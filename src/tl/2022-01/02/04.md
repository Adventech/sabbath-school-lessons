---
title:  Si Jesus ang Ating Kampeon
date:  04/01/2022
---

`Paghambingin ang 1 Samuel 8:19, 20 at Hebreo 2:14–16. Ano ang hinanap ng Israel sa isang hari, at paanong ang mga hinahangad na ito ay natupad kay Jesus?`

Gusto ng mga Israelita ang isang hari na maging kanilang hukom at kanilang pinuno sa digmaan sapagkat nakalimutan nila na ang Diyos ang kanilang Hari. Ang lubos na pagpapanumbalik ng pamumuno ng Diyos sa Kanyang bayan ay dumating sa pamamagitan ni Jesus. Bilang ating Hari, pangungunahan tayo ni Jesus sa digmaan laban sa kaaway.

Inilalarawan ng Hebreo 2:14–16 si Jesus bilang Kampeon ng mga mahihinang tao. Hinarap ni Jesus at tinalo ang diyablo sa isahang labanan at iniligtas tayo mula sa pagkaalipin. Ipinaalala sa atin ng paglalarawang ito ang labanan sa pagitan ni David at Goliat. Matapos na siya ay pahiran bilang hari (1 Samuel 16), iniligtas ni David ang kanyang mga kapatid mula sa pagkaalipin sa pamamagitan ng paggapi kay Goliat. Ang mga kondisyon ng labanan ay nagtakda na ang mananalo sa labanan ay aalipinin ang bayan ng kalaban (1 Samuel 17:8-10). Kaya't, si David ang kumilos bilang kampeon ng Israel. Naging kinatawan nila siya.

`Basahin ang Isaias 42:13 at Isaias 59:15–20. Paano inilarawan ni Yahweh ang kanyang sarili sa mga talatang ito?`

Ipinahihiwatig ng Hebreo 2:14–16 na ililigtas ng Diyos ang Israel sa labanan. Pansinin ang talatang ito sa Isaias: “Ngunit, ganito ang sabi ng PANGINOON: ‘Pati ang mga bihag ng makapangyarihan ay kukunin, at ang biktima ng malupit ay maliligtas, sapagkat ako'y makikipaglaban sa mga nakikipaglaban sa iyo, at aking ililigtas ang mga anak mo’ ” (Isaias 49:25).

Bilang mga Cristiano, madalas nating isiping tayo ay nasa isahang pakikipaglaban kay Satanas. Kapag ating binasa ang Efeso 6:10-18, nakikita nating, oo, tayo ay nakikipaglaban sa diyablo. Ngunit ang Diyos ang ating Kampeon, at Siya ang nauuna sa labanan sa harap natin. Tayo ay bahagi ng Kanyang hukbo; ito ang dahilan kung bakit kailangan nating gamitin ang Kanyang kalasag. At hindi rin tayo nakikipaglabang mag-isa. Ang “ninyo” sa Efeso 6 ay pangmaramihan. Tayo bilang isang iglesya ay isusuot ang kalasag at makipaglabang magkakasama sa likod ng ating Kampeon, ang mismong Diyos.

`Ano ang kahulugan ng isuot ang kalasag ng Diyos? Iyon ay, sa ating araw-araw na pakikipagpunyagi sa sarili, sa tukso, at iba pa, paano tayo magkakaroon ng kapangyarihan na magpapangyari sa atin sa pamamagitan ng kalakasan ng Diyos na maging matapat?`