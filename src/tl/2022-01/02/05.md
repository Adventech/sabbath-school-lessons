---
title:  Si Jesus ang Ating Pinakapunong Pari
date:  05/01/2022
---

Ipinakikilala sa atin ng Hebreo 5–7 ang ikalawang gawain ni Jesus. Siya ang ating Pinakapunong Pari. Ipinaliwanag ng may-akda na isinasakatuparan nito ang isang pangako na ibinigay ng Diyos sa ipinangakong Hari mula sa lahi ni David, na Siya ay magiging isang “ ‘pari magpakailanman ayon sa pagkapari ni Melquizedek’ ” (Awit 110:4, gaya ng sinipi sa Hebreo 5:5, 6).

`Basahin ang Levitico 1:1-9; Levitico 10:8–11; Malakias 2:7; Bilang 6:22–26; at Hebreo 5:1-4. Anong mga gawain ang ginaganap ng pari?`

Inatasan ang mga pari para sa kapakanan ng mga tao upang kumatawan sa kanila at mamagitan sa kanilang relasyon sa Diyos at sa mga bagay na tumutukoy sa Kanya. Ang pari ay isang tagapamagitan. Ito ay totoo sa anumang sistema ng pagkapari, siya man ay Judio, Griyego, Romano, o anupaman. Ginawang posible ng pari para sa atin na makiugnay sa Diyos, at ang anumang bagay na ginagawa ng pari ay may layunin na tulungan ang relasyon sa pagitan natin at ng Diyos.

Inihahandog ng mga pari ang handog para sa kapakanan ng mga tao. Hindi maaaring idala ng bayan sa Diyos ang mga handog nang personal. Alam ng pari kung paano tayo makapaghahandog ng isang “katanggap-tanggap” na handog upang maging katanggap-tanggap ang ating mga kaloob sa Diyos o di kaya ay maaaring makapaglaan sila ng paglilinis at kapatawaran.

Itinuturo rin ng mga pari ang kautusan ng bihasa sa mga kautusan ng Diyos sa mga tao. Sila ay mga bihasa sa mga kautusan ng Diyos at sila ang namamahala ng pagpapaliwanag at pagsasagawa ng mga ito.

Sa huli, ang mga pari rin ang mayroong responsibilidad na magpala sa pangalan ni Yahweh. Sa pamamagitan nila, isinasagawa ng Diyos ang kanyang mabuting kalooban at mabuting layunin para sa bayan.

Gayunman, sa 1 Pedro 2:9, nakikita natin ang iba pang bagay. Tayo—mga mananampalataya kay Jesus—ay tinawag na “isang maharlikang pagkapari.” Ipinahihiwatig ng katungkulang ito ang mga kahanga-hangang pribilehiyo. Maaaring lumapit sa Diyos ang mga pari sa loob ng santuwaryo. Ngayon, maaari tayong lumapit na may kompiyansa sa Diyos sa pamamagitan ng panalangin (Hebreo 4:14–16; Hebreo 10:19–23). Mayroon ding mga mahahalagang responsibilidad. Kailangan nating makipagtulungan sa Diyos sa Kanyang gawain ng pagliligtas sa mundo. Gusto Niya na magturo tayo at ipaliwanag sa iba ang mga kautusan at mga alituntunin ng Diyos. Gusto rin Niya na maghandog tayo ng mga handog ng papuri at mga mabubuting gawa, na kasiya-siya sa Kanya. Anong isang dakilang pribilehiyo at responsibilidad!

`Anong pagkakaiba ang magagawa nito sa ating mga buhay na tayo, sa katunayan, ay “isang maharlikang pagkapari”? Paano makaaapekto ang katotohanang ito sa kung paano tayo mamuhay?`