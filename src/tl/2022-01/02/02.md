---
title:  Si Jesus ang Ating Hari
date:  02/01/2022
---

Ang pangunahing punto ng Hebreo ay si Jesus ang Pinuno, na nakaupo sa kanan ng Ama (Hebreo 8:1). Bilang Diyos, si Jesus ang nananatiling pinuno ng sansinukob, ngunit nang magkasala sina Adan at Eva, si Satanas ang naging pinuno ng mundong ito (Juan 12:31; Juan 14:30; Juan 16:11). Gayunman, dumating si Jesus at tinalo si Satanas doon sa krus, na binawi ang karapatang pamunuan yaong mga tatanggap sa Kanya bilang kanilang Tagapagligtas (Colosas 2:13-15).

Ang unang dalawang kapitulo ng Hebreo ay nakatuon doon sa pagpapasinaya kay Jesus bilang Hari.

`Basahin ang Hebreo 1:5–14. Ano ang nangyayari rito? `

Naisaayos ang mga talata sa tatlong bahagi. Ang bawat bahagi ay nagpapakilala ng isang aspekto ng seremonya ng pagkaluklok ng Anak. Una, itinalaga ng Diyos si Jesus bilang Kanyang makaharing Anak (Hebreo 1:5). Ikalawa, ipinakilala ng Diyos ang Anak sa bulwagan sa langit, na mga sumasamba sa Kanya (Hebreo 1:6, 8) habang ipinahahayag ng Panginoon ang walang-hanggang pamumuno ng Anak (Hebreo 1:8–12). Pangatlo, iniluklok ng Diyos ang Anak—ang aktuwal na paggawad ng kapangyarihan sa lupa (Hebreo 1:13, 14).

Ang isa sa pinakamahalagang paniniwala sa Bagong Tipan ay ang kay Jesus tinupad ng Diyos ang Kanyang mga pangako kay David (tingnan ang 2 Samuel 7:8–16; at Lucas 1:30–33). Ipinanganak si Jesus sa lahi ni David doon sa lunsod ni David (Mateo 1:1-16; Lucas 2:10, 11). Noong Kanyang paglilingkod, madalas na tawagin Siya ng mga tao na “Anak ni David.” Siya ay pinatay sa ilalim ng bintang na inaangkin Niya na Siya “Ang hari ng mga Judio” (Mateo 27:37). Nangaral sina Pedro at Pablo na si Jesus ay nabuhay mula sa kamatayan bilang katuparan sa mga pangako na ginawa kay David (Gawa 2:22–36; Gawa 13:22—37). At kinilala ni Juan si Jesus bilang “ang Leon sa lipi ni Juda” (Apocalipsis 5:5).

Siyempre, sumang-ayon ang Hebreo. Tinupad ng Diyos ang Kanyang mga pangako kay David kay Jesus: binigyan Siya ng Diyos ng isang dakilang pangalan” (Hebreo 1:4), itinalaga Siya bilang Kanyang sariling Anak (Hebreo 1:5), ipinahayag Siya magpakailanman bilang Manlalalang at Panginoon (Hebreo 1:8-12), at iniluklok Siya sa Kanyang “kanan” (Hebreo 1:13, 14). Dagdag pa rito, ayon sa Hebreo 4, inaakay ni Jesus ang mga tao sa kapahingahan ng Diyos, at tayo'y napapaalalahanan na si Jesus ang Nagtayo ng bahay ng Diyos (Hebreo 3:3, 4).

Kung gayon, si Jesus ang lehitimong Pinuno ng lupa na nakikibaka kay Satanas, ang mang-aagaw, para sa ating katapatan.

`Paano tayo makakukuha ng kaaliwan, lalo na sa kalagitnaan ng mga pagsubok, mula sa pagkaalam na si Jesus ang Pinuno ng sansinukob?`