---
title:  Imposibleng Mapanumbalik
date:  07/02/2022
---

`Paghambingin ang Hebreo 6:4–6; Mateo 16:24; Roma 6:6; Galacia 2:20; Galacia 5:24; at Galacia 6:14. Ano ang iminumungkahi ng paghahambing na ito tungkol sa kung ano ang ibig sabihin ng ipako si Cristo? `

Idinidiin ng orihinal na teksto sa Griyego ang salitang “imposible.” Imposible para sa Diyos na ibalik muli yaong mga “tumalikod” dahil “kanila muling ipinapako ang Anak ng Diyos” (Hebreo 6:6). Gusto ni Pablo na idiin na wala ng iba pang daan tungo sa kaligtasan maliban sa pamamagitan ni Cristo (Gawa 4:12). Ang kaligtasan sa iba pang paraan ay kasing imposible tulad ng [imposible na] “magsinungaling ang Diyos” (Hebreo 6:18) o kalugdan ng Diyos kung “walang pananampalataya” (Hebreo 11:6).

Ang ipakong muli ang Anak ng Diyos ay isang matalinghagang pananalita na naglalayong ilarawan ang isang bagay na naganap sa personal na relasyon sa pagitan ni Jesus at ng mananampalataya.

Nang ipako si Jesus ng mga relihiyosong pinuno, ginawa nila ito dahil naging isang banta si Jesus sa kanilang pagiging nakatataas at autonomiya. Kaya’t inasam nilang alisin si Jesus at wasakin ang isang makapangyarihan at mapanganib na kaaway. Gayundin naman, hinahamon ng ebanghelyo ang pamumuno at pagiging determinado-sa-sarili ng isang indibidwal sa pinakapangunahing antas. Ang diwa ng Cristianong buhay ay pasanin ang krus at tanggihan ang sarili (Mateo 16:24). Nangangahulugan ito na ipako “ang mundo” (Galacia 6:14), ang “matandang pagkatao” (Roma 6:6), at “ang laman, kasama na ang masamang pagnanasa at kahalayan” (Galacia 5:24). Ang layunin ng buhay Cristiano ay ang dumanas tayo ng isang uri ng kamatayan. Malibang maranasan natin ang kamatayang ito sa sarili, hindi natin tatanggapin ang bagong buhay na gustong ibigay sa atin ng Diyos (Roma 6:1-11).

Ang labanan sa pagitan ni Jesus at ng sarili ay isang labanan na hanggang kamatayan (Roma 8:7, 8; Galacia 5:17). Ito ay isang mahirap na laban na hindi mapananalunan kaagad. Hindi tumutukoy ang talatang ito sa tao na, minsan ay makararanas mabigo sa digmaang laban sa “lumang pagkatao” at “laman.” Ang kasalanang ito ay tumutukoy sa tao na, matapos magkaroon ng karanasan ng tunay na kaligtasan at ng kung ano ang kalakip nito (Hebreo 6:4, 5), ay magdesisyon na si Jesus ay isang banta sa uri ng buhay na gusto niyang magkaroon at kumilos upang patayin ang kanyang relasyon sa Kanya. Iyon ay, hanggang ang tao na iyon ay hindi pa lubos na tumalikod kay Cristo, mayroon pang pag-asa ng kaligtasan.

`Ano ang ibig sabihin ng mamatay sa “sarili,” o pasanin ang “krus”? Anong bagay ang natuklasan mong pinakamahirap na ibigay sa pamumuno ni Cristo?`