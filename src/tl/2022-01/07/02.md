---
title:  Malasap ang Kabutihan ng Salita
date:  06/02/2022
---

`Basahin ang Hebreo 6:4, 5. Ano ang ibinigay sa mga mananampalataya sa pamamagitan ni Cristo habang sila ay tapat sa Kanya?`

Ang “maliwanagan” ay nangangahulugan na maranasan ang pagkahikayat (Hebreo 10:32). Tumutukoy ito roon sa mga tumalikod sa “kadiliman” ng kapangyarihan ni Satanas tungo sa “liwanag” ng Diyos (Gawa 26:17, 18). Ipinahihiwatig nito ang kaligtasan mula sa kasalanan (Efeso 5:11) at kawalang-alam (1 Tesalonica 5:4, 5). Ang anyo ng pandiwa rito ay nagmumungkahi na ang kaliwanagan na ito ay isang kilos ng Diyos na nakamit sa pamamagitan ni Jesus, “ang kaningningan ng kaluwalhatian ng Diyos” (Hebreo 1:3).

Ang “nakalasap ng kaloob ng kalangitan” at “naging kabahagi ng Espiritu Santo” ay magkakasingkahulugang mga pahayag. Maaaring tumukoy ang “kaloob” ng Diyos sa Kanyang biyaya (Roma 5:15) o sa Banal na Espiritu na sa pamamagitan Niya ang Diyos ay naibabahagi ang biyayang iyon (Gawa 2:38). Yaong mga “nakalasap” ng Banal na Espiritu (Juan 7:37–39; 1 Corinto 12:13) ay nakaranas ng “biyaya” ng Diyos, na kalakip nito ang kapangyarihan na isakatuparan ang Kanyang kalooban (Galacia 5:22, 23).

Ang malasap “ang kabutihan ng salita ng Diyos” (Hebreo 6:5) ay ang personal na maranasan ang katotohanan ng ebanghelyo (1 Pedro 2:2, 3). Ang “kapangyarihan ng panahong darating” ay tumutukoy sa mga himalang isasagawa ng Diyos sa hinaharap para sa mga mananampalataya: ang pagkabuhay na maguli (Juan 5:28, 29), ang pagbabago ng ating mga katawan, at buhay na walang hanggan. Gayunman, ang mga mananampalataya ay nagsisimulang “lasapin” ang mga ito sa kasalukuyan. Kanilang naranasan ang espirituwal na pagkabuhay na mag-uli (Colosas 2:12, 13), ang pagbabago ng isipan (Roma 12:2), at buhay na walang hanggan kay Cristo (Juan 5:24).

Marahil nasa isip ni Pablo ang henerasyon ng mga nasa ilang, na nakaranas ng biyaya ng Diyos at ng Kanyang pagliligtas. Ang henerasyon ng mga nasa ilang ay “naliwanagan” sa pamamagitan ng haliging apoy (Nehemias 9:12, 19; Awit 105:39), natamasa ang makalangit na regalong manna (Exodo 16:15), naranasan ang Banal na Espiritu (Nehemias 9:20), natikman ang “mabuting salita ng Diyos” (Josue 21:45), at “ang kapangyarihan ng panahong darating” sa mga “kababalaghan at mga tanda” na isinagawa sa kanilang pagkaligtas mula sa Ehipto (Gawa 7:36). Subalit, iminumungkahi ni Pablo na kung paanong tumalikod sa Diyos ang henerasyon na nasa ilang, sa kabila ng mga katibayang iyon (Bilang 14:1–35), ang mga mambabasa ng Hebreo ay nasa panganib na gawin ang katulad [nito], sa kabila ng mga katibayan ng pabor ng Diyos na kanilang natamasa.

`Ano ang iyong naging sariling karanasan sa mga bagay na sinasabi ng mga talatang ito sa Hebreo? Halimbawa, paano mo naranasan ang maliwanagan na tinutukoy ng talatang ito?`