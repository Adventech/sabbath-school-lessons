---
title:  Si Jesus, ang Angkla ng Kaluluwa
date:  10/02/2022
---

Tinapos ni Pablo ang kanyang babala laban sa pagtalikod at pagpapatibay ng loob tungo sa pag-ibig at pananampalataya sa maganda at pumapailanglang na paglalahad ng katiyakan kay Cristo.

`Basahin ang Hebreo 6:17–20. Paano ginarantiyahan ng Diyos ang Kanyang mga pangako sa atin? `

Ginarantiyahan ng Diyos ang kanyang mga pangako para sa atin sa ilang paraan. Una, ginarantiyahan ng Diyos ang kanyang mga pangako ng isang panata (Hebreo 6:17). Ayon sa Kasulatan, ang mga panata ng Diyos kay Abraham at David ay naging pangunahing batayan ng pagtitiwala sa permanenteng pabor ng Diyos para sa Israel. Nang ninais ni Moises na tiyakin ang kapatawaran ng Diyos para sa Israel matapos ang pagtalikod dahil sa guyang ginto, tinukoy niya ang panata ng Diyos kay Abraham (tingnan ang Exodo 32:11–14; Genesis 22:16-18). Ang ipinahihiwatig na puwersa ng kanyang pakiusap ay dahil sa di-mababagong panata ng Diyos (Roma 9:4; Roma 11:28, 29).

Gayundin naman, nang ang mang-aawit ay namagitan sa harap ng Diyos para sa Israel, inangkin niya ang panata ng Diyos kay David. Sinabi ng Diyos: “ ‘Ang aking tipan ay hindi ko lalabagin, ni ang salita na lumabas sa aking mga labi ay aking babaguhin. Minsan at magpakailanman ay sumumpa ako sa pamamagitan ng aking kabanalan, kay David ay hindi ako magsisinungaling. Ang kanyang mga lahi ay mananatili magpakailanman, ang kanyang trono ay magiging gaya ng araw sa aking harapan. Gaya ng buwan ito’y matatatag magpakailanman, at tapat ang saksi sa kalangitan’ ” (Awit 89:34–37). Ayon sa Bagong Tipan, ang dalawang panata ay natupad kay Jesus, ang binhi ni Abraham, na umakyat at umupo sa trono ni David (Galacia 3:13–16; Lucas 1:31–33, 54, 55).

Pangalawa, ginarantiyahan ng Diyos ang kanyang mga pangako sa atin sa pamamagitan ng pagpapaupo kay Jesus sa Kanyang kanang bahagi. Ang pag-akyat ni Jesus ay may layunin na pagtibayin ang pangako na ginawa sa mga mananampalataya dahil umakyat si Jesus bilang isang “naunang pumasok para sa atin” (Hebreo 6:20). Kaya’t, inihahayag sa atin ng Pag-akyat ang katiyakan ng kaligtasan ng Diyos para sa atin. Dinala ng Diyos si Jesus sa kaluwalhatian sa pamamagitan ng pagdurusa ng kamatayan para sa lahat,” upang Kanyang dalhin ang “maraming anak sa kaluwalhatian” (Hebreo 2:9, 10). Ang presensya ni Jesus sa harap ng Ama ang “angkla ng kaluluwa” (Hebreo 6:19), na nakakabit sa trono ng Diyos. Ang karangalan ng pamumuno ng Diyos ay nabayaran dahil sa katuparan ng Kanyang pangako sa atin sa pamamagitan ni Jesus. Ano pang higit na katiyakan ang kailangan natin?

`Ano ang iyong nadarama habang iyong iniisip na gumawa ng isang panata ang Diyos para sa iyo? Bakit ang kaisipan lamang na iyon ang magbibigay sa iyo ng katiyakan ng kaligtasan, kahit na nadarama mong hindi ka karapat-dapat?`