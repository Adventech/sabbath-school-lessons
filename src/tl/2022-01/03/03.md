---
title:  Nagsalita sa Atin ang Diyos sa Kanyang Anak
date:  10/01/2022
---

`Basahin ang Hebreo 1:1-4. Ano ang pangunahing ideya sa mga talatang ito?`

Isang pangungusap lamang ang Hebreo 1:1-4 sa orihinal na Griyego, at iginigiit na ito ang pinakamaganda sa buong Bagong Tipan mula sa pananaw ng kanyang makasining na pananalita. Ang pangunahin nitong paggigiit ay nagsalita ang Diyos sa atin sa pamamagitan ng Kanyang Anak, si Jesus.

Para sa mga Judio noong unang siglo A.D., ang Salita ng Diyos ay hindi pa narinig sa loob ng mahabang panahon. Ang huling paghahayag na isiniwalat sa Nasusulat na Salita ng Diyos ay dumating sa pamamagitan ni propeta Malakias at bago pa ang mga paglilingkod nina Ezra at Nehemias apat na siglo ang nakararaan. Ngunit ngayon, sa pamamagitan ni Jesus, nagsasalitang muli ang Diyos sa kanila.

Gayunman, ang paghahayag ng Diyos sa pamamagitan ni Jesus ay mas nakahihigit kaysa sa paghahayag ng Diyos na ginawa sa pamamagitan ng mga propeta sapagkat si Jesus ay mas dakilang paraan ng pagpapahayag. Siya ay mismong Diyos, na lumikha ng langit at ng lupa at namumuno sa sansinukob. Para kay Pablo, ang pagka-Diyos ni Cristo ay hindi pinagdudahan. Ito ay ipinalagay.

Para rin kay Pablo, ang Lumang Tipan ay Salita ng Diyos. Ang iisang Diyos na nagsalita sa nakaraan ay nagpapatuloy na magsalita sa kasalukuyan. Ipinarating ng Lumang Tipan ang tunay na kaalaman ng kalooban ng Diyos.

Subalit, posible lamang na maunawaan ang lubos na kahulugan kapag dumating ang Anak sa sanlibutan. Sa isipan ng may-akda, ang pagpapahayag ng Ama sa Kanyang Anak ay nagkakaloob ng susi upang maunawaan ang tunay na lawak ng Lumang Tipan, tulad ng larawan sa isang kahon ng jigsaw puzzle ay nagbibigay ng susi upang matuklasan ang tunay na lugar para sa bawat isa sa mga piyesa nito. Dinala ni Jesus sa liwanag ang karamihan sa Lumang Tipan.

Samantala, dumating si Jesus upang ating maging Kinatawan at Tagapagligtas. Kanyang kukunin ang ating lugar sa labanan at tatalunin ang ahas. Sa katulad na paraan, sa Hebreo, si Jesus ang ating “tagapagtatag” o “kapitan” at “tagapagpauna” ng mga mananampalataya (Hebreo 2:10; Hebreo 6:20). Nakikipaglaban at kumakatawan Siya para sa atin. Siya na nagtaas kay Jesus sa Kanyang kanan ay nagnais din na umupo tayong kasama si Jesus sa Kanyang trono (Apocalipsis 3:21). Ang mensahe ng Diyos sa atin ay kay Jesus kalakip hindi lamang ang sinabi ni Jesus kundi pati na rin ang ginawa ng Ama sa pamamagitan Niya at sa Kanya, ang lahat ay para sa ating pansamantala at pangwalang-hanggang kabutihan.

Pag-isipan kung ano ang kahulugan na si Jesus–ang Diyos–ay dumating dito sa lupa. Bakit ang katotohanang ito ay magdadala sa atin ng labis na pag-asa.