---
title:  Ang Ipinangakong Anak na Lalaki
date:  08/01/2022
---

### Basahin Para sa Pag-aaral sa Linggong Ito
Isaias 2:2, 3; Hebreo 1:1-4: Exodo 24:16, 17; Isaias 44:24; Hebreo 1:10; Lucas 1:31, 32; Hebreo 1:5.

> <p>Talatang Sauluhin</p>
> “Subalit sa mga huling araw na ito ay nagsalita siya sa atin sa pamamagitan ng Anak, na kanyang itinalagang tagapagmana ng lahat ng mga bagay, na sa pamamagitan din niya'y ginawa ang mga sanlibutan. Siya ang kaningningan ng kaluwalhatian ng Diyos at tunay na larawan ng kanyang likas” (Hebreo 1:2, 3).

Pagkatapos na magkasala sina Adan at Eva, nangako sa kanila ang Diyos ng isang “binhi,” isang Anak na magliligtas sa kanila mula sa kaaway, babawiin ang manang nawala, at tutuparin ang layunin ng kanilang pagkalikha (Genesis 3:15). Ang Anak na ito ay magiging kinatawan at tutubos sa kanila sa pamamagitan ng pagkuha ng kanilang lugar at, sa huli, ay wawasakin ang ahas.

“Nang unang marinig nina Adan at Eva ang pangako, umasa sila sa mabilis nitong katuparan. Malugod nilang tinanggap ang kanilang panganay na anak na lalaki na umaasang marahil ito na ang kanilang Tagapagligtas. Ngunit tumagal ang katuparan ng pangako”—Ellen G. White, THE DESIRE OF AGES, p. 31. Sa kalaunan, tiniyak ang pangako kay Abraham, ipinangako ng Diyos sa kanya na siya ay magkakaroon ng “binhi,” isang Anak na lalaki na sa pamamagitan Niya ang lahat ng mga bansa sa lupa ay pagpapalain (Genesis 22:16–18; Galacia 3:16). At ginawa rin ito ng Diyos kay David. Ipinangako Niya kay david na ang kanyang binhi ay itatalaga ng Diyos bilang Kanyang sariling Anak at itatatag bilang isang matuwid na pinuno ng mga hari sa lupa (2 Samuel 7:12–14; Awit 89:27–29). Gayunman, marahil ang hindi kailanman naisip nina Adan at Eva, Abraham, o ni David ay, na ang kanilang Manunubos na Anak ay ang mismong Diyos.