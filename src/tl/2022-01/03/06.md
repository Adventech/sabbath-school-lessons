---
title:  Ako Ngayon Ay Naging Iyong Ama
date:  13/01/2022
---

Iniulat ng Hebreo 1:5 ang mga sumusunod na salita ng Ama kay Jesus: “ ‘Ikaw ay aking Anak, ako ngayon ay naging iyong Ama.’ ” Ano ang kahulugan na si Jesus ay ipinanganak,” at kailan ito nangyari? Hindi ba nito ipinakikita na si Jesus, paanuman, ay nilikha ng Diyos sa nakaraan, gaya ng paniniwala ng marami?

`Basahin ang Hebreo 1:5; 2 Samuel 7:12–14; Awit 2:7; at Lucas 1:31, 32. Anong pangako kay David ang iniugnay ni Pablo kay Jesus sa Hebreo?`

Si Jesus ay ipinanganak sa diwang Siya ay itinalaga, o “inampon” ng Diyos bilang ipinangakong Pinuno, ang Anak ni David. Ang konsepto ng makalangit na nag-ampon ng isang pinuno ay karaniwan sa mundo ng mga Griyego-Romano at sa Silangan. Nagbibigay ito sa pinuno ng pagkalehitimo at kapangyarihan sa lupain.

Gayunman, ipinangako ng Diyos kay David na ang kanyang Anak ay magiging tunay at lehitimong pinuno ng mga bansa. Kanyang “aampunin” ang anak ni David bilang Kanyang sariling Anak. Sa pamamagitan ng prosesong ito ang Hari mula sa angkan ni David ang magiging Protehido ng Diyos at Kanyang Tagapagmana. Gagapiin ng Diyos ang Kanyang mga kaaway at ibibigay sa Kanya ang mga bansa bilang Kanyang mana (Awit 89:27; Awit 2:7, 8).

Gaya ng ating mababasa sa Roma 1:3, 4 at Gawa 13:32, 33, si Jesus ay pampublikong inihayag bilang Anak ng Diyos. Ang bautismo at pagbabagong-anyo ni Jesus ay mga pagkakataon na kinilala at ipinabatid ng Diyos na si Jesus ay Kanyang Anak (Mateo 3:17; Mateo 17:5).

Ngunit, ayon sa Bagong Tipan, si Jesus ay naging “Anak ng Diyos na may kapangyarihan” nang Siya ay nabuhay na mag-uli at umupo sa kanan ng Diyos. Sa panahong ito na tinupad ng Diyos ang kanyang pangako kay David na ang kanyang Anak ay aampunin bilang sariling Anak ng Diyos at ang Kanyang trono sa lahat ng mga bansa ay itatatag magpakailanman (2 Samuel 7:12–14).

Kaya't, si Cesar (ang simbolo ng Roma) ay hindi ang lehitimong “anak ng diyos,” ang pinuno ng mga bansa. Sa halip, ay si Jesu-Cristo. Ang “pagkapanganak” ni Jesus ay tumutukoy sa pasimula ng pamumuno ni Jesus sa ibabaw ng mga bansa, at hindi ang pasimula ng Kanyang pag-iral, dahil si Jesus ay laging umiiral. Walang panahon na hindi umiral si Jesus, dahil Siya ay Diyos.

Sa katunayan, sinabi ng Hebreo 7:3 na si Jesus ay walang “pasimula ng mga araw at katapusan ng buhay” (ihambing ang Hebreo 13:8) dahil siya ay ang walang hanggan. Kaya't, ang ideyang si Jesus na “tanging Anak” ng Diyos ay hindi tumutukoy sa likas ni Cristo bilang isang Diyos kundi sa Kanyang katungkulan sa panukala ng kaligtasan, sa pagtupad ni Cristo sa lahat ng mga pangako ng tipan.