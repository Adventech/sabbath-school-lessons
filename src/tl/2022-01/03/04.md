---
title:  “Siya ang Kaningningan ng Kaluwalhatian ng Diyos”
date:  11/01/2022
---

`Basahin ang Hebreo 1:2–4. Ano ang ilan sa mga bagay na itinuturo sa atin ng talatang ito tungkol kay Jesus?`

Sa bahaging ito, magtutuon tayo sa sinabing, “Siya ang kaningningan ng kaluwalhatian ng Diyos at tunay na larawan ng kanyang likas” (Hebreo 1:3).

`Basahin ang Exodo 24:16, 17; Awit 4:6; Awit 36:9; at Awit 89:15. Paano tayo tinutulungan ng mga talatang ito na maunawaan kung ano ang kaluwalhatian ng Diyos? `

Sa Lumang Tipan, tumutukoy ang kaluwalhatian ng Diyos sa Kanyang nakikitang presensya na nasa Kanyang bayan (Exodo 16:7; Exodo 24:16, 17; Levitico 9:23; Bilang 14:10). Madalas na iniuugnay ang presensyang ito sa liwanag o kaningningan.

Ipinaalam sa atin ng Kasulatan na si Jesus ang Ilaw na dumating sa mundo upang ihayag ang kaluwalhatian ng Diyos (Hebreo 1:3; Juan 1:6–9, 14–18; 2 Corinto 4:6). Isipin halimbawa, kung paanong nagpakita noon si Jesus sa pangitain ng pagbabagong-anyo. “Nagbagong-anyo siya sa harap nila at nagliwanag ang kanyang mukha na tulad ng araw, at pumuti ang kanyang mga damit na tulad sa ilaw” (Mateo 17:2).

Kung paanong ang araw ay hindi makakayanang tingnan maliban sa pamamagitan ng kaningningan ng liwanag nito, makikilala ang Diyos sa pamamagitan ni Jesus. Mula sa ating pananaw, ang dalawa ay iisa. Sapagkat ang kaluwalhatian ng Diyos ay liwanag mismo, walang pagkakaiba rito, sa aktuwal na bahagi, sa pagitan ng Diyos at ni Jesus, kung paanong walang pagkakaiba sa pagitan ng liwanag at kaningningan nito.

Sinabi rin ng Hebreo na si Jesus ay ang “tunay na larawan” ng katauhan ng Ama (Hebreo 1:3). Ang tinutukoy ng metapora ay mayroong isang perpektong pagkakahalintulad sa persona— o likas—sa pagitan ng Ama at ng Anak. Pansinin na ang mga tao ay nagdadala ng larawan ng Diyos ngunit hindi ang Kanyang likas (Genesis 1:26). Subalit, ang Anak ay kapareho ng likas ng Ama. Hindi nakapagtataka na sinabi ni Jesus, “Siya na nakakita sa Akin ay nakakita sa Ama” (Juan 14:9).

`Bakit ito isang magandang balita na inihayag ni Jesus sa atin ang karakter ng kaluwalhatian ng Ama? Ano ang sinabi sa atin ni Jesus tungkol sa kung ano katulad ang Ama?`