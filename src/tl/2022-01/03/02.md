---
title:  Sa mga Huling Araw na Ito
date:  09/01/2022
---

Ipinakita ng unang parapo ng Hebreo na naniwala si Pablo na siya ay nabubuhay sa “mga huling araw.” Ginamit ng Kasulatan ang dalawang salita tungkol sa hinaharap na mayroong magkaibang kahulugan. Ginamit ng mga propeta ang pananalitang “mga huling araw” para pag-usapan ang tungkol sa hinaharap sa pangkalahatan (hal., Deuteronomio 4:30, 31; Jeremias 23:20). Gumamit si propetang Daniel ng pangalawang pananalita, “ang panahon ng wakas,” upang magsalita ng mas espisipiko patungkol sa mga huling araw ng kasaysayan ng lupa (Daniel 8:17; Daniel 12:4).

`Basahin ang Bilang 24:14–19 at Isaias 2:2, 3. Ano ang ipinangako ng Diyos na gagawin Niya para sa Kanyang bayan sa “mga huling araw”? `

Ang ilang mga propeta sa Lumang Tipan ay nagpahayag na sa “mga huling araw” itatanghal ng Diyos ang isang Hari na wawasak sa mga kaaway ng Kanyang bayan (hal., Bilang 24:14–19) at aakit sa mga bansa patungo sa Israel (hal., Isaias 2:2, 3). Sinabi ni Pablo na ang mga pangakong ito ay natupad kay Jesus. Kanyang ginapi si Satanas at, sa pamamagitan ng ebanghelyo, inaakit ang lahat ng mga bansa sa Kanyang sarili (Colosas 2:15; Juan 12:32). Batay sa diwang ito, “ang mga huling araw” ay nagsimula na dahil tinupad na ni Jesus ang mga pangako ng Diyos.

Namatay sa pananampalataya ang ating mga espirituwal na ama. Nakita nila at binati ang mga pangako mula sa “malayo,” ngunit hindi tinanggap ang mga ito. Sa kabilang banda, nakita natin ang katuparan ng mga ito kay Jesus.

Isipin nating sumandali ang mga pangako ng Diyos at ni Jesus. Ipinangako ng Ama na Kanyang bubuhaying muli ang kanyang mga anak (1 Tesalonica 4:15, 16). Ang magandang balita ay Kanyang pinasimulan ang pagkabuhay na mag-uli ng Kanyang mga anak sa pamamagitan ng pagkabuhay na mag-uli ni Jesus (1 Corinto 15:20; Mateo 27:51–53). Ipinangako rin ng Ama ang isang bagong paglikha (Isaias 65:17). Kanyang pinasimulang tuparin ang pangakong iyon sa pamamagitan ng paglikha ng isang bagong espirituwal na buhay sa atin (2 Corinto 5:17; Galacia 6:15). Kanyang pinasinayaan ang kahariang iyon sa pamamagitan ng pagliligtas sa atin mula sa kapangyarihan ni Satanas at iniluklok si Jesus bilang ating Pinuno (Mateo 12:28–30; Lucas 10:18-20). Gayunman, ito lamang ang pasimula. Kung anong pinasimulang gawin ng Ama sa unang pagdating ni Jesus, ay Kanyang tatapusin sa Kanyang ikalawang pagdating.

`Tingnan ang lahat ng mga pangako na tinupad ng Diyos sa nakaraan. Paano ito nakatutulong sa atin na magtiwala sa kanya para sa mga pangako na hindi pa natutupad?`