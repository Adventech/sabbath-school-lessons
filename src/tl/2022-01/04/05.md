---
title:  Pinasakdal sa Pamamagitan ng mga Pagdurusa
date:  19/01/2022
---

`Basahin ang Hebreo 2:10, 17, 18 at Hebreo 5:8, 9. Ano ang tungkulin ng pagdurusa sa buhay ni Jesus?`

Sinabi ng apostol na si Jesus ay ginawang “sakdal sa pamamagitan ng pagdurusa.” Ang salitang ito ay nakagugulat. Sinabi ng manunulat na si Jesus ay ang “kaningningan ng kaluwalhatian ng Diyos at tunay na larawan ng kanyang likas” (Hebreo 1:3) at Siya ay walang sala, walang dungis, hiwalay sa mga makasalanan, at banal (Hebreo 4:15; Hebreo 7:26–28; Hebreo 9:14; Hebreo 10:5-10). Hindi kinakailangan ni Jesus na magtagumpay laban sa anumang uri ng depekto sa moral man o etika. Siya ay perpekto sa parehong moral at etika.

Gayunman, sinabi ng Hebreo, na si Jesus ay dumaan sa proseso ng “pagpapasakdal” na nagkaloob sa Kanya ng paraan para iligtas tayo. Si Jesus ay sakdal sa diwang Siya ay inihanda para maging Tagapagligtas natin.

1. Si Jesus ay “ginawang sakdal” sa pamamagitan ng pagdurusa upang maging Kapitan ng ating kaligtasan (Hebreo 2:10). Kailangang mamatay si Jesus sa krus bilang isang sakripisyo upang magkaroon ng legal na paraan ang Ama para iligtas tayo. Si Jesus ang sakdal na handog, ang tanging isa. Bilang Diyos, may kakayahan si Jesus na hatulan; ngunit, dahil sa kanyang sakripisyo, puwede rin tayong iligtas ni Jesus.

2. Natutunan ni Jesus ang pagsunod sa pamamagitan ng mga pagdurusa (Hebreo 5:8). Kinakailangan ang pagsunod sa dalawang dahilan. Una, ginawang katanggap-tanggap ng pagsunod ang Kanyang sakripisyo (Hebreo 9:14; Hebreo 10:5-10). Pangalawa, pinangyari ng Kanyang mga pagdurusa na Siya ay maging ating Halimbawa (Hebreo 5:9). “Natutunan” ni Jesus ang pagsunod dahil hindi pa Niya ito naranasan dati. Bilang Diyos, sino ang Kanyang susundin? Bilang isang walang-hanggang Anak, at kaisa sa Diyos, Siya ay sinusunod bilang Pinuno ng sansinukob. Kaya't, hindi nagsimula si Jesus sa pagsuway patungo sa pagsunod, kundi mula sa kapangyarihan at pamumuno tungo sa pagpapasakop at pagsunod. Ang dakilang Anak ng Diyos ay naging isang masunuring Anak ng Tao.

3. Pinangyari ng pagdurusa na si Jesus ay maging isang maawain at tapat na Pinakapunong Pari (Hebreo 2:17, 18). Hindi ginawa ng mga pagdurusa na lalong maging maawain si Jesus. Sa kabaligtaran, sa simula pa lang, dahil sa awa ni Jesus kaya nagboluntaryo Siya na mamatay sa krus para iligtas tayo (Hebreo 10:5–10; ihambing sa Roma 5:7, 8). Ngunit, sa pamamagitan ng mga pagdurusa na tunay na naipakita at naipahayag ang pag-ibig pangkapatiran ni Jesus.

`Kung nagdusa ang walang-kasalanang si Jesus, tayo, bilang mga makasalanan, ay tunay na magdurusa rin. Paano tayo matututong magtiis sa mga trahedya sa buhay habang kasabay nito ay kumukuha tayo ng pag-asa at katiyakan mula sa Panginoon, na Siyang naghayag sa atin ng Kanyang pag-ibig sa napakaraming mga makapangyarihang paraan?`