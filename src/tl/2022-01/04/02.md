---
title:  Ang Kapatid Bilang Isang Manunubos
date:  16/01/2022
---

`Basahin ang Levitico 25:25–27, 47–49. Sino ang maaaring tumubos sa isang taong nawalan ng pag-aari o kanyang kalayaan dahil sa kahirapan?`

Itinakda ng kautusan ni Moises na kapag ang isang tao ay lubhang mahirap na anupa’t kinailangan na ipagbili niya ang kanyang ari-arian—o kahit ang kanyang sarili—upang mabuhay, kanya muling makukuha ang kanyang ari-arian o ang kanyang kalayaan sa bawat ika-50 taon, sa taon ng pagdiriwang. Ang taon ng pagdiriwang ay isang “mahalagang” Sabbath na taon na kung saan ang mga utang ay pinatawad, muling naibabalik ang ari-arian, at kalayaan ay ipinahahayag sa mga nakabilanggo.

Gayunman, ang 50 taon ay napakahabang panahon para hintayin. Kaya ang Kautusan ni Moises ay nagtakda rin na ang pinakamalapit na kamag-anak ang maaaring magbayad ng bahagi na inutang, dahil dito, mas maagang matutubos ang kanyang kamag-anak.

Ang pinakamalapit din na kamag-anak ang gumagarantiya na ang hustisya ay ipapataw sa kaso ng pagpatay. Siya ang tagapaghiganti ng dugo na siyang hahabol sa pumatay sa kanyang malapit na kamag-anak at parusahan ito (Bilang 35:9–15).

`Basahin ang Hebreo 2:14–16. Paano inilarawan si Jesus at tayo sa mga talatang ito?`

Inilalarawan tayo ng mga talatang ito bilang mga alipin ng diyablo, ngunit si Jesus ang ating Manunubos. Nang magkasala si Adan, bumagsak tayo sa ilalim ng kapangyarihan ni Satanas. Bunga nito, wala tayong kakayahang labanan ang kasalanan (Roma 7:14–24). Mas malala, mayroong kinakailangang parusang kamatayan para sa ating pagsuway, na hindi natin kayang bayaran (Roma 6:23). Kaya’t, waring walang pag-asa ang ating kalagayan.

Gayunman, kinuha ni Jesus ang ating likas na pagkatao at naging laman at dugo na tulad natin. Siya'y naging ating pinakamalapit na Kamag-anak at tinubos tayo. Hindi Siya nahihiyang tawagin tayong mga “kapatid” (Hebreo 2:11).

Subalit, sa pamamagitan ng pagkuha ng ating likas at pagtubos sa atin, inihayag din ni Jesus ang Kanyang maka-Diyos na likas. Sa Lumang Tipan, ang tunay na Manunubos ng Israel, ang kanilang pinakamalapit na Kamaganak, ay si Yahweh (hal., Awit 19:14; Isaias 41:14; Isaias 43:14; Isaias 44:22; Jeremias 31:11; Hoseas 13:14).

`Ano ang mga paraan na matututunan mong maranasan nang mas malalim ang katotohanang maaaring mas maging malapit sa iyo si Cristo? Bakit ang karanasang ito ay napakahalaga sa ating pananampalataya?`