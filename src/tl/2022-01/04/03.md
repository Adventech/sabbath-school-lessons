---
title:  Hindi Nahihiyang Tawagin Silang mga Kapatid
date:  17/01/2022
---

Sinabi ng Hebreo na hindi nahihiya si Jesus na tawagin tayong Kanyang mga kapatid (Hebreo 2:11). Sa kabila ng pagiging kaisa ng Diyos, niyakap tayo ni Jesus bilang bahagi ng Kanyang pamilya. Ang pagkakaisang ito ay inihahambing sa pagkapahiya sa publiko na dinanas ng mga mambabasa ng Hebreo sa kanilang komunidad (Hebreo 10:33).

`Basahin ang Hebreo 11:24–26. Sa anong paraan na ang mga desisyon ni Moises ay inihahalimbawa ang ginawa ni Jesus para sa atin?`

Inyo bang naisip kung ano ang kahulugan para kay Moises na tawaging “anak na lalaki ng anak na babae ni Faraon”? Siya ay isang makapangyarihang tao sa pinakamakapangyarihang imperyo noong panahong iyon. Tinanggap niya ang pinakamataas na pagsasanay sa sibil at militar at naging kahanga-hangang tao. Sinabi ni Esteban na si Moises ay “ ‘makapangyarihan sa kanyang mga salita at mga gawa’ ” (Gawa 7:22). Sinabi rin ni Ellen G. White na siya ay “paborito sa mga hukbo ng Ehipto” at determinado si Faraon “na gawin ang kanyang inampong apo bilang kanyang kahalili sa trono” (tingnan ang PATRIARCHS AND PROPHETS, p. 245). Ngunit, iniwan ni Moises lahat ng pribilehiyong ito nang kanyang piliing ikaisa ang kanyang sarili sa mga Israelita, isang aliping bansa na walang edukasyon at kapangyarihan.

`Basahin ang Mateo 10:32, 33; 2 Timoteo 1:8, 12; at Hebreo 13:12–15. Ano ang hinihiling ng Diyos sa atin?`

Ito ay bahagi ng suliranin para sa mga mambabasa ng Hebreo. Matapos na magdusa ng pag-uusig at pagtatakwil, marami sa kanila ang nagsimulang ikahiya si Jesus. Sa pamamagitan ng kanilang mga kilos ang ilan ay nasa panganib na ilagay si Jesus “sa hayagang kahihiyan” sa halip na parangalan Siya (Hebreo 6:6). Kaya’t, palaging nananawagan si Pablo sa kanyang mga mambabasa na “panghawakang matatag” ang “pagpapahayag” ng kanilang pananampalataya (Hebreo 4:14; Hebreo 10:23).

Gusto ng Diyos na kilalanin natin si Jesus bilang Diyos at ating Kapatid. Bilang ating Manunubos, binayaran ni Jesus ang ating pagkakautang; bilang ating Kapatid, ipinakita ni Jesus sa atin ang daan kung paano tayo mamuhay upang tayo ay “maging katulad sa larawan ng Anak, upang siya ang maging panganay sa maraming magkakapatid” (Roma 8:29).

`Sumandaling pag-isipan ang gagawing desisyon ni Jesus upang tayo ay mayakap bilang “mga kapatid.” Bakit higit na pagpapakababa sa Kanyang sarili ang ginawa ni Jesus kaysa sa ginawa ni Moises, at ano ang itinuturo nito sa atin tungkol sa pag-ibig ng Diyos sa atin?`