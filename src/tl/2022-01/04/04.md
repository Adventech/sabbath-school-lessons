---
title:  Laman at Dugo Tulad Natin
date:  18/01/2022
---

Sinabi ng Hebreo na kinuha ni Jesus ang ating likas na pagkatao upang maging kinatawan natin Siya at maaaring mamatay para sa atin (Hebreo 2:9, 14–16; Hebreo 10:5–10). Narito ang pundasyon ng panukala ng kaligtasan at ang ating tanging pag-asa para sa buhay na walang hanggan.

`Basahin ang Mateo 16:17; Galacia 1:16; 1 Corinto 15:50; at Efeso 6:12. Sa anong mga pagkukulang ng likas ng tao tumutukoy ang pahayag na “laman at dugo” sa mga talatang ito? `

Ang pahayag na “laman at dugo” ay idinidiin ang karupukan ng kalagayan ng tao, ang kahinaan nito (Efeso 6:12), kakulangan ng pang-unawa (Mateo 16:17; Galacia 1:16), at pagiging nasa ilalim ng kamatayan (1 Corinto 15:50). Sinabi ng Hebreo na ginawa si Jesus na kagaya ng Kanyang mga kapatid “sa lahat ng bagay” (Hebreo 2:17). Ang pananalitang ito ay nangangahulugan na si Jesus ay naging lubos na tao. Hindi lamang naging “kahawig” o “parang” isang tao si Jesus; Siya ay tunay na tao, at tunay na isa sa atin.

Gayunman, sinabi rin ng Hebreo na si Jesus ay iba sa atin pagdating sa kasalanan. Una, si Jesus ay hindi nakagawa ng anumang kasalanan (Hebreo 4:15). Pangalawa, si Jesus ay may likas na tao ngunit “banal, walang sala, hindi narumihan, at hiwalay sa mga nagkasala” (Hebreo 7:26). Tayong lahat ay nagkasala, at mayroon tayong pagkiling sa kasalanan. Nagsimula ang ating pagkaalipin sa kasalanan sa kaibuturan ng ating mismong likas. Tayo ay “makalaman, na ipinagbili sa ilalim ng kasalanan” (Roma 7:14; tingnan din ang Roma 7:15-20). Ang pagmamataas at iba pang makasalanang motibo ay dinudumihan pati na rin ang ating mabuting pagkilos. Gayunman, ang likas ni Jesus ay hindi nabahiran ng kasalanan. Kinakailangang ganito. Kung si Jesus ay naging “makalaman, na ipinagbili sa ilalim ng kasalanan,” na gaya natin, Siya rin ay mangangailangan ng isang Tagapagligtas. Sa halip, dumating si Jesus bilang isang Tagapagligtas at inihandog ang kanyang sarili bilang isang handog “na walang kapintasan” sa Diyos para sa atin (Hebreo 7:26-28; Hebreo 9:14).

Pagkatapos ay winasak ni Jesus ang kapangyarihan ng diyablo sa pamamagitan ng pagkamatay bilang isang walang-salang Handog para sa ating mga kasalanan kaya't ginawang posible ang kapatawaran at pakikipagkasundo natin sa Diyos (Hebreo 2:14–17). Sinira rin ni Jesus ang kapangyarihan ng kasalanan sa pamamagitan ng pagbibigay sa atin ng kapangyarihan na mamuhay ng matuwid na buhay sa pamamagitan ng Kanyang pagtupad sa pangako ng bagong tipan na isinulat sa ating mga puso (Hebreo 8:10). Kaya’t, ginapi ni Jesus ang kaaway at mabisang pinalaya tayo upang ngayon ay “maglingkod tayo sa Diyos na buhay” (Hebreo 9:14). Samantala, ang lubos na pagkawasak ni Satanas ay mangyayari sa huling paghuhukom (Apocalipsis 20:1–3, 10).

`Dahil mayroon tayong pangako ng pagtatagumpay sa pamamagitan ni Jesus, bakit marami pa rin sa atin ang nakikipagpunyagi sa kasalanan? Ano ang mali sa ating ginagawa, at higit na mahalaga, paano tayo magsisimulang mamuhay sa dakilang pagkatawag na mayroon tayo kay Cristo?`