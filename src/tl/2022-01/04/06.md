---
title:  Ang Kapatid Bilang Isang Modelo
date:  20/01/2022
---

Ang isa pang dahilan kung bakit kinuha ni Jesus ang ating likas bilang tao at namuhay na kasama natin ay upang maging Halimbawa Siya sa atin, Siya lamang ang natatanging modelo para sa atin kung ano ang tamang paraan na mamuhay sa harap ng Diyos.

`Basahin ang Hebreo 12:1-4. Ayon sa apostol, paano natin tatakbuhin ang takbo ng Cristianong pamumuhay?`

Sa mga talatang ito, si Jesus ang katapusan ng mahabang listahan ng mga tao na ibinigay ng apostol bilang halimbawa para sa pananampalataya. Tinawag ng talatang ito si Jesus bilang “nagtatag at nagpasakdal ng ating pananampalataya.” Ang salitang Griyego na archegos (“nagtatag”) ay maaari ring isalin bilang “nanguna.” Si Jesus ang Nanguna sa takbuhan sa diwang Siya’y tumatakbo sa unahan ng mga mananampalataya. Sa katunayan, tinawag ng Hebreo 6:20 si Jesus bilang “nauna” sa atin. Ang salitang “nagpasakdal” ay nagbibigay ng ideyang nagpakita si Jesus ng pananampalataya sa Diyos sa pinakadalisay na anyo. Parehong itinuturo ng talatang ito na si Jesus ang naunang tumakbo sa takbuhin nang matagumpay at Siya rin ang nagpasakdal ng paraan sa kung paano ang mabuhay sa pamamagitan ng pananampalataya.

Mababasa sa Hebreo 2:13: “At muli: ‘Ilalagak ko ang aking pagtitiwala sa kanya.’ At muli: ‘Narito ako at ang aking mga anak na ibinigay sa akin ng Diyos.’ ” Ang nangyayari rito ay sinabi ni Jesus na ilalagak Niya ang kanyang pagtitiwala sa Diyos. Ito ay pagtukoy sa Isaias 8:17, 18.

Sinabi ni Isaias ang mga salitang ito sa harap ng isang nakatatakot na banta ng pananakop mula sa hilagang Israel at Siria (Isaias 7:1, 2). Inihambing ang kanyang pananampalataya sa kakulangan ng pananampalataya ni Ahaz, na hari (2 Hari 16:5–18). Hinikayat ng Diyos si Ahaz na magtiwala sa Kanya at humingi ng isang tanda na ililigtas Niya siya (Isaias 7:1-11). Ipinangako na ng Diyos sa kanya, bilang anak ni David, na Kanyang iingatan si Ahaz bilang Kanyang sariling anak. Ngayon, mabiyayang inalok ng Diyos si Ahaz upang tiyakin ang pangakong iyon sa pamamagitan ng isang tanda. Gayunman, tumanggi si Ahaz na humingi ng tanda, at sa halip, nagsugo ng mga mensahero kay Tiglat-pileser, ang hari ng Asiria na nagsasabi, “ ‘Ako ang iyong alipin at anak’ ” (2 Hari 16:7). Sobrang nakalulungkot! Mas ginusto ni Ahaz na maging “anak” ni Tiglath-Pileser kaysa maging anak ng Diyos.

Gayunpaman, inilagak ni Jesus ang Kanyang tiwala sa Diyos at sa Kanyang pangako na ilalagay Niya ang Kanyang kaaway sa ilalim ng Kanyang talampakan (Hebreo 1:13; Hebreo 10:12, 13). Ipinangako rin ng Diyos ang kaparehong pangako sa atin, at kailangan na maniwala tayo sa Kanya, kung paanong naniwala si Jesus (Roma 16:20).

`Paano natin matututuhang ilagak ang ating pagtitiwala sa Diyos sa pamamagitan ng araw-araw na paggawa ng pagpili na nagpapakita ng pagtitiwalang ito? Ano ang susunod na mahalagang pagpili na kailangan mong gawin, at paano ka makatitiyak na nagpapakita ito ng pagtitiwala sa Diyos?`