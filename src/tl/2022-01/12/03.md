---
title:  Lumapit Ka sa Diyos, ang Hukom ng Lahat
date:  14/03/2022
---

`Basahin ang Hebreo 12:23. Kung ito ay pagdiriwang, bakit inilalarawan ang Diyos bilang isang hukom? Paano nagiging bahagi o dahilan ang isang hukom para magdiwang? Paanong ang isang hukom ay magiging isang bahagi o dahilan para sa isang pagdiriwang? Basahin din ang Daniel 7:9, 10, 13-22. `

Ang pagdiriwang na inilarawan sa Hebreo 12:22-24 ay tumutukoy sa paghuhukom sa hinaharap. Namumuno ang Diyos bilang Hukom, at ginamit ang mga aklat, at ang resulta ng panghinaharap na paghatol na ito mula sa aklat ay ang pagtanggap ng bayan ng Diyos ng kaharian (Hebreo 12:28).

Nagpapaalala ang pangyayaring ito ng dakilang paghatol bago ang pagdating na inilarawan sa Daniel 7, na nagpapakita ng eksena ng paghuhukom na kung saan ang Diyos, ang “Matanda sa mga Araw” (Daniel 7:9), ay nakaupo sa isang trono na yari sa apoy at napaliligiran ng “laksa-laksang” (Daniel 7:10) mga anghel. Ang mga aklat ay nabuksan (Daniel 7:10), at ang hatol ay ipinasya para sa panig ng “mga banal ng Kataas-taasan” at pagkatapos ay “umangkin sa kaharian” (Daniel 7:22).

Gayundin naman, inilalarawan ng Hebreo 12:22–29 ang eksena ng paghuhukom sa Bundok ng Zion, ang makalangit na Jerusalem, kung saan ang Diyos “ang Hukom ng lahat,” ay napalilibutan ng libu-libong mga anghel. Ang eksena ring ito ay nag-aapoy (Hebreo 12:29). Kasama rito ang mga aklat dahil ang mga banal ay “nakatala” sa mga ito (Hebreo 12:23), na nagpapahiwatig ng isang paghatol na pumapanig sa mga banal.

Si Jesus ay nasa sentro ng eksena (Hebreo 12:24). Siya ay inilalarawan bilang Anak ng Tao sa Hebreo 2, na “pinutungan ng kaluwalhatian at karangalan” matapos na maranasan ang “kamatayan” para sa ating kapakanan (Hebreo 2:9). Ayon sa Hebreo 2:10, ang “anak ng tao” (tingnan ang Hebreo 2:6) ay nagdusa upang madala Niya ang “maraming anak sa kaluwalhatian”; iyon ay, upang ang mga mananampalataya ay makaranas ding “maputungan ng kaluwalhatian at karangalan.” Ang “Anak” ay dinala ngayon ang mga mananampalataya sa Zion, ang makalangit na Jerusalem, sa pamamagitan ng mga benepisyo ng bagong tipan (Hebreo 12:22-24), kung saan sila ay pinangakuang tatanggap ng isang kaharian (Hebreo 12:28).

Kung ganon, ang paghuhukom na ito ay tunay na magandang balita para sa mga mananampalataya dahil ito ay isang paghuhukom na magpapasya para sa kanilang panig. Pinawawalang-sala nito sila. Ito ay isang paghuhukom na tumatalo sa kanilang kaaway, ang dragon, na nasa likod ng nakatatakot na halimaw na umusig sa mga mananampalataya sa nakaraan (Daniel 7) at siyang uusig din sa hinaharap (Apocalipsis 13).

`Paano nakatutulong ang pinag-aralan natin ngayon na maunawaan na ang paghuhukom ng Diyos sa mensahe ng Tatlong anghel ay isang mabuting balita para sa panahong ito (Apocalipsis 14:6, 7: ihambing sa Deuteronomio 32:36: 1 Cronica 16:33-35)?`