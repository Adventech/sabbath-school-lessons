---
title:  “Kayo’y Lumapit sa Bundok ng Zion”
date:  13/03/2022
---

`Basahin ang Hebreo 12:22-24. Ano ang inilalarawan dito ni Pablo?`

Tiniyak ng Hebreo na dapat tayong lumapit sa Zion at makibahagi sa isang dakilang pagdiriwang. “Subalit kayo’y lumapit sa Bundok ng Zion, at sa lunsod ng Diyos na buhay, sa makalangit na Jerusalem, at sa mga di mabilang na mga anghel, sa isang masayang pagtitipon” (Hebreo 12:22). Lumapit tayo sa pamamagitan ng pananampalataya sa persona ng ating Kinatawan, si Jesus. Sa pagdiriwang na ito, makikita natin ang di-mabilang na hukbo ng mga anghel, ang Diyos mismo, at si Jesus, ang siyang sentro ng pagdiriwang. Tayo ay lumapit bilang bahagi ng “kapulungan ng mga panganay na nakatala sa langit” (Hebreo 12:23). Ang ating mga pangalan ay nakatala sa mga aklat sa langit, na kung saan nakatala ang mga nananampalatayang bayan ng Diyos (Exodo 32:32; Awit 56:8; Daniel 12:1; Malakias 3:16; Lukas 10:20; Apocalipsis 13:8; Apocalipsis 17:8).

Tayo ang mga “panganay” dahil kabahagi tayo ng mana ng walang katulad na Panganay, si Jesus (Hebreo 1:6). Kaya’t, lumapit tayo hindi bilang mga bisita kundi bilang mga mamamayan (ihambing sa Filipos 3:20). Tayo rin ay inilarawan bilang mga “espiritu ng mga matuwid na pinasakdal” (Hebreo 12:23). Ang pananalitang ito ay isang tayutay na kung saan ang isang dimensyon ng ating likas na katauhan ay tumatayo para sa kabuuan. Ito ay kagaya sa pananalitang “ang Ama ng mga espiritu” sa Hebreo 12:9, na tumutukoy sa Diyos bilang Ama nating lahat, mga taong espirituwal ang likas.

Ipinagdiriwang ng pistang pagtitipon ang pagpapasinaya ng makaharing pamumuno ni Jesus, ang makaparing ministeryo at ang pagpapasinaya ng bagong tipan. Sa Hebreo, ang Bundok ng Zion ang lugar kung saan naganap itong lahat ng mga pangyayari. Inilalarawan ng tatlo sa mga awit sa Hebreo 1:5-14 ang pagkaluklok ng Anak at sa Bundok ng Zion ang lugar kung saan ito nangyari (Awit 2:6, 7; Awit 110:1, 2; Awit 102:21-27).

Ang Bundok din ng Zion ang lugar kung saan ang Anak ay itinakda bilang “pari magpakailanman” (Hebreo 5:6), isang sipi mula sa Awit 110:4. Ayon sa Awit 110, ang pagkahirang sa Anak bilang Pinakapunong Pari ay naganap din sa Bundok ng Zion (Awit 110:2). Sa wakas, iginigiit ng Hebreo na ang pagpapasinaya sa pagiging pari ni Jesus ay nagmarka rin sa pagpapasinaya ng bagong tipan (Hebreo 7:11-22). Kaya’t, ang Bundok din ng Zion ang lugar kung saan ang bagong tipan ay pinagtibay. Pagkatapos, inilalarawan ng Hebreo 12:22-24 ang pistang pagdiriwang na naganap sa langit nang umakyat si Jesus.

`Sa anong mga praktikal na paraan na maaari nating ipagdiwang sa ating mga buhay at pagsamba ang katotohanan ni Jesus, ang kanyang paglilingkod bilang pari, at ang bagong tipan? Bakit nagpapatibay sa pananampalataya itong pagdiriwang sa dakilang katotohanan?`