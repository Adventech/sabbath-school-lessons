---
title:  Yanigin ang mga Langit at Lupa
date:  15/03/2022
---

Matapos na ilarawan ang pistang pagdiriwang na nagaganap sa langit, nagbabala si Pablo sa mga mambabasa na kailangan nilang magbigay-pansin sa tinig ng Diyos dahil minsan pang yayanigin ng Diyos “ ‘hindi lamang ang lupa kundi pati na rin ang mga langit’ ” (Hebreo 12:26). Sinasabi ni Pablo rito na bagaman nailuklok na si Jesus sa langit, ang ating kaligtasan ay hindi pa tapos. Kailangan nating bigyang-pansin ito dahil may isang mahalagang kaganapan pa ang mangyayari.

`Basahin ang Hagai 2:6-9, 20–22; Awit 96:9, 10; Awit 99:1; at Hebreo 12:26, 27. Ano ang layunin ng Diyos sa pagyanig sa mga langit at lupa? Ano ang kahulugan nito?`

Sa Lumang Tipan, ang pagyanig sa lupa ay isang karaniwang simbolo para sa presensya ng Diyos, na dumarating upang iligtas ang Kanyang bayan. Nang nakipagdigma sina Debora at Barak kay Sisera, nakipaglaban ang Diyos mula sa langit para sa kanilang kapakanan (Hukom 5:20). Ito ay inilarawan bilang isang napakalakas na lindol, isang pagyanig ng lupa at ng mga bundok dahil sa presensya ng Diyos (Hukom 5:4, 5). Makikita natin ang kaparehong simbolo na lumilitaw sa buong Lumang Tipan kapag tumitindig ang Diyos upang iligtas ang mga naaapi (Awit 68:7, 8; Awit 60:2; Awit 77:17, 18). Kaya’t, ang pagyanig ay naging isang tanda ng paghuhukom ng Diyos habang Kanyang iginigiit ang Kanyang awtoridad sa mga tao sa lupa. Hinulaan ng mga propeta na magaganap ito sa araw ng Panginoon (Isaias 13:13; Isaias 24:18-23).

Para sa Hebreo, ang “pagyanig” ng langit at lupa ay tumutukoy sa pagkawasak ng mga kaaway ng Diyos. Ito ang ipinangako ng Diyos nang iniluklok si Jesus sa trono. Sinabi ng Diyos sa Kanya: “Maupo ka sa aking kanan, hanggang sa ang iyong mga kaaway ay gawin kong mga tungtungan ng iyong mga paa” (Hebreo 1:13). Kaya’t, ginapi ni Jesus ang kaaway (Hebreo 1:14-16) at iniluklok (Hebreo 1:5-14), ngunit ang mga kaaway ay hindi pa nalipol (Hebreo 10:11-14; 1 Corinto 15:23-25).

Ngunit lilipulin ng Diyos ang mga kaaway na ito sa hinaharap, kapag niyanig ng Diyos ang mga langit at lupa. Kung ganon, ang pagyanig sa mga langit at lupa ay nangangahulugan ng pagwasak sa mga makalupang kapangyarihan na umuusig sa bayan ng Diyos, at higit na mahalaga ang pagkawasak ng mga masasamang kapangyarihan (si Satanas at ang kanyang mga anghel) na nakatayo sa likod ng mga makalupang kapangyarihan at kumukontrol sa kanila.

`Bakit ang pangako na balang araw ang katarungan ay maisasagawa, at ang kasamaan na lubhang palasak sa ating mundo ay wawasakin balang araw, ay isang pangakong puno ng pag-asa para sa ating lahat, lalo na para roon sa mga direktang nagdusa sa mga kamay ng kasamaan?`