---
title:  Tayo ay Magpasalamat
date:  17/03/2022
---

Nagtapos ang Hebreo sa bahaging ito sa pamamagitan ng pagtukoy na ang akmang tugon sa Diyos para sa lahat ng mga kahanga-hangang bagay na ginawa Niya sa atin ay ipakita ang pasasalamat sa pamamagitan ng paghahandog sa Kanya ng angkop na uri ng pagsamba.

`Basahin ang Hebreo 12:28 at Hebreo 13:15, 16. Paano tayo maghahandog sa Diyos ng isang katanggap-tanggap na pagsamba?`

Sa sistema ng lumang tipan, ang daan ng bayan para ipakita ang pagsisisi at pasasalamat ay ang paghahandog ng mga hayop, ngunit ang mga handog na ito ay isa lamang sagisag ng pasasalamat at pagsisisi sa puso ng mananamba. Kaya’t nilinaw ng Diyos sa mga Awit at sa buong mga propeta na ang tunay na nagpapaligaya sa kanya ay hindi ang dugo ng mga hayop kundi ang pasasalamat, mga mabuting gawa, at katuwiran ng mga mananamba (Awit 50:7-23; Isaias 1:11–17).

Kaya’t, inanyayahan tayo ni Pablo na sumamba sa Diyos sa santuwaryo sa langit sa pamamagitan ng mga handog na papuri, paghingi ng tawad, pasasalamat, at mga mabuting gawa, na siyang tunay na pagsamba na nagpapaligaya sa Kanya. Inihahandog natin ang mga handog na ito sa lupa, ngunit tinatanggap ang mga ito na kasiya-siya sa Diyos na nasa langit. Nasasakop ng panghihikayat na ito ang lahat ng panawagan na ginawa ng may-akda sa buong liham para sa pagpapahayag ng pangalan ni Jesus (Hebreo 3:1, Hebreo 4:14; Hebreo 10:23) at mga paghimok na magpatuloy tayo na gumawa ng mga mabuting gaw (Hebreo 6:10-12; Hebreo 13:1, 2, 16).

Ang paanyaya ni Pablo sa mga mambabasa na “maghandog ng isang karampatang pagsamba” (Hebreo 12:20) ay nagpapahiwatig na ang mga mananampalataya sa ngayon ay tunay nang isang bansa ng mga pari na pinasakdal at pinabanal sa pamamagitan ng sakripisyo ni Jesus (Hebreo 10:10-14. 19-23). Isinasakatuparan nito ang orihinal na layunin ng Diyos sa Israel, na sila ay magiging isang bansa ng mga pari na sa pamamagitan nito ay maipahahayag Niya ang mabuting balita ng kaligtasan sa mundo (Exodo 19:4-6; 1 Pedro 2:9, 10; Apocalipsis 1:6; Apocalipsis 5:10).

Inilalarawan ng Hebreo 13:1-6 sa praktikal na salita kung ano ang kahulugan ng gumawa ng mabuti at ibahagi kung ano ang nasa atin. Nangangahulugan ito na magpakita ng pag-ibig sa kapatiran, kung paano nagpakita sa atin si Jesus ng pag-ibig sa kapatiran (Hebreo 2:11, 12). Nangangahulugan ito na maging mapagpatuloy, bisitahin ang mga tao na nasa kulungan o mga inabuso (Hebreo 13:3), at tanggihan ang pakikiapid at pag-iimbot.

`Bakit mahalagang gumawa tayo ng mga mabuting gawa at ibahagi ang nasa atin bilang bahagi ng ating pagsamba sa Diyos? Kasabay nito, ano ang mga tunay na paraan na ang ating mga espirituwal na handog sa Diyos ay nagiging hindi kaaya-aya (Isaias 1:11-17)?`