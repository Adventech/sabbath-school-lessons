---
title:  Karagdagang Kaisipan
date:  18/03/2022
---

“Sa loob ng isang libong taon sa pagitan ng una at ikalawang pagkabuhay, naganap ang paghuhukom sa mga masama. Itinuro ni apostol Pablo ang paghuhukom na ito bilang isang pangyayari na kasunod ng ikalawang pagdating, ‘Huwag humatol ng anuman nang wala sa panahon, hanggang sa dumating ang Panginoon. Siya ang magdadala sa liwanag sa mga bagay na sa ngayon ay nakatago sa kadiliman, at ibubunyag ang layunin ng mga puso.’ 1 Corinto 4:5. Ipinahayag ni Daniel na sa pagdating ng Matanda sa mga Araw, ‘ang paghatol ay ibinigay sa mga banal ng Kataas-taasan.’ Daniel 7:22. Sa panahong ito ang matuwid ay mamumuno bilang mga hari at pari sa Diyos. Sinabi ni Juan sa Apocalipsis: ‘Nakakita ako ng mga trono at ang nakaupo sa mga iyon ay pinagkalooban ng kapangyarihan na humatol.’ ‘Sila’y magiging mga pari ng Diyos at ni Cristo, at maghaharing kasama niya sa loob ng isang libong taon.’Apocalipsis 20:4, 6. Sa panahong ito, gaya ng sinabi na nang una ni Pablo, ‘ang mga banal ay hahatol sa sanlibutan.’ 1 Corinto 6:2. Sa pakikiisa kay Cristo sila ay hahatol sa mga masasama, na ihahambing ang kanilang mga gawa sa aklat ng alituntunin, ang Biblia, at hahatol sa kanila ayon sa ginawa nila sa katawan. Pagkatapos, isasagawa ang bahagi na kailangang pagdusahan ng mga masasama, ayon sa kanilang mga gawa; at nakatala ang mga ito laban sa kanilang mga pangalan sa aklat ng kamatayan.

“Si Satanas din at ang mga masasamang anghel ay hinatulan ni Cristo at ng Kanyang bayan. Sinabi ni Pablo: ‘Hindi ba ninyo nalalaman na hahatulan natin ang mga anghel?’ Talatang 3. At ipinahayag ni Judas na ‘ang mga anghel na hindi nag-ingat ng kanilang sariling katungkulan, kundi iniwan ang kanilang sariling tirahan, ay iginapos niya sa mga tanikalang walang hanggan sa pinakamalalim na kadiliman hanggang sa paghuhukom ng dakilang araw.’ Judas 6.” —Ellen G. White, THE GREAT CONTROVERSY, pp. 660, 661.

**Mga Tanong Para sa Talakayan**:

`Ano ang sinasabi ng pakikisangkot ng mga banal sa paghuhukom ng masasama (1 Corinto 6:3; Judas 6) tungkol sa Diyos at kung gaano kahayag na ipinakikita Niya sa atin ang kanyang kabutihan at pagiging patas sa kanyang pakikitungo sa kasalanan at kasamaan?`

`Basahin ang Exodo 32:32; Awit 56:8; Awit 69:28; Awit 139:16; Isaias 4:3; Daniel 12:1; Malakias 3:16; Lucas 10:20; Apocalipsis 13:8; at Apocalipsis 17:8. Ito ay tumutukoy sa mga aklat ng Diyos sa langit. Anong mga uri ng mga bagay ang nakatala sa mga aklat na ito? Halimbawa, bakit mahalaga na panatilihin ng Diyos ang tala ng ating mga luha (Awit 56:8)? Kung alam ng Diyos ang lahat ng bagay, ano ang layunin ng mga aklat o talaan?`

`Bakit sa tingin mo ay mahalaga na mayroong kaugnayan sa mga pangako ng Daniel 7 ang pagtatapos ng argumento sa liham ng Hebreo? Bakit mahalaga ang mga kaugnayan ayon sa konteksto ng ministeryo ni Jesus sa langit? Ano ang itinuturo ng Daniel 7 sa atin tungkol sa katapusan ng lahat ng mga makalupa at makasalanang bagay?`