---
title:  Sa Pananampalataya, si Rahab at ang Iba Pa ...
date:  16/03/2022
---

Ipinahayag ng Diyos na Kanyang “yayanigin” ang mga langit at lupa, na nangangahulugang Kanyang wawasakin ang mga kalabang bansa. Gayunman, may ilang bagay na hindi mayayanig, at hindi mawawasak.

`Paghambingin ang Awit 15:5; Awit 16:8; Awit 21:7; Awit 62:2: Awit 112:6; at Hebreo 12:27. Ano ang mga bagay na hindi mayayanig?`

Marami sa mga makabagong salin ng Hebreo 12:27 ang nagmumungkahi na ang pagyanig sa mga langit at lupa ay nangangahulugan na sila ay aalisin at walang hanggang mawawala.

Gayunman, malinaw ang Biblia na lilikha ang Diyos ng mga bagong langit at isang bagong lupa (Isaias 65:17; Apocalipsis 21:1-4) at tayo ay bubuhayin at magkakaroon ng isang bagong katawan (1 Tesalonica 4:13-17, Filipos 3:20) sa lupang ito. Kaya’t, ang “pagyanig” ay nagpapahiwatig ng paglilinis at pagbabago ng sangnilikha, hindi ang lubos na pag-alis nito. Kung ano ang narito ay ang babaguhin, at sa lugar na ito mamumuhay ang mga tinubos.

Subalit, mayroong ilang mga bagay na hindi mayayanig. Kasama rito ang mga matuwid. Hindi sila mayayanig dahil nagtiwala sila sa Diyos. Pananatilihin sila ng Manlilikha at titiyakin ang kanilang kaligtasan.

Pansinin na sa Hebreo, ang pagiging permanente at katatagan ay nakaugnay kay Jesus. Sinasabi ng Hebreo 1:10-12 tungkol kay Jesus: “At, ‘Ikaw, Panginoon, nang pasimula’y inilagay mo ang saligan ng lupa, at langit ay mga gawa ng iyong mga kamay; sila’y mapaparam, subalit ikaw ay mananatili, at silang lahat ay maluluma na gaya ng kasuotan, gaya ng balabal sila’y iyong ilululon, at gaya ng damit sila’y mapapalitan. Ngunit ikaw ay ikaw pa rin, at ang iyong mga taon ay hindi magwawakas.” Sinabi ng Hebreo na ang pagiging pari ni Jesus ay mananatili magpakailanman (Hebreo 7:3, 24) gaya rin ng mana ng mga tinubos (Hebreo 10:34). Sa huling paghuhukom, yaong mga “na kay Jesus” ay hindi mayayanig (Awit 46:5).

Sinabi rin ng Hebreo 12:28 na tatanggap tayo ng “isang kaharian na hindi mayayanig.” Ito ay tumutukoy sa Daniel 7:18, na nagsasabi na ang mga banal “ay mag-aangkin ng kaharian magpakailanman.” Ang kahariang ito ay pag-aari ng Anak, ngunit Kanyang ibabahagi ito sa atin. Sinasabi ng Apocalipsis 20:4 na hahatulan nating kasama Niya ang mga kapangyarihan ng kasamaan na umusig sa atin (1 Corinto 6:3).

`Gaano kabuti ang kalagayan mo ngayon sa panahong ikaw ay nililigalig? Kung hindi mabuti, anong mga pagpili ang magagawa mo upang makatanggap ka ng tulong sa mahalagang bahaging ito? (Tingnan ang Efeso 4:14.)`