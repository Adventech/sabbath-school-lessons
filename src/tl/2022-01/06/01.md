---
title:  Si Jesus, ang Tapat na Pari
date:  29/01/2022
---

### Basahin Para sa Pag-aaral sa Linggong Ito
Hebreo 5:1-10; Genesis 14:18–20; 1 Pedro 2:9; Hebreo 7:1–3; Hebreo 7:11-16, 22, 26.

> <p>Talatang Sauluhin</p>
> “Sapagkat nararapat na tayo’y magkaroon ng gayong Pinakapunong Pari, banal, walang sala, walang dungis, hiwalay sa mga makasalanan, at ginawang lalong mataas kaysa mga langit” (Hebreo 7:26).

Ang malaking agwat na umiiral sa pagitan natin at ng Diyos ay bunga ng kasalanan. Naging mahirap ang suliraning ito dahil ipinahihiwatig din ng kasalanan ang kasamaan ng ating likas. Banal ang Diyos, at hindi makapananatili ang kasalanan sa Kanyang presensya; kaya, ang ating sariling makasalanang likas ang naghihiwalay sa atin mula sa Diyos, kung paanong ang dalawang batubalani sa magkaibang kaayusan ay kinakalaban ang isa’t isa. Dagdag pa rito, ang ating makasalanang likas ay ginawang imposible para sa mga tao na sundin ang kautusan ng Diyos. Kasama rin sa kasalanan ang hindi pagkakaunawaan. Nawala sa pananaw ng mga tao ang pag-ibig at awa ng Diyos at nakikita nila Siya bilang magagalitin at mahigpit.

Sa linggong ito, ating pag-aaralan ang mga kahanga-hangang bagay na ginawa ng Diyos at ni Jesus upang pagdugtungin ang malaking agwat. Nagbibigay ang Hebreo 5-7 ng isang maingat na pagsusuri sa pagkapari ni Jesus. Sinuri ng sumulat ang pinanggalingan at layunin (Hebreo 5:1-10) at pagkatapos ay hinihikayat ang mga mambabasa na huwag balewalain ito (Hebreo 5:11–6:8) kundi panghawakang mahigpit ang ibinibigay nitong katiyakan ng pag-asa (Hebreo 6:9-20). Ipinaliwanag din nito ang mga katangian ng Kanyang pagiging pari (Hebreo 7:1-10) at ang mga implikasyon nito sa relasyon ng Diyos sa mga mananampalataya (Hebreo 7:11–28). Sa linggong ito tayo ay partikular na magtutuon sa Hebreo 5:1-10 at Hebreo 7:1–28.