---
title:  Isang Mabisang Pari
date:  01/02/2022
---

“Ngayon, kung may kasakdalan sa pamamagitan ng pagkapari ng mga Levita, (sapagkat batay dito ay tinanggap ng bayan ang kautusan), ano pa ang karagdagang pangangailangan upang lumitaw ang isa pang pari, ayon sa pagkapari ni Melquizedek, sa halip na ayon sa pagkapari ni Aaron?” (Hebreo 7:11). Ang mga pari ay mga tagapamagitan sa pagitan ng Diyos at ng mga tao. Gayunman, sinabi ng Hebreo na ang mga paring Levita ay hindi kayang magbigay ng lubos at maaasahang paglapit sa Diyos dahil hindi sila maaaring magbigay ng kasakdalan (Hebreo 7:11, 18, 19). Kung tutuusin, sila mismo ay hindi sakdal; kaya't paano sila makapagbibigay ng kasakdalan sa iba?

Kahit na ang mga handog na hayop ay hindi makapaglilinis ng konsensya ng makasalanan. Ang kanilang layunin ay ang tumukoy sa ministeryo ni Jesus at sa Kanyang handog, na Siya lamang ang makapagbibigay ng tunay na paglilinis mula sa kasalanan (Hebreo 9:14; Hebreo 10:1–3, 10–14). Ang katungkulan ng mga paring Levita at ng kanilang mga handog ay pansamantala at isang paglalarawan. Sa pamamagitan ng kanilang paglilingkod, nais ng Diyos na dalhin ang kanyang bayan at ilagak ang kanilang pananampalataya sa panghinaharap na ministeryo ni Jesus, “ ‘ang Kordero ng Diyos, na nag-aalis ng kasalanan ng sanlibutan!’ ” (Juan 1:29).

`Basahin ang Hebreo 7:11-16. Bakit mayroong pangangailangan na baguhin ang kautusan?`

Ipinaliliwanag ng Hebreo 7:12 na ang pagbabago ng pagkapari ay ginawang kinakailangan ang pagbabago sa kautusan. Bakit? Sapagkat mayroong napakaistriktong kautusan na nagbabawal sa isang tao na hindi nagmula sa lahi ni Levi sa pamamagitan ni Aaron na maglingkod bilang isang pari (Bilang 3:10; Bilang 16:39, 40). Ipinaliwanag ng Hebreo 7:13, 14 na si Jesus ay mula sa lahi ni Juda, kaya’t ang kautusang ito ay pinagbabawalan Siyang maging isang paring Levita. Kaya’t ipinagtanggol ni Pablo na ang pagpili kay Jesus bilang isang Pari ay nangangahulugan na binago ng Diyos ang kautusan ng pagkapari.

Ang pagdating ni Jesus ay nagpapahiwatig din ng pagbabago sa kautusan ng mga handog. Kinakailangan ng mga makasalanan na magdala ng iba’t ibang mga handog upang magkaroon ng katubusan (Levitico 1-7), ngunit ngayon nang dumating si Jesus at naghandog ng isang sakdal na handog, ang kautusan tungkol sa mga hayop na handog ay isinantabi rin (Hebreo 10:17, 18) bilang resulta ng isang bagong tipan at ng isang mas lubos na paghahayag ng panukala ng kaligtasan.

`Pag-isipan ang tungkol sa walang katapusang bilang ng mga handog hayop na inihandog sa buong naunang panahon, ang lahat ay itinuturo si Jesus, ngunit wala ni isa man sa kanila—o lahat ng ito— ang tunay na makababayad ng ating mga kasalanan. Bakit tanging ang kamatayan ni Jesus ang makababayad para sa mga ito?`