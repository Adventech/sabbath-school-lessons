---
title:  Ayon sa Pagkapari ni Melquizedek
date:  31/01/2022
---

`Basahin ang Genesis 14:18–20 at Hebreo 7:1–3. Sino si Melquizedek, at paano niya patiunang inilarawan si Jesus?`

Si Melquizedek ay parehong hari at pari. Siya rin ay nakahihigit kay Abraham, dahil binigyan siya ni Abraham ng ikapu. Gayundin, si Jesus ay Hari at Pari (Hebreo 1:3); gayunman, hindi tulad ni Melquizedek, si Jesus av walang kasalanan (Hebreo 7:26-28).

Ipinaliwanag ng Hebreo 7:15 na si Jesus ay Pari “na kagaya ni Melquizedek.” Ito ang ibig sabihin ng unang pahayag sa Hebreo na, “ayon sa pagkapari ni Melquizedek” (Hebreo 5:6). Si Jesus ay hindi kahalili ni Melquizedek, kundi ang Kanyang pagkapari ay kagaya ng sa kanya.

Halimbawa, sinabi ni Pablo na si Melquizedek ay walang ama, ina, talaan ng lahi, kapanganakan, at kamatayan. May ilang nagmungkahing si Melquizedek ay isang pagkakatawang-tao ni Jesus noong panahon ni Abraham. Ngunit ang ideyang ito ay hindi angkop sa argumento ng Hebreo. “Katulad” ni Melquizedek si Jesus, na nagpapahiwatig na siya ay iba kay Jesus (Hebreo 7:3).

Iminungkahi rin na si Melquizedek ay isang makalangit na persona, ngunit sisirain nito ang argumento sa Hebreo. Kung si Melquizedek ay walang ama, ina, pasimula, o katapusan, siya ay magiging ang Diyos mismo. Magbibigay ito ng problema. Ang makalangit at lubos na banal na pagkapari ni Melquizedek ay dapat nauna sa paglilingkod ni Jesus. Ngunit kung totoo ito, gaya ng sinabi ng Hebreo, “ano pa ang karagdagang pangangailangan upang lumitaw ang isa pang pari” (Hebreo 7:11)?

Sa halip, ginamit ng Hebreo ang katahimikan ng Kasulatan tungkol sa kapanganakan, kamatayan, at talaan ng lahi ni Melquizedek upang magtatag ng isang typolohiya, isang simbolo, para sa makaparing pagmiministeryo ni Jesus (Genesis 14:18-20) at ipinahahayag na si Jesus mismo ay walang hanggan. Sa maikling pananalita, si Melquizedek ay isang haring-pari na taga-Canaan na naglingkod bilang simbolo ni Jesus.

“Si Cristo ang nagsalita sa pamamagitan ni Melquizedek, ang pari ng Kataas-taasang Diyos. Si Melquizedek ay hindi si Cristo, ngunit siya ang tinig ng Diyos sa mundo, ang kinatawan ng Ama. At sa lahat ng mga nakaraang henerasyon, nagsalita si Jesus; pinatnubayan ni Cristo ang kanyang bayan, at naging liwanag ng mundo.”—Ellen G. White, SELECTED MESSAGES, book 1, p. 409.

`Ano ang itinuturo sa atin ng kapahayagan patungkol kay Melquizedek kung paanong kumikilos ang Diyos doon sa mga taong kailanman ay walang nangaral na misyonero sa kanila?`