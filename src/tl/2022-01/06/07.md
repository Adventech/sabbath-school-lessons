---
title:  Karagdagang Kaisipan
date:  04/02/2022
---

“Nagmamasid si Jesus. Alam Niya ang tungkol sa ating mga pasanin, mga panganib, at ang ating mga paghihirap; at pinupuno Niya ang kanyang bibig ng mga argumento para sa ating kapakanan. Kanyang iniaangkop ang Kanyang pamamagitan sa mga pangangailangan ng bawat kaluluwa, tulad ng Kanyang ginawa kay Pedro.... Ang ating Kahalili ay pinuno ang Kanyang bibig ng mga argumento para turuan ang Kanyang mga nasubok at tinuksong [mga anak] na maging matatag laban sa mga tukso ni Satanas. Kanyang nalalaman ang bawat kilos ng kaaway. Kanyang isinasaayos ang mga pangyayari.”—Ellen G. White, SDA BIBLE COMMENTARY, vol. 7, p. 931 (LETTER 90, 1906).

“Layunin ni Satanas na magdulot ng walang-hanggang pagkakahiwalay sa pagitan ng Diyos at ng tao, ngunit kay Cristo lalo tayong malapit na pinagkaisa sa Diyos na parang hindi tayo nagkasala. Sa pagkuha ng ating likas, itinali ng Tagapagligtas ang Kanyang sarili sa sangkatauhan sa isang tali na hindi kailanman mapuputol.... Ito ang pangako na tutuparin ng Diyos ang Kanyang salita. ‘Sapagkat sa atin ay ipinanganak ang isang bata, sa atin ay ibinigay ang isang anak na lalaki; at ang pamamahala ay maaatang sa kanyang mga balikat.’ Kinuha ng Diyos ang likas ng tao sa persona ng Kanyang Anak, at dinala Niya ito sa pinakamataas na langit. Ito ang ‘Anak ng tao’ na kabahagi ng trono ng sansinukob. Ito ang ‘Anak ng tao’ na ang pangalan ay tatawaging ‘Kamangha-mangha, Tagapayo, Makapangyarihang Diyos, Walang hanggang Ama, Prinsipe ng Kapayapaan.’ Isaias 9:6. Ang AKO NGA ang siyang Tagapamagitan sa pagitan ng Diyos at ng sangkatauhan, na iniaabot ang Kanyang kamay sa dalawa. Siya na ‘banal, walang sala, walang dungis, hiwalay sa mga makasalanan,’ ay hindi nahihiyang tawagin tayo na mga kapatid. Hebreo 7:26; 2:11. Kay Cristo ang sambahayan ng lupa at ang sambahayan ng langit ay itinaling magkasama. Ang Cristo na niluwalhati ay ating kapatid. Ang langit ay idinambana sa sangkatauhan, at ang sangkatauhan ay nilingap sa sinapupunan ng Walang-hanggang Pag-ibig.”—Ellen G. White, THE DESIRE OF AGES, pp. 25, 26.

**Mga Tanong Para sa Talakayan**:

`Ang unang sipi sa itaas ay nagsasabi, “Pinuno Niya [si Jesus] ang Kanyang bibig ng mga argumento para sa ating kapakanan.” Ano ang kahulugan ng pangakong ito sa iyo? Pag-isipan kung ano ang itinuturo nito sa atin tungkol sa pag-ibig ng Ama sa atin. Bakit nagpapalakas ng loob ang kaisipang ito? Bakit kailangan natin ang isa na nakikipagkatuwiranan para sa ating kapakanan?`

`Ang ikalawang sipi sa itaas ay nagsasabi, “kay Cristo lalo tayong malapit na pinagkaisa sa Diyos na parang hindi tayo nagkasala.” Ano ang kahulugan nito? Paano natin mararanasan ang pagiging malapit, at anong kaaliwan ang makukuha mo mula sa karanasang ito? Sa klase, ilarawan ang kahulugan ng pagiging malapit at kung ano katulad ang maranasan ito. Paanong ang Kanyang “mga argumento para sa ating kapakanan” ay nakatutulong sa atin na magkaroon ng ganitong karanasan?`