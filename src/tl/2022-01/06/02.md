---
title:  Isang Pari Para sa Kapakanan ng mga Tao
date:  30/01/2022
---

`Basahin ang Hebreo 5:1–10. Ayon sa mga talatang ito, ano ang katungkulan ng pagkapari at, paano isinagawa ni Jesus ang katungkulang iyon? `

Ang pangunahing layunin ng isang pari ay ang mamagitan sa pagitan ng mga makasalanang tao at ng Diyos. Itinalaga ng Diyos ang mga pari upang maglingkod para sa kapakanan ng mga tao; kaya’t, kailangan nila na maging maawain at maunawain sa mga kahinaan ng mga tao.

Sa Hebreo 5:5–10, ipinakikita ni Pablo na perpektong tinupad ni Jesus ang mga layuning iyon: Itinalaga Siya ng Diyos (Hebreo 5:5, 6), at nauunawaan din tayo ni Jesus dahil nagdusa rin Siya (Hebreo 5:7, 8).

Gayunman, mayroong ilang mahahalagang pagkakaiba. Si Jesus ay hindi “pinili mula sa mga tao” (Hebreo 5:1). Sa halip, kinuha ni Jesus ang likas ng tao upang, bukod sa iba pang mga bagay, maglingkod bilang isang pari para sa ating kapakanan. Hindi naghandog si Jesus ng mga sakripisyo para sa Kanyang sariling kasalanan (Hebreo 5:3), kundi para lamang sa ating mga kasalanan, dahil wala Siyang kasalanan (Hebreo 4:15; Hebreo 7:26–28).

Sinabi rin ng Hebreo na nanalangin si Jesus “sa may kapangyarihang magligtas sa kanya mula sa kamatayan, at siya'y pinakinggan” (Hebreo 5:7). Tumutukoy ang Hebreo sa ikalawang kamatayan, sa kung saan iniligtas ng Diyos si Jesus nang buhayin Siyang muli (Hebreo 13:20). Sinabi rin ng Hebreo na si Jesus ay “natuto ng pagsunod sa pamamagitan ng mga bagay na kanyang tiniis” (Hebreo 5:8). Ang pagsunod ay bago kay Jesus hindi dahil masuwayin si Jesus kundi dahil Siya ay Diyos. Bilang namumuno sa sansinukob, hindi sinunod ni Jesus ang sinuman; sa halip, ang lahat ay sumunod sa Kanya.

Ang paghihirap at kamatayan ni Jesus ay isang mahalagang bahagi ng Kanyang paglilingkod bilang pari. Hindi pinasakdal si Jesus ng mga pagdurusa sa diwang napahusay Siya sa moral at etika. Hindi Siya naging maawain dahil sa pagdurusa. Sa kabaligtaran, dumating si Jesus sa lupang ito dahil siya ay lagi ng maawain, kaya Siya ay may habag sa atin (Hebreo 2:17). Ang ibig sabihin ng Hebreo ay sa pamamagitan ng mga pagdurusa, ang katotohanan ng pangkapatirang pag-ibig ni Jesus, ang pagiging tunay ng Kanyang likas na tao, at ang lalim ng Kanyang pagpapasakop bilang kinatawan ng sangkatauhan sa kalooban ng Ama ay tunay na ipinakita at inihayag. Siya ay “pinasakdal” sa diwang ang kanyang pagdurusa ay ginawa Siyang kwalipikado para maging ating Pinakapunong Pari. Ang Kanyang buhay ng ganap na pagsunod, at pagkatapos ay ang kamatayan Niya sa krus, ang bumubuo sa sakripisyong handog na iniharap ni Jesus sa Ama bilang ating Pari.

`Sinasabi ng 1 Pedro 2:9 na tayo ay “isang maharlikang pagkapari.” Dahil tayo ay nasa ganitong banal na katungkulan, ano ang ipinaaalam sa atin ng buhay ni Jesus sa kung paano dapat ang relasyon natin sa ibang mga tao?`