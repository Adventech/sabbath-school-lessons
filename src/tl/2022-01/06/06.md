---
title:  Isang Walang Salang Pari
date:  03/02/2022
---

`Basahin ang Hebreo 7:26. Ano ang mga limang katangian ni Jesus sa talatang ito? `

“Banal” si Jesus. Nangangahulugan ito na si Jesus ay walang kamalian ayon sa kaugnayan sa Diyos (Hebreo 2:18; Hebreo 4:15; Hebreo 5:7, 8). Ang Matandang Griyegong Salin ng Lumang Tipan ay ginamit ang kaparehong salitang Griyego na tumutukoy roon sa nagpapanatili ng kanilang tipang ugnayan sa Diyos at sa iba.

“Walang kasalanan” si Jesus. Nananatili Siyang dalisay at hindi nabahiran ng kasamaan, sa kabila ng pagtukso sa “lahat ng paraan” (Hebreo 4:15; Hebreo 2:18). Ang ganap na kawalan ng kasalanan ni Jesus ay mahalaga sa Kanyang pagkapari. Isinasaad ng lumang tipan na ang mga sakripisyong handog ay dapat na “walang kapintasan” upang maging katanggap-tanggap sa Diyos (Levitico 1:3, 10, atbp.). Ang sakdal na pagsunod ni Jesus noong nabuhay Siya sa lupa ay ginawang posible para sa kanya na ihandog ang Kanyang sarili bilang isang katanggap-tanggap na handog sa Diyos (Hebreo 9:14).

“Hiwalay sa mga makasalanan” si Jesus nang umakyat Siya sa langit. Ang Griyegong pandiwa ay nagmumungkahi na ito ay nasa pangkasalukuyang katayuan para kay Jesus, na nagpasimula sa isang tiyak na takdang panahon. Tiniis ni Jesus ang galit mula sa mga makasalanan noong nabubuhay Siya rito sa lupa, ngunit siya ay nagtagumpay at pagkatapos ay umupo sa kanang bahagi ng Diyos (Hebreo 12:2, 3). Si Jesus ay “hiwalay rin mula sa mga makasalanan” dahil Siya ay sakdal at walang kasalanan (Hebreo 4:15).

Si Jesus ay “dinakila sa itaas ng mga langit.” Nangangahulugan ito na ay itinaas sa lahat ng mga bagay, kaya’t Siya ay kaisa ng Diyos. Sa mga Awit, ang Diyos ang Isa na “dinakila sa itaas ng mga langit” (Awit 57:5, 11, Awit 108:5).

Si Jesus ay ganap na tao, ngunit hindi Siya isang makasalanang tao na tulad natin (Hebreo 2:14-16; Hebreo 4:15). Sakdal si Jesus, hindi lamang sa hindi siya kailanman nagkasala kundi dahil Siya ay hindi narumihan ng kasalanan na tulad natin.

Ngunit, dahil sa Siya ay ganap na tao, Siya rin ay isang Halimbawa natin. Ipinakita Niya sa atin kung paano tumakbo sa takbuhin ng buhay (Hebreo 12:1-4). Siya ang halimbawa na dapat nating tularan (1 Pedro 2:21-23). Dahil Siya ay “banal, walang kasalanan, hindi narumihan, at hiwalay sa mga makasalanan” (Hebreo 7:26), Siya ang ating Tagapagligtas, at tayo, rin, ay maaaring isalamin ang Kanyang karakter.

`Bagaman si Jesus ay isang tao na tulad natin, hindi Siya kailanman nagkasala. Paano natin maiintindihan ang ganitong kahanga-hangang kaisipan? Pag-isipan kung gaano Siya kabanal! Kung ganon, bakit ang pangako ng Kanyang kabanalan na ibinibilang sa atin sa pamamagitan ng pananampalataya ay makatutulong sa atin na matiyak ang kaligtasan?`