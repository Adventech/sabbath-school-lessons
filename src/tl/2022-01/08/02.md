---
title:  Ang Pangangailangan ng Isang Bagong Tipan
date:  13/02/2022
---

`Basahin ang Hebreo 7:11–19. Bakit kinailangan ang isang bagong tipan?`

Ayon sa Hebreo, ang katotohanan na hinirang si Jesus bilang Pari ayon sa pagkapari ni Melquizedek, ay nagsasaad na may bagong tipan na pinasinayaan. Ang lumang tipan ay ibinigay batay sa pagkapari ng mga Levita (Hebreo 7:11). Kumilos ang mga pari mula sa lahi ni Levi bilang mga tagapamagitan ng Diyos at ng Israel, at hindi ibinilang ng kautusan ang iba pa mula sa pagiging pari. Kung ganon, nagtapos ang manunulat na ang pagpapalit ng pagkapari ay nagpapahiwatig ng pagbabago ng kautusan ng pagkapari, pati na rin ang pagbabago ng tipan (Hebreo 7:12, 18, 19).

Ang usapin sa lumang tipan ay hindi nito kayang magkaloob ng kasakdalan (Hebreo 7:11). Nagsasalita rito si Pablo tungkol sa pagkapari ng mga Levita at ministeryo nito (mga paghahandog, mga pista, atbp.). Ang mga handog na hayop na inialay sa pamamagitan nila ay hindi nagbibigay ng tunay at lubos na paglilinis mula sa kasalanan, o kahit nang paglapit sa Diyos (Hebreo 10:1-4; Hebreo 9:13, 14; Hebreo 10:19-23).

Ang katotohanan na kailangan ang isang bagong tipan ay hindi nangangahulugan na di-patas ang Diyos sa Israel nang ibigay Niya ang lumang tipan sa kanila. Ang ministeryo ng lahi ni Levi at ang mga paglilingkod sa tabernakulo ay idinisenyo upang ingatan sila mula sa idolatriya at ituro rin sila sa darating na ministeryo ni Jesus sa hinaharap. Idinidiin ng Hebreo na ang mga paghahandog ay “isang anino ng mga mabuting bagay na darating” (Hebreo 10:1).

Sa pamamagitan ng pagturo sa kanila kay Jesus, ang mga handog ay dapat na tumulong sa bayan upang ilagak ang kanilang pag-asa at pananampalataya sa “ ‘kordero ng Diyos na nag-aalis ng kasalanan ng sanlibutan’ ” (Juan 1:29; ihambing sa Isaias 53). Ito rin ang kaparehas na punto na ginawa ni Pablo nang sabihin niya na ang kautusan ay “ating tagasupil hanggang sa dumating si Cristo, upang tayo'y ariing ganap sa pamamagitan ng pananampalataya” (Galacia 3:24) o si “Cristo ang kinauuwian ng kautusan upang maging matuwid ang bawat sumasampalataya” (Roma 10:4).

Sa ibang salita, kahit na ang Sampung Utos, bilang mabuti at sakdal na tulad nila, ay hindi makapagbibigay ng kaligtasan (Roma 3:20–28; Roma 7:12– 14). Nagbibigay ang mga ito ng pamantayan ng katuwiran, ngunit hindi sila nagkakaloob ng katuwiran, tulad ng pagtingin sa isang salamin na hindi makapagaalis ng mga kulubot ng katandaan. Para sa sakdal na katuwiran, kailangan natin si Jesus bilang ating Kahalili.

`Bakit hindi tayo kayang iligtas ng kautusan? Kung tutuusin, kung iingatan natin ang buong kautusan, at sundin silang mabuti, kahit na walang pagkakamali—bakit hindi nito tayo kayang iligtas?`