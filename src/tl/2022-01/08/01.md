---
title:  Si Jesus, ang Tagapamagitan ng Bagong Tipan
date:  12/02/2022
---

### Basahin Para sa Pag-aaral sa Linggong Ito
Hebreo 7:11-19; Hebreo 8:10–12; Jeremias 31:31–34; Hebreo 8:1–6; Exodo 24:1-8; Ezekiel 36:26, 27.

> <p>Talatang Sauluhin</p>
> “Subalit ngayo’y nagtamo si Cristo ng ministeryong higit na marangal, yamang siya’y tagapamagitan sa isang higit na mabuting tipan na pinagtibay sa higit na mabubuting pangako” (Hebreo 8:6).

Sa pamamagitan ng isang sakdal na pamumuhay, at pagkatapos ay mamatay para sa atin, namagitan si Jesus sa isang bago at mas mabuting tipan sa pagitan natin at ng Diyos. Dahil sa kanyang kamatayan, pinawi ng Diyos ang parusa ng kamatayan na hinihingi ng ating mga kasalanan at ginawang posible ang bagong tipan.

Ipinaliwanag ang katotohanang ito sa Hebreo 10:5–10, na kumikilala kay Jesus na siyang nagpakita ng sakdal na pagsunod na hinihiling ng tipan. Tinutukoy nito ang Awit 40, na tumutukoy sa kagustuhan ng Mesiyas na magbigay ng lubos na pagsunod sa Diyos: “ ‘Narito, ako'y dumarating; sa balumbon ng aklat ay nakasulat ang tungkol sa akin; kinaluluguran kong sundin ang iyong kalooban, O Diyos ko; ang iyong kautusan ay nasa loob ng aking puso’ ” (Awit 40:7, 8). “Sa orihinal na konteksto, itong parirala [‘sundin ang iyong kalooban’] ay inilalarawan ang moral na pagsunod sa kalooban ng Diyos. Ginamit ng may-akda ng Hebreo ang parirala upang ipakita na ang sakripisyo ni Jesus ay ginanap ang kalooban ng Diyos sa paglalaan ng isang katanggap-tanggap na pagbabayad-sala, na hindi nailaan ng mga haing hayop.”—THE SDA BIBLE COMMENTARY, vol. 7, p. 460.

Para kay Pablo, nagtamo ng espesyal na kahalagahan ang awit na ito dahil sa pagkakatawang-tao ni Jesus. Ipinakita ni Jesus ang pagsunod sa bagong tipan. Siya ang ating Halimbawa. Tayo ay iniligtas, hindi lamang dahil sa kanyang kamatayan kundi dahil din sa Kanyang sakdal na pagsunod.