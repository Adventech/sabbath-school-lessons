---
title:  Bago at Pinanibago
date:  14/02/2022
---

`Basahin ang Hebreo 8:10–12 sa Deuteronomio 6:4–6; Deuteronomio 30:11–14; at Jeremias 31:31-34. Ano ang itinuturo nito sa atin sa likas ng bagong tipan?`

Ang pangako ng isang bagong tipan sa Hebreo ay tumutukoy pabalik kay Jeremias. Ayon kay Jeremias, ang pangako ng Diyos tungkol sa isang bagong tipan ay, sa katunayan, isang pagpapanibago sa tipan na Kanyang ginawa sa Israel sa pamamagitan ni Moises (Jeremias 31:31-34). Kung ganon, maaaring sabihin na ang Jeremias 31 ay hindi istriktong nagsasalita tungkol sa isang “bagong” tipan kundi ang “pagpapanibago” ng orihinal na tipan sa Israel. Sa katunayan, ang salitang Hebreo para sa bago, hadashah, ay maaaring tumukoy sa parehong “panibaguhin” at “bagong-bago.”

Ang usapin sa lumang tipan ay ang nilabag ito ng bayan (Hebreo 8:8,9) Walang kamalian ang tipan; ang mga tao ang mayroon. Kung nakita lamang ng Israel ang mga simbolo para sa darating na Mesiyas at inilagak ang kanilang pananampalataya sa Kanya, ang tipan ay hindi sana nasira. Ngunit para maging patas, maraming mga mananampalataya sa buong kasaysayan ng Israel na kung saan ang mga layunin ng tipan ay natupad at ang kautusan ay nasa kanilang mga puso (Awit 37:31; Awit 40:8; Awit 119:11; Isaias 51:7).

Habang ang bagong tipan ay pagpapanibago ng lumang tipan, mayroong diwa na kung saan ito ay tunay na bago. Ang pangako ni Jeremias ng isang “bagong tipan” ay hindi simpleng pinanukala ang pagbabago ng mga kondisyon na naroon bago ang pagkabihag, na nasira at pinanibago ng ilang beses dahil ang bansa ay maraming beses tumalikod. At ito ay dahil ang bayan ay ayaw tuparin ang kanilang bahagi sa pakikipagtipan nila sa Diyos (Jeremias 13:23).

Kaya’t, nangako ang Diyos na gagawa ng isang “bagong bagay” (Jeremias 31:22). Ang tipan ay hindi magiging kagaya ng tipan na ginawa ng Diyos sa “kanilang mga ninuno” (Jeremias 31:32). Dahil sa kataksilan ng mga tao, ang mga pangako na ginawa ng Diyos sa ilalim ng tipan noong panahon ni Moises ay hindi kailanman natupad. Ngayon, dahil sa garantiya na ibinigay ng Anak (Hebreo 7:22), tutuparin ng Diyos ang mga layunin ng Kanyang tipan. Hindi binago ng Diyos ang Kanyang kautusan o pinababa ang Kanyang mga pamantayan; sa halip, Kanyang isinugo ang Kanyang Anak bilang garantiya ng mga pangako ng tipan (Hebreo 7:22; Hebreo 6:18–20). Ito ang dahilan kung bakit ito ay walang mga sumpa. Mayroon lamang itong mga pagpapala dahil sa sakdal na tinupad ito ni Jesus, na naging sumpa Siya para sa atin (Galacia 3:13).

`Basahin ang 2 Timoteo 2:13. Ano ang matututunan natin mula sa katapatan ng Diyos sa Kanyang bayan at sa Kanyang mga panukala habang ating pinag-iisipan ang ating relasyon sa iba at ang ating mga panukala?`