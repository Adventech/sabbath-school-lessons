---
title:  Nilutas ng Bagong Tipan ang Problema ng Puso
date:  17/02/2022
---

Tinapos ni Pablo ang kanyang babala laban sa pagtalikod at pagpapatibay ng loob tungo sa pag-ibig at pananampalataya sa maganda at pumapailanglang na paglalahad ng katiyakan kay Cristo.

`Paghambingin ang mga pangako ng bagong tipan sa Jeremias 31:33 at Ezekiel 36:26, 27. Paano magkaugnay ang mga ito? `

Isinulat ng Diyos sa dalawang tapyas na bato ang dokumento ng bagong tipan at inilagay ito sa kaban ng tipan bilang isang mahalagang saksi sa tipan ng Diyos sa Kanyang bayan (Exodo 31:18; Deuteronomio 10:1–4). Gayunman, ang mga dokumento na isinulat sa bato ay maaaring mabasag, at ang mga balumbon, tulad ng karanasan ni Jeremias, ay maaaring mapunit at masunog (Jeremias 36:23).

Ngunit sa bagong tipan, isusulat ng Diyos ang Kanyang kautusan sa mga puso ng mga tao. Tumutukoy ang puso sa isipan, ang organo ng memorya at pang-unawa (Jeremias 3:15; Deuteronomio 29:4), at lalo na sa bahagi kung saan ginagawa ang may kamalayang pagpapasiya (Jeremias 3:10; Jeremias 29:13).

Hindi lamang simpleng sinisiguro ng pangakong ito ang daan tungo sa at kaalaman sa kautusan para sa lahat. Higit na mahalaga, magdudulot ito ng pagbabago sa puso ng bansa. Ang problema ng Israel ay naiukit ang kanilang mga kasalanan sa “panulat na bakal ... na may pang-ukit na diamante…. sa tapyas ng kanilang puso” (Jeremias 17:1). Mayroon silang matigas na puso (Jeremias 13:10; Jeremias 23:17); kaya’t, imposible para sa kanila na gumawa ng tama (Jeremias 13:23).

Hindi ipinahayag ni Jeremias ang pagbabago sa kautusan, dahil ang problema ng Israel ay hindi ang kautusan kundi ang kanilang mga puso. Gusto ng Diyos ang katapatan ng Israel bilang isang pagpapasalamat na tugon sa ginawa para sa kanila; kaya’t, ibinigay Niya ang Sampung Utos sa kanila na may makasaysayang paunang salita, na ipinahahayag ang Kanyang pag-ibig at pangangalaga sa kanila (Exodo 20:1, 2). Gusto ng Diyos na sundin ng Israel ang Kanyang mga utos bilang pagkilala na ninanais Niya ang pinakamabuti para sa kanila, isang katotohanan na nahayag sa kanilang pagkaligtas mula sa Ehipto. Ang kanilang pagsunod ay isang pagpapahayag ng kanilang pasasalamat, isang pagpapakita ng pagiging makatotohanan ng kanilang relasyon.

Ito ay tototo rin para sa atin ngayon. Ang pag-ibig at pangangalaga ni Jesus sa Kanyang kamatayan para sa atin ang siyang paunang salita ng bagong tipan (Lucas 22:20). Ang tunay na pagsunod ay mula sa puso bilang pagpapahayag ng pag-ibig (Mateo 22:34–40). Ang pag-ibig na ito ang palatandaan ng presensya ng Banal na Espiritu sa buhay ng mananampalataya. Ibinuhos ng Diyos ang Kanyang pag-ibig sa atin sa pamamagitan ng Kanyang Espiritu (Roma 5:5), na ang pagtanggap ay naipapakita sa pamamagitan ng pag-ibig (Galacia 5:22).

`Kung inibig ng matandang Israel ang Diyos, kahit wala ang pagkaunawa sa kamatayan ni Cristo, bakit hindi natin mahalin ang Diyos nang higit kaysa ginawa nila? Paano ipinakikita ng pagsunod ang katotohanan ng pag-ibig na iyan?`