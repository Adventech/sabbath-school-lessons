---
title:  Mayroong Mas Mabuting Tagapamagitan ang Bagong Tipan
date:  15/02/2022
---

`Basahin ang Hebreo 8:1–6. Bakit si Jesus ay mas mabuting Tagapamagitan ng tipan?`

Ang salitang Griyego na mesitēs (tagapamagitan) ay mula sa mesos (“gitna”) at nagsasaad sa isa na lumalakad o nakatayo sa gitna. Ito ay isang teknikal na salita na tumutukoy sa isang tao na tumutupad sa isa o higit pa sa mga sumusunod na katungkulan: (1) isang tagapamagitan sa pagitan ng dalawa o higit pang mga partido, (2) isang negosyador o koredor ng negosyo, (3) isang saksi ayon sa legal na diwa ng salita, o (4) isa na nakatayo bilang garantiya kaya’t, ginagarantiyahan ang pagsasakatuparan ng kasunduan.

Ang salitang “tagapamagitan” ay masyadong makitid na salin para sa Hebreo na mesitēs dahil nakapokus lamang ito sa unang dalawa o tatlong kagamitan ng salitang Griyego. Gayunman, idinidiin sa Hebreo ang ikaapat na tungkulin. Hindi tiningnan si Jesus bilang “tagapamagitan” sa diwa na Siya ang tagapagpayapa ng away sa pagitan ng Ama at ng mga tao o isang tagapamayapa na pinagkasundo ang dalawang partido na hindi nagkakasundo o bilang isang saksi na nagpapatunay ng pagkakaroon ng isang kontrata o ang katuparan nito. Sa halip, gaya ng ipinaliwanag ng Hebreo, si Jesus ang Taga-garantiya (o Katiyakan) ng bagong tipan (Hebreo 7:22). Sa Hebreo, ang salitang “tagapamagitan” ay katumbas ng “taga-garantiya.” Kanyang ginagarantiyahan na ang mga pangako ng tipan ay matutupad.

Ginawang posible ng kamatayan ni Cristo ang pagkakaroon ng bagong tipan dahil tinugunan nito ang mga kahilingan ng unang tipan sa Israel (at kahit sa mga naunang tao sa Eden), na nasira (Hebreo 9:15–22). Sa diwang ito, si Jesus ang Taga-garantiya na inako sa Kanyang sarili ang lahat ng nasirang legal na obligasyon ng tipan. Sa isang banda, ang pagdakila kay Jesus sa langit ay ginagarantiyahang matutupad ang mga pangako ng Diyos sa mga tao (Hebreo 6:19, 20). Ginagarantiyahan ni Jesus ang tipan dahil ipinakita Niya na totoo ang mga pangako ng Diyos. Sa pagbuhay na mag-uli kay Jesus at pagpapaupo sa Kanya sa Kanyang kanan, ipinakita ng Ama na Kanyang bubuhayin tayong muli at dadalhin Niya tayo sa Kanya.

Si Jesus ay isang mas dakilang Tagapamagitan kaysa kay Moises dahil naglilingkod Siya sa santuwaryo sa langit at inihandog bilang isang sakdal na handog para sa atin (Hebreo 8:1-5; Hebreo 10: 5-10). Ipinakita ng mukha ni Moises ang kaluwalhatian ng Diyos ngunit si Jesus ang kaluwalhatian ng Diyos (Hebreo 1:3; Juan 1:14). Nakipag-usap si Moises sa Diyos nang mukhaan (Exodo 33:11), ngunit si Jesus ang Salita ng Diyos (Hebreo 4:12, 13; Juan 1:1-3, 14).