---
title:  Mayroong Mas Mabubuting mga Pangako ang Bagong Tipan
date:  16/02/2022
---

Maaaring matukso tayo na isipin na ang bagong tipan ay mayroong “mas mabubuting mga pangako” sa isipan na ito ay mayroong mas dakilang mga gantimpala kaysa sa nasa lumang tipan (isang makalangit na tirahan, walang hanggang buhay, atbp.). Ang katotohanan ay inialok din ng Diyos ang kaparehong mga gantimpala sa mga mananampalataya sa Lumang Tipan gaya ng inialok Niya sa atin (basahin ang Hebreo 11:10, 13-16). Sa Hebreo 8:6, ang “mas mabuting mga pangako” ay tumutukoy sa iba’t ibang uri ng mga pangako.

Ang tipan sa pagitan ng Diyos at ng Israel ay isang pormal na palitan ng mga pangako sa pagitan ng Diyos at ng Israel. Ang Diyos ang nagkusa at iniligtas ang Israel mula sa Ehipto at pinangakuan na papatnubayan sila patungo sa Lupang Pangako.

`Paghambingin ang Exodo 24:1-8 at Hebreo 10:5-10. Ano ang pagkakapareho at pagkakaiba sa pagitan nitong dalawang pangako?`

Ang tipan sa pagitan ng Diyos at ng Israel ay pinagtibay ng dugo. Ang dugong ito ay iwinisik sa ibabaw at ibaba ng altar. Ipinangako ng bayan ng Israel na sundin ang lahat ng sinabi ng Panginoon.

“Ang kondisyon ng buhay na walang hanggan ngayon ay lagging gaya pa rin ng dati, —gaya ng sa Paraiso bago ang pagkakasala ng ating unang mga magulang, —sakdal na pagsunod sa kautusan ng Diyos, sakdal na katuwiran. Kung ang buhay na walang hanggan ay ipagkakaloob sa kahit anong kondisyong di-nakaabot sa kondisyong ito, ang kaligayahan ng buong sansinukob ay mapasasapanganib. Ang daan para sa kasalanan, kasama ang lahat nitong kalungkutan at kapighatian, ay magiging walang katapusan.”—Ellen G. White, STEPS TO CHRIST, p. 62.

Tinugunan ng Diyos ang ganap na mga kahilingan ng bagong tipan para sa atin dahil ibinigay Niya ang kanyang sariling Anak na pumarito at mamuhay ng isang sakdal na buhay upang ang mga pangako ay maaaring matupad sa Kanya, at pagkatapos ay inihandog sa atin, sa pamamagitan ng pananampalataya. Ginagarantiyahan ng pagsunod ni Jesus ang mga pangako ng tipan (Hebreo 7:22). Hinihiling nitong una na ibigay ng Diyos sa Kanya ang mga pagpapala ng tipan, at pagkatapos ay ibibigay sa atin. Tunay nga, silang “na kay Cristo” ay magtatamasa ng mga pangakong iyon kasama Siya. Pangalawa, ibinigay ng Diyos sa atin ang Banal na Espiritu para palakasin tayo na tuparin ang kanyang utos.

`Tinupad ni Cristo ang mga kahilingan ng tipan; kaya’t, ang katuparan ng mga pangako ng Diyos sa atin ay tiyak. Paano nakatutulong sa iyo na maunawaan ang kahulugan ng 2 Corinto 1:20–22? Anong kahangahangang pag-asa ang matatagpuan dito para sa atin?`