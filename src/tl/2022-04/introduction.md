#### Kamatayan at Pagkamatay: Ang Ating Pag-asa sa Hinaharap

Nilikha ng Diyos ang mga tao upang tamasahin ang walang hanggan sa isang mapagmahal na pakikipag-ugnay sa Kanya at sa Kanyang nilikha. Ngunit nasira ang relasyong ito dahil sa misteryosong pagsulpot ng kasalanan sa mismong mga bulwagan ng langit (Isaias 14:12–15, Ezekiel 28:12– 19, Apocalipsis 12:7–12) at sa kasunod na pagkakasala nina Adan at Eva (Genesis 3:1–19, Roma 5:12). Sa kasamaang palad, nilamon ng kamatayan hindi lamang ang lahi ng tao, kundi pati na rin ang lahat ng buhay. Ang mga pagpapakita ng kamatayan ay napagmamasdan ngayon sa mga dahong nalalaglag mula sa mga puno, sa mga bulaklak na nalalanta sa mga sisidlan nito, sa ating mga alagang hayop na namamatay nang naghihirap, at sa ating mga minamahal na brutal na inaagaw mula sa atin. Puno ng pagdurusa at mga hindi napahid na mga luha ang ating mundo.

Dahil sa pangungulila para sa isang mas mabuting mundo, gumuhit ang mga tao para sa kanilang mga sarili ng maraming mga “paraiso” kung saan gusto nilang mamuhay. Halimbawa, noong 1933, inilathala ng nobelistang si James Hilton ang kanyang aklat na losT hoRizon, na matapos ang ilang taon ay ginawang isang pelikulang ganito rin ang pamagat. Inilarawan sa pelikula ang kinahinatnan ng isang eroplanong naubusan ng gasolina at bumagsak sa nagyeyelong Kabundukan ng Himalayas. Namatay ang piloto sa pagbagsak, ngunit ang ilang nakaligtas ay hinugot mula sa mga labi ng eroplano at sinamahan ng isang grupo ng mga taga-Tibet patungo sa malaparaisong lambak ng Shangri-La. Hiwalay sa labas na mundo, ang mga naninirahan dito ay lumalago sa pag-ibig at karunungan, at nabubuhay nang halos walang kamatayan at nananaganang may pagkakaisa at kagalakan.

Siyempre, ito ay isang kathang-isip lamang.

Bilang mga taong namamatay, kailangan natin ng katiyakan sa kasalukuyan at pag-asa sa hinaharap. Gaya ng magandang pagkakasabi ng teologong taga-Switzerland na si Emil Brunner, “Kung paanong ang _oxygen_ ay para sa baga, ganito ang pag-asa para sa kahulugan ng buhay ng tao. Alisin mo ang oxygen at magaganap ang kamatayan dahil sa kakulangan nito, alisin mo ang pag-asa at masasakal ang sangkatauhan dahil sa kakapusan ng hininga; mangingibabaw ang kawalan ng pag-asa, na mangangahulugan ng pagkaparalisa ng kapangyarihan ng isipan at espiritu sa pagkadama ng kawalan ng saysay at layunin ng buhay. Kung paanong ang kapalaran ng tao ay nakadepende sa panustos na oxygen, ganito rin ang kapalaran ng sangkatauhan na nakadepende sa panustos na pag-asa.”—Emil Brunner, Eternal Hope (London: Lutterworth Press, 1954), p. 7. Sa katunayan, pinapanatili tayo ng pag-asa na mula sa Biblia sa panahon ng mga nabubuong krisis na hinaharap natin sa ating paglalakbay patungo sa walang hanggan.

Kabaligtaran naman ng kathang-isip na Shangri-La ng losT hoRizon, ang ating pag-asa ng buhay na walang hanggan ay “hindi sumusunod sa mga kathang-isip na ginawang may katusuhan” (2 Pedro 1:16). Nakabase ito sa mapagkakatiwalaang pangako ng Diyos ng isang sakdal na sanlibutang wala ng mga luha, kirot, o kamatayan (Apocalipsis 21:1–5). Nagbigay-inspirasyon ang mahalagang pangakong ito sa iglesia ng mga apostol at iningatan, at minahal, ng maraming Cristiano sa mga nagdaang siglo. Hindi kailanman nawalan ng kapangyarihan, ang pangako ring ito ang nagbibigay ng kahulugan at layunin sa ating buhay ngayon. Pinahihintulutan tayo nitong tumingin nang may pagtitiwala sa hinaharap. Binibigyan tayo nito ng katiyakang ang lahat ng ating minahal na namatay kay Cristo, sa wakas, ay bubuhaying muli mula sa mga patay upang manahin ang walang hanggang buhay.

Ang kasalukuyang patnubay sa pag-aaral ng Biblia ay tumatalakay sa paksa ng dakilang labanan sa pagitan ng mabuti at ng masama mula sa pananaw ng dalawang pangunahing tema. Ang isa ay ang pinagmulan at ang nagpapatuloy na pananalasa ng kasalanan at kamatayan. Ang isa pang tema ay ang walang humpay na gawain ng Diyos para lutasin ang mga problemang ito at ibalik ang mundo sa orihinal nitong kalagayan. Isang espesyal na pagdidiin ang ibinibigay rin sa mortal na likas ng mga tao at kung paanong ang pagkabuhay na mag-uli ang siyang magdadala sa kawalan ng kamatayan. Sa katunayan, hindi tayo dapat matakot sa kamatayan dahil namatay si Cristo para sa atin at tinalo Niya ang kapangyarihan ng kamatayan. Ang totoo, tinitiyak sa atin na Kanyang hinahawakan “ang mga susi ng kamatayan at ang lugar ng mga patay” (Apocalipsis 1:18).

Sa tremestreng ito, ating pag-aaralan ang mapait na paksa ng kamatayan, ngunit sa pamamagitan ng salamin ng pag-asa na inihahandog sa atin sa pamamagitan ni Jesus.

_Si Alberto R. Timm, PhD (Andrews University), ay isang associate director ng Ellen G. White Estate, Inc. at isang miyembro ng Biblical Research Institute Committee (BRICOM) at ng Geoscience Research Institute Committee (GRICOM). Dati siyang naglingkod bilang presidente ng multi-campus Latin-American Adventist Theological Seminary (LATS)._