---
title:  “Bubuhayin Ko Siya”
date:  15/11/2022
---

Sa isa sa Kanyang milagro, pinakain ni Jesus ang limang libong tao mula sa kaunting tinapay at isda (Juan 6:1–14). Dahil napansin na nais ng maraming taong ipahayag Siyang hari (Juan 6:15), naglayag si Jesus kasama ng Kanyang mga alagad patungo sa kabilang dako ng Dagat ng Galilea. Ngunit nang kasunod na araw, sinundan Siya ng maraming tao, na kung saan ipinahayag Niya ang Kanyang makapangyarihang sermon tungkol sa Tinapay ng Buhay, na may espesyal na pagdidiin sa kaloob na buhay na walang hanggan (Juan 6:22–59).

`Basahin ang Juan 6:26–51. Paano iniugnay ni Jesus ang kaloob na buhay na walang hanggan sa huling pagkabuhay na mag-uli ng mga banal?`

Sa Kanyang sermon, binigyang-diin ni Jesus ang tatlong pangunahing konsepto tungkol sa buhay na walang hanggan. Una, kinilala Niya ang Kanyang sarili bilang “ang tinapay ng Diyos ay ang bumababang mula sa langit at nagbibigay ng buhay sa sanlibutan” (Juan 6:33, 58). Sa pagpapahayag na “Ako [Greek egō eimi] ang tinapay ng buhay” (Juan 6:35, 48), ipinakilala ni Jesus ang Kanyang sarili bilang ang Dakilang “AKO NGA” ng Lumang Tipan (Exodo 3:14). Pangalawa, ipinaliwanag ni Jesus na ang buhay na walang hanggan ay makukuha sa pamamagitan Niya: “ang lumalapit sa akin” at “ang sumasampalataya sa akin” ay tatanggap ng pagpapalang ito (Juan 6:35). At panghuli, iniugnay ni Jesus ang kaloob na kawalan ng kamatayan sa huling pagkabuhay na mag-uli, na tiniyak nang tatlong beses ang Kanyang mga tagapakinig, “at muli ko siyang bubuhayin sa huling araw” (Juan 6:40, 44, 54).

Ibinigay rin ni Jesus ang kahanga-hangang pangakong ito: “Katotohanang sinasabi ko sa inyo, ang sinumang sumasampalataya ay mayroong buhay na walang hanggan (Juan 6:47). Kaya’t ang kaloob na buhay na walang hanggan ay isa nang pangkasalukuyang katotohanan. Ngunit hindi ito nangangahulugan na hindi na mamatay ang mananampalataya, dahil ang mismong pananalita na “bubuhayin siya” (Juan 6:40) ay nagsasabi na ang pagbabalik sa buhay matapos na ang isa ay mamatay.

Malinaw ang larawan. Kung wala si Cristo, ang isang tao ay walang buhay na walang hanggan. Ngunit, kahit na matapos na tanggapin si Cristo at mayroong katiyakan ng buhay na walang hanggan, tayo ay nagpapatuloy ngayon bilang mga mortal, kaya’t, nasa pamumuno ng natural na kamatayan. Sa Ikalawang Pagdating, bubuhayin tayo ni Jesus at sa panahong iyon at doon, bibigyan Niya tayo ng kaloob na imortalidad na nasa atin na. Ang kaloob ay tiyak na, hindi dahil sa isang inaakalang imortalidad ng kaluluwa kundi, sa halip, dahil sa katuwiran ni Jesus na darating sa atin sa pamamagitan ng pananampalataya sa Kanya.

`Pag-isipan ang mga salita ni Jesus na, kung naniniwala ka sa Kanya, mayroon kang (sa ngayon na) buhay na walang hanggan! Paano makatutulong sa iyo ang kahanga-hangang pangakong itong pakitunguhan ang masakit na katotohanan sa ating pangkasalukuyang, bagaman pansamantalang, kamatayan?`