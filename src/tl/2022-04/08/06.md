---
title:  Ang Walang Hanggang Pagtatagpo
date:  17/11/2022
---

`Basahin ang 1 Corinto 15:51–55. Anong “hiwaga” (1 Corinto 15:51) ang ipinapaliwanag ni Pablo?`

Iminumungkahi ng ilang popular na mga mangangaral na ang “hiwaga” na ito (1 Corinto 15:51) ay ang “lihim na pag-agaw” ng iglesia, na magaganap pitong taon bago ang maluwalhating ikalawang pagdating ni Cristo. Sa “lihim na pag-agaw” na ito ang mga tapat na Cristiano ay biglaan, tahimik, at lihim, na dadalhin sa langit habang ang lahat pa ay mananatili rito na nagtataka kung ano ang nangyari sa kanila. Maaaring biglaang matatagpuan ng mga tao ang kanilang mga sarili sa kotse na walang drayber, dahil ang drayber ay inagaw papunta sa langit, at ang lahat na “mananatili ay ang kanilang mga damit.” Ang labing-anim na aklat ng pinakamabentang serye ng Left Behind, na ginawang apat na pelikula, ang nagpakilala sa ganitong maling aral, na ipinakita ito sa mga milyong tao.

Siyempre, walang talata sa Biblia ang sumasang-ayon sa ganitong artipisyal na pagkilala sa pagitan ng pag-agaw at ng Ikalawang Pagdating. Ang “hiwaga” na tinutukoy ni Pablo ay ang simpleng pagbabago ng mga buhay na matuwid na sumama sa mga binuhay na muling matuwid sa ikalawang pagdating ni Cristo. Ito ang “pag-agaw.” Walang tinatawag na “lihim na pag-agaw” dahil ang Ikalawang Pagdating ay makikita ng lahat na mga buhay na tao (Apocalipsis 1:7), at ang pagkabuhay na mag-uli ng mga patay at ang pagbabago ng mga buhay ay magaganap sa pagtunog ng trumpeta sa pagbabalik ni Cristo (1 Corinto 15:51, 52).

Magaganap ang isang pinakakahanga-hangang pagtatagpo ang ikalawang pagdating ni Cristo. Ang mga buhay na matuwid ay mababago “sa isang sandali, sa isang kisap-mata” (1 Corinto 15:52). Sa tinig ng Diyos, sila ay maluluwalhati; sa ngayon sila ay gagawing walang kamatayan at kasama ng mga binuhay na mga banal ay dadalhin sa alapaap upang katagpuin ang Panginoon. Ang mga anghel “ay titipunin ang kanyang mga hinirang mula sa apat na hangin, mula sa isang dulo ng langit hanggang sa kabila” (Mateo 24:31).

“Iaabot ng mga banal na anghel ang mga maliliit na bata sa mga bisig ng kanilang mga ina. Ang mga magkaibigan na matagal ng pinaghiwalay ng kamatayan ay magtatagpo, na hindi na kailanman maghihiwalay, at habang may kasamang awitan ng kagalakan ay aakyat na magkasama patungo sa Lunsod ng Diyos.”—Ellen G. White, The Great Controversy, p. 645.

`Ito ay isang kahanga-hangang pangako, isang bagay na masyadong kakaiba mula sa anumang bagay na ating naranasan na mahirap maunawaan, ngunit isipin ang kalawakan ng sansinukob. Pati na rin ang pambihirang gusot ng buhay rito. Ang mismong nilikha ang nagpapatibay sa kahanga-hangang kapangyarihan ng Diyos. Ano ang itinuturo ng lahat ng ito sa ating tungkol sa kapangyarihan ng Diyos na dalhin ang mga buhay at buhayin ang patay sa ikalawang pagdating ni Jesus?`