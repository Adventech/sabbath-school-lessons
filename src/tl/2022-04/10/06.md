---
title:  Ang Pananaw ng Biblia
date:  01/12/2022
---

`Basahin ang 1 Juan 5:3–12. Bakit nilimitahan ni apostol Juan ang “buhay na walang hanggan” para roon sa mga na kay Cristo lamang?`

Ang doktrina ng Biblia tungkol sa may pasubaling imortalidad ng mga tao—na kakaiba kaysa sa wala sa Biblia na teorya ng natural na kawalan ng kamatayan ng kaluluwa—ay ginawang malinaw sa 1 Juan 5:11, 12. Upang maunawaan ang kahulugan ng mahalagang talatang ito, dapat nating alalahanin na ang Kadiyosan lamang “ang mayroong imortalidad” (1 Timoteo 6:15, 16) at siya lamang ang Pinagmumulan ng buhay (Awit 36:9, Colosas 1:15–17, Hebreo 1:2).

Nang pumasok ang kasalanan sa sanlibutan sa pamamagitan ng pagbagsak ni Adan at Eva (Genesis 3), sila at ang lahat ng kanilang mga lahi (pati na tayo) ay sumailalim sa sumpa ng pisikal na kamatayan at mawala ang kaloob na buhay na walang hanggan. Ngunit ang nagmamahal nating Diyos ay isinagawa ang panukala ng kaligtasan para sa mga tao para makuhang muli ang buhay na walang hanggan, ang buhay na sana ay nasa kanila sa simula pa. Gaya ng sinulat ni Pablo: “ayon sa pagkapili niya sa atin sa kanya bago itinatag ang sanlibutan, upang tayo’y maging banal at walang dungis sa harapan niya sa pag-ibig” (Efeso 1:4).

Ipinaliwanag ni apostol Pablo na “kung paanong sa pamamagitan ng isang tao ay pumasok ang kasalanan sa sanlibutan, at sa pamamagitan ng kasalanan ay ang kamatayan,” kaya sa pamamagitan “ng isa, si Jesu-Cristo,” ang masaganang kaloob na buhay na walang hanggan ay ipinagkaloob sa lahat ng mga tao (Roma 5:12–21). Gumawa si Pablo rito ng malinaw na pagtukoy sa isang literal na Adan na nagdala ng kasalanan at kamatayan sa mundong ito. Hindi mauunawaan ng isang tao ang anumang bagay sa Biblia kung walang literal na Adan na, sa pamamagitan ng pagsuway, nagdala ng kasalanan at kamatayan sa ating sanlibutan.

Kaya’t, nagdagdag si apostol Juan, “binigyan tayo ng Diyos ng buhay na walang hanggan, at ang buhay na ito ay nasa Kanyang Anak. Ang kinaroroonan ng Anak ay kinaroroonan ng buhay, ang hindi kinaroroonan ng Anak ng Diyos ay hindi kinaroroonan ng buhay” (1 Juan 5:11, 12).

Mas lumiliwanag ang buong larawan ayon sa liwanag ng pananalita ni Jesus, “Ang bawat nakakakita sa Anak at sa kanya’y sumampalataya ay magkakaroon ng buhay na walang hanggan, at muli ko siyang bubuhayin sa mga huling araw” (Juan 6:40), at “Ako ang pagkabuhay na mag-uli at ang buhay. Yaong mga sumasampalataya sa akin bagama’t mamatay, siya ay mabubuhay” (Juan 11:25).

Nangangahulugan itong ang buhay na walang hanggan ay isang kaloob ng Diyos sa pamamagitan ni Cristo, na tiniyak sa pangkasalukuyan ng lubos na mararanasan matapos ang huling pagkabuhay na mag-uli ng mga matuwid. Ang katapusan ay simple: kung ang buhay na walang hanggan ay ipinagkaloob lamang doon sa mga na kay Cristo, kung gayon, yaong mga wala sa Kanya ay walang buhay na walang hanggan (1 Juan 5:11, 12). Sa kabilang dako, ang teorya ng natural na kawalan ng kamatayan ng kaluluwa ay nagbibigay ng buhay na walang hanggan—kahit na nasa paraiso o nasa impiyerno—sa lahat ng mga tao, kahit na yaong wala kay Cristo. Gaano man na popular ang aral na ito, hindi ito galing sa Biblia.