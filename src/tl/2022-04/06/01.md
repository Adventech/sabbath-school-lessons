---
title:  Namatay Siya Para sa Atin
date:  29/10/2022
---

### Basahin Para sa Pag-aaral sa Linggong Ito
Apocalipsis 13:8; Mateo 17:22, 23; Marcos 9:30–32; Juan 19:1–30; Roma 6:23; 1 Corinto 1:18–24.

> <p>Talatang Sauluhin</p>
> “Kung paanong itinaas ni Moises sa ilang ang ahas, kailangan din namang itaas ang Anak ng Tao, upang ang sinumang sumampalataya sa kanya ay magkaroon ng buhay na walang hanggan” (Juan 3:14, 15).

Mayroong nagsabi na hindi natin puwedeng maiwasan ang kamatayan at ang mga buwis. Hindi ito lubos na totoo. Maaaring maiwasan ng mga tao ang mga buwis, ngunit hindi kamatayan. Maaari nilang pigilin ang kamatayan ng ilang mga taon, ngunit sa malao’t madali, laging darating ang kamatayan. At dahil alam natin na ang mga patay, ang mga matuwid at ang mga masama, ay patutungo sa iisang lugar, ang ating pag-asa ng pagkabuhay na mag-uli ay napakahalaga sa atin. Gaya ng sinabi ni Pablo, na kung wala ang pag-asang ito, kahit na “ang mga namatay kay Cristo ay napahamak” (1 Corinto 15:18), na parang isang kakaibang bagay na sabihin kung yaong mga “namatay kay Cristo” ay nagsasaya sa buong langit sa presensya ng Diyos.

Kaya’t, ang muling pagkabuhay ni Cristo ay sentro ng ating pananampalataya, dahil sa Kanyang muling pagkabuhay mayroon tayong katiyakan para sa ating mga sarili. Ngunit bago muling binuhay si Cristo mula sa mga patay, siyempre, Siya ay kailangang mamatay. Ito ang dahilan kung bakit, sa kalagitnaan ng pagdurusa sa Getsemani, dahil sa inaasahan ang kamatayan, nanalangin Siya, “Ngayon ay nababagabag ang aking kaluluwa. At ano ang aking sasabihin? ‘Ama iligtas mo ako sa oras na ito’ Ngunit dahil dito ay dumating ako sa oras na ito” (Juan 12:27). At ang layuning iyon ay ang mamatay.

Sa linggong ito tayo ay magtutuon sa kamatayan ni Cristo at kung ano ang kahulugan para sa pangako ng buhay na walang hanggan.

_*Pag-aralan ang liksyon sa linggong ito bilang paghahanda sa Sabbath, Nobyembre 5._