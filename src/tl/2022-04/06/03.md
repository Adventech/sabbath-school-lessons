---
title:  Isang Panimula Para sa Krus
date:  31/10/2022
---

**Ano ang mga reaksyon ng mga alagad ni Jesus tungkol sa Kanyang sariling paghihirap at kamatayan, at ano ang maituturo sa atin ng kanilang mga reaksyon tungkol sa mga panganib na hindi maunawaan ang Kasulatan?**

`Mateo 16:21–23`

`Mateo 17:22, 23; Marcos 9:30–32; Lucas 9:44, 45`

`Lucas 18:31–34`

Si Jesus ay ipinanganak para mamatay, at Siya ay nabuhay para mamatay. Bawat hakbang na Kanyang ginawa ay nagdala sa Kanya palapit sa Kanyang dakilang nagpapatawad na sakripisyo sa krus ng Kalbaryo. Habang lubos na alam ang Kanyang misyon, hindi Niya pinahintulutan ang sinuman o anumang bagay na magambala Siya mula rito. Sa katunayan, “ang buong buhay Niya ay isang pasimula para sa Kanyang kamatayan sa krus.”—Ellen G. White, Fundamentals of Christian Education, p. 382.

Sa huling taon ng Kanyang ministeryo rito sa lupa, nagsalita si Jesus nang mas malinaw sa Kanyang mga alagad tungkol sa Kanyang darating na kamatayan. Ngunit parang ayaw nilang tanggapin ang katotohanan ng Kanyang mga pananalita. Dahil sa puno ng mga maling isipan tungkol sa katungkulan ng Mesiyas, ang kahuli-hulihan na bagay na kanilang inaasahan para sa Kanya, si Jesus, lalo na para sa Mesiyas, ay ang mamatay. Sa maikling salita, ang kanilang maling teolohiya ang nagdala sa kanila sa isang hindi kailangang kirot at pagdurusa.

Kay Nicodemo ay ipinahayag na ni Jesus, “Kung paanong itinaas ni Moises sa ilang ang ahas, kailangan din namang itaas ang Anak ng Tao, upang ang sinumang sumampalataya sa kanya ay magkaroon ng buhay na walang hanggan” (Juan 3:14, 15). Habang nasa Caesarea Philippi, sinabi ni Jesus sa Kanyang mga alagad na Siya ay “kailangang pumunta sa Jerusalem at magtiis ng maraming bagay sa kamay ng mga matatanda, sa mga punong pari at mga eskriba. Siya’y papatayin at muling bubuhayin sa ikatlong araw” (Mateo 16:21). Habang dumadaan ng lihim sa Galilea (Marcos 9:30–32) at sa panahon ng Kanyang huling paglalakbay patungo sa Jerusalem (Lucas 18:31–34), nagsalita muli si Jesus sa Kanyang mga alagad tungkol sa Kanyang kamatayan at muling pagkabuhay. Dahil sa ayaw nila itong marinig, hindi sila nakinig. Gaano kadali para sa atin na gawin din ito.

`Ang mga tao, lalo na ang bayang pinili ng Diyos, ay mayroong maling konsepto tungkol sa unang pagdating ng Mesiyas. Ano pa ang ilang mga maling konsepto na naroon ngayon tungkol sa ikalawang pagdating ni Jesus?`