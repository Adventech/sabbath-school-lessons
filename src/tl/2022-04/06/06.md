---
title:  Ang Kahulugan ng Krus
date:  03/11/2022
---

`Basahin ang 1 Corinto 1:18–24. Ano ang sinasabi ni Pablo tungkol sa krus, at paano niya pinaghahambing ito sa “karunungan ng sanlibutan”? Tayo, kahit na ngayon, nang ang “materyalismo” (ang isipan na ang lahat ng katotohanan ay mga materyal lamang, na ang kahulugan ay walang Diyos o supernatural na kalagayan ng pag-iral) ay namumuno sa “karunungan ng sanlibutan,” lubhang mahalaga ang mensahe ng krus?`

Ang krus ni Cristo ang mismong sentro ng kasaysayan ng kaligtasan. “Hindi kailanman masusukat ang lalim ng pag-ibig na ipinahayag sa krus ng Kalbaryo. Doon nagkaharap ang walang hanggang pag-ibig ni Cristo at ang walang-hangganang kasakiman ni Satanas”—Stephen N. Haskell, The Cross and Its Shadow (South Lancaster, MA: Bible Training School, 1914), p. v.

Habang may kapakumbabaang inihandog ni Cristo ang Kanyang sarili bilang isang pantubos ng lahi ng mga tao, makasariling pinalibutan ni Satanas Siya ng pagdurusa at paghihirap. Hindi namatay si Cristo nang isang natural na kamatayan na kailangang harapin ng bawat tao. Namatay Siya ng ikalawang kamatayan. Upang ang lahat ng mga tumanggap sa Kanya ay hindi kailanman maranasan ito ng kanilang mga sarili.

Tungkol sa kahulugan ng Krus, mayroong ilang mahahalagang aspeto na dapat nating tandaan. Una, ang Krus ang pinakamataas na pagpapahayag ng katarungan ng Diyos laban sa kasalanan (Roma 3:21–26). Pangalawa, ang Krus ang pinakamataas na pagpapahayag ng pag-ibig ng Diyos para sa mga makasalanan (Roma 5:8). Pangatlo, ang krus ang dakilang pinagkukunan ng kapangyarihan para putulin ang mga tanikala ng kasalanan (Roma 6:22, 23; 1 Corinto 1:17–24). Pang-apat, ang Krus ang ating natatanging pag-asa para sa walang hanggang buhay (Filipos 3:9–11; Juan 3:14–16; 1 Juan 5:11, 12). At panglima, ang Krus lamang ang panlaban sa hinaharap na rebelyon sa sansinukob (Apocalipsis 7:13–17, Apocalipsis 22:3).

Wala sa mga mahahalagang katotohanang ito tungkol sa krus ang madidiskubre sa pamamagitan ng “karunungan ng sanlibutan.” Sa halip, kung gayon, gaya ngayon, ang pangangaral ng krus ang “kamangmangan” sa karunungan ng mundo, na madalas ay hindi kinikilala ang pinakamalinaw na katotohanan: na nabubuhay ang isang Manlilikha (tingnan ang Roma 1:18–20).

Ang salitang Griyego para sa “kamangmangan” ay nakaugnay sa salitang English na “moron” [bobo]; iyon ay, ang pangangaral ng krus ay “kabobohan” ayon sa karunungan ng sanlibutan.” Ang karunungan ng sanlibutan ay hindi malalaman si Jesus o ang kaligtasan na inihahandog Niya sa pamamagitan ng Kanyang panghaliling kamatayan sa krus.

`Anumang kahalagahan ang maihahandog ng ilang “karunungan ng sanlibutan,” bakit kailangan na hindi natin ito pahintulutan sa kung ano ang ating pinaniniwalaan tungkol kay Jesus at ang pag-asa na inihahandog sa atin sa pamamagitan ng “kahangalan ng pangangaral” (1 Corinto 1:21)?`