---
title:  “Natupad Na!”
date:  01/11/2022
---

`Basahin ang Juan 19:1–30. Ano ang mahalagang mensahe sa atin sa pananalita ni Jesus, “Natupad na”?`

Sa huli, ang maselang mga sandali para kay Cristo, para sa sangkatauhan at para sa buong sansinukob ay dumating. Habang matinding naghihirap, nakipagpunyagi Siya sa mga kapangyarihan ng kadiliman. Mabagal na siya’y naglakbay sa Hardin ng Getsemani, hanggang sa hindi mga patas na paglilitis, at paakyat sa bundok ng Kalbaryo. Sinikap ng mga makasalanang anghel na gapiin Siya. Habang si Jesus ay nakapako sa krus, kinutya Siya ng mga punong saserdote, ng mga eskriba, at ng matatanda na nagsasabi, “Nagligtas siya ng iba; hindi niya mailigtas ang kanyang sarili. Siya ang Hari ng Israel; bumaba siya ngayon sa krus, at tayo ay maniniwala sa kanya” (Mateo 27:42).

Kaya bang bumaba ni Cristo mula sa krus at iligtas ang Kanyang sarili? Oo, kaya Niya ngunit ayaw Niyang gawin iyon. Ang Kanyang walang pasubaling pag-ibig para sa sangkatauhan, pati na ang mga nangungutya, ang pumigil sa Kanyang umayaw. Sa katunayan, “ang mga nangungutya ay kasama roon sa dahilan ng kamatayan Niya para magligtas; at hindi Siya maaaring bumaba mula sa krus at iligtas ang Kanyang sarili, dahil Siya ay pinipigil, hindi ng mga pako, kundi nang Kanyang kagustuhan na iligtas sila.”—Alfred Plummer, An Exegetical Commentary on the Gospel According to S. Matthew (London: Elliot Stock, 1910), p. 397.

Dito, sa pagdurusa ni Cristo, ginapi ni Jesus ang kaharian ni Satanas, kahit na si Satanas ang nagpasimula ng mga pangyayari na nagtapos sa krus, pati na ang pagkakanulo ni Judas (Juan 6:70; Juan 13:2, 27). “Sa isang banda, sa isang paraan na hindi sinubok ng Mangangaral na ilarawan, ang kamatayan ni Jesus ay isang pagkilos ni Satanas at isang kilos na kung saan nagtagumpay si Jesus laban kay Satanas.”—George E. Ladd, A Theology of the New Testament, rev. ed. (Cambridge, UK; Lutterworth Press, 1994), p. 192.

Habang sumigaw sa krus, “Natupad na” (Juan 19:30), ipinahiwatig ni Cristo na hindi lamang ang pagdurusa Niya ang nagtapos, kundi lalo na ang panalo Niya sa dakilang tunggalian sa sansinukob at kasaysayan laban kay Satanas at sa kanyang hukbo ng kasamaan. “Ang buong langit ay nagtagumpay sa panalo ng Tagapagligtas. Natalo si Satanas, at alam niya na ang kanyang kaharian ay natalo.”—Ellen G. White, The Desire of Ages, p. 758.

Mahirap na maunawaan ang kahanga-hangang pagkakaiba rito: sa lubhang kahihiyan ng Anak ng Diyos Siya ay nanalo, para sa atin at para sa sansinukob, ang pinakadakila at lubhang maluwalhating tagumpay.

`Pag-isipan kung gaano kalubha ang kasalanan para kailanganin pa nito ang kamatayan ni Cristo para bayaran ito. Ano ang maituturo sa atin ng katotohanang ito kung gaano kawalang-halaga ang ating mga gawa para magkaroon ng merito sa harap ng Diyos? Kung tutuusin, ano ang magagawa natin para madagdagan natin ang ginawa na ni Cristo para sa atin? Dalhin mo ang iyong sagot sa klase sa Sabbath?`