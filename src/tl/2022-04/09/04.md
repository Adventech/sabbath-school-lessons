---
title:  Ang Lumisan at Makasama ni Cristo
date:  22/11/2022
---

`Basahin ang Filipos 1:21–24 at 1 Tesalonica 4:13–18. Kailan inaasahan ni Pablo na maging “kasama ni Cristo” (Filipos 1:23) at “kasama ng Panginoon” (1 Tesalonica 4:17)?`

Si Pablo ay naudyukan ng damdamin na mabuhay ngayon “kay Cristo” (2 Corinto 5:17) at “kasama ni Cristo” matapos ang Kanyang ikalawang pagdating (tingnan ang 1 Tesalonica 4:17). Para sa apostol, kahit na ang kamatayan ay hindi makasisira sa katiyakang mapasama sa kanyang Tagapagligtas at Panginoon. Gaya nang kanyang sinabi sa liham para sa taga-Roma, “kahit na ang kamatayan o ang buhay” ay hindi “makapaghihiwalay sa atin mula sa pag-ibig ng Diyos na nakay Cristo Jesus na ating Panginoon” (Roma 8:38, 39). “Kung nabubuhay tayo, sa Panginoon tayo’y nabubuhay; o kung namamatay tayo, sa Panginoon tayo’y namamatay. Kaya’t mabuhay man tayo o mamatay, tayo’y sa Panginoon” (Roma 14:8).

Dahil sa isipang ito, nagsalita si Pablo tungkol sa mga mananampalataya na namatay na bilang mga “yaong natulog kay Jesus” (1 Tesalonica 4:14) at yaong mga gigisingin sa ikalawang pagdating ni Cristo para tumanggap ng buhay na walang hanggan (1 Corinto 15:16–18, 1 Tesalonica 4:13–18).

Nang banggitin ni Pablo ang kanyang “nais ay umalis at makasama si Cristo” (Filipos 1:23), ipinahiwatig ba niya na matapos na mamatay ang kanyang kaluluwa ay lilisan para mabuhay na may malay kasama ni Cristo? Hindi ganoon iyon. Sa talatang ito, “Sinabi ni Pablo ang kanyang kagustuhan na iwan ang pangkasalukuyan at magulong buhay na ito at makasama ni Cristo, na walang pagtukoy sa alinmang paglipas ng panahon sa pagitan ng dalawang pangyayari. Hindi itinuturo ng talatang itong inaasahan ni Pablo na magtungo sa langit kapag namatay [siya]. Malinaw siya na tatanggapin niya ang gantimpala sa Ikalawang Pagdating” (2 Timoteo 4:8).

Sa maikling salita, si Pablo “ay nagsasabi na ang kasunod na malalaman niya matapos na paglisan (mamatay) ay ang Cristo sa mga alapaap ng langit upang buhayin ang mga patay, na kung saan siya ‘ay makakasama ng Panginoon’ (1 Tesalonica 4:17). Dapat na pansinin din na ang mga manunulat ng Biblia sa mga pagkakataon ay tinukoy ang dalawang kaganapan na magkasama na maaaring pinaghiwalay ng isang mahabang pagitan ng panahon.”—Andrews Study Bible, p. 1555.

Ngunit bakit higit na gusto ni Pablo namamatay kaysa mabuhay? Dahil sa pagkakataong iyon ay magpapahinga na siya mula sa lahat ng kanyang kaguluhan, na hindi na kailangan pa na magdusa ng kirot sa kanyang katawan (1 Corinto 9:27). At magkakaganoon siyang may lubos na katiyakang kanyang tatanggapin “ang korona ng katuwiran” sa Ikalawang Pagdating (2 Timoteo 4:6–8). Bagaman tiyak na ayaw pa ni Pablo na mamatay, alam niya kung ano ang kasunod kapag naganap iyon.

`Partikular sa mga mahihirap na panahon, sino ang hindi nakaiisip na mas mabuti pang isara ang iyong mga mata sa kamatayan at, ang kasunod na malalaman mo, “ay makasama si Cristo”? Paano nakatutulong sa ating maunawaan kung ano ang sinasabi ni Pablo sa Filipos tungkol sa kaisipang ito?`