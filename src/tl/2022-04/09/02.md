---
title:  Ang Mayamang Lalaki at si Lazaro
date:  20/11/2022
---

`Basahin ang Lucas 16:19–31. Bakit hindi isang literal na paglalarawan ng buhay matapos mamatay ang kuwentong ito?`

Nagmungkahi ang ilang iskolar na dapat ituring na literal ang Lucas 16:19-31, iyon ay, bilang paglalarawan ng kalagayan ng patay. Ngunit ang pananaw na ito ay magbubunga ng ilang konklusyon na wala sa Biblia at sasalungat sa maraming talata na atin nang sinuri.

Una, kailangan nating aminin na ang langit at ang impiyerno ay sapat ang lapit upang pahintulutan ang pag-uusap sa pagitan ng mga naninirahan sa dalawang lugar (Lucas 16:23–31). Dapat din nating akalain na, sa kabilang buhay, habang ang katawan ay nakahimlay sa libingan, mayroong natitirang gising na hugis ng espirituwal na kaluluwa na may “mata,” isang “daliri,” isang “dila,” at nakararamdam din ng uhaw (Lucas 16:23, 24).

Kung ang mga talatang ito ay isang paglalarawan ng katayuan ng tao sa kamatayan, kung gayon, ang langit ay tiyak na hindi isang lugar ng ligaya at kagalakan dahil ang mga naligtas ay may kakayahang pagmasdan ang walang katapusang pagdurusa ng kanilang mga nawaglit na minamahal, at puwede pang makipag-usap sa kanila (Lucas 16:23–31). Paanong ang isang ina ay magiging maligaya sa langit habang pinagmamasdan niya ang hindi natatapos na pagdurusa ng kanyang mahal na anak sa impiyerno? Ayon sa kontekstong ito, tunay na imposible para matupad ang pangako ng Diyos na wala nang lumbay, pag-iyak, at kirot (Apocalipsis 21:4).

Dahil sa ganitong hindi pagkakaugnayan, itinuturing ng maraming makabagong mga iskolar ng Biblia na ang kuwentong ito ay isang talinghaga na kung saan bawat detalye nito ay hindi puwedeng ituring na literal. Si George E. Ladd, bagaman hindi isang Adventista, ay tiyak na tulad ng isa nang sabihin niya na ang kuwentong ito marahil ay “isang talinghaga na ginamit ang napapanahong isipan ng mga Judio at hindi nilayon na ituro ang anuman tungkol sa katayuan ng patay.”—G. E. L[add], “Eschatology,” in The New Bible Dictionary, edited by J. D. Douglas (Grand Rapids, MI: Eerdmans, 1962), p. 388.

Ang talinghaga ng mayamang lalaki at si Lazaro ay nagpapakita ng pagkakaiba sa pagitan ng isang may magandang suot na “mayamang lalaki” at “isang magpapalimos na may pangalang Lazaro, na puno ng mga galis” (Lucas 16:19, 20). Itinuturo ng kuwento na (1) ang katayuan at pagkilala ng lipunan sa kasalukuyan ay hindi isang pamantayan sa hinaharap na gantimpala, at (2) ang walang hanggang kapalaran ng bawat tao ay ipinasya na sa buhay na ito at hindi na puwedeng baguhin sa kabilang-buhay (Lucas 16:25, 26).

`“At sinabi niya sa kanya, ‘Kung hindi nila pinapakinggan si Moises at ang mga propeta, hindi rin sila mahihikayat kahit may isang bumangon mula sa mga patay’ ” (Lucas 16:31). Anong mensahe mula sa mga makapangyarihang salita ni Jesus ang makukuha natin para sa ating mga sarili tungkol sa awtoridad ng Biblia at kung paano tayo tutugon dito?`