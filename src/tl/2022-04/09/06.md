---
title:  Ang mga Kaluluwang Nasa Ilalim ng Altar
date:  24/11/2022
---

`Basahin ang Apocalipsis 6:9–11. Paano na ang mga “kaluluwa” ng mga patay na martir ay sumisigaw sa “ilalim ng altar”?`

Ang panimula ng ikalimang tatak sa Apocalipsis ay naghahayag nang hindi karaniwang tanawin. Ang mga kaluluwa ng mga martir ay makikita bilang simbolo na nasa “ilalim ng altar” na sumisigaw sa Diyos para sa paghihiganti (Apocalipsis 6:9–11). Nakakiling ang ilang mga komentarista na kilalanin ang “altar” na ito bilang ang altar ng insenso na binanggit sa ikapitong tatak (Apocalipsis 8:1–6). Ngunit ang pagtukoy sa “dugo” (sa halip na insenso) sa Apocalipsis 6:9–11 ay nagdadala sa atin para makita ang pahiwatig sa altar ng handog na susunugin, na kung saan ang dugo ng sakripisyo ay ibinubuhos (Levitico 4:18, 30, 34). Habang ang dugo ng mga handog na iyon ay iwiniwisik sa paligid ng altar, kaya’t ang dugo ng mga martir ay may simbolong ibinubuhos sa altar ng Diyos kapag, sa pamamagitan ng pananatiling tapat sa salita ng Diyos at sa patotoo ni Jesus (Apocalipsis 6:9, tingnan din ang Apocalipsis 12:17, Apocalipsis 14:12), nawala ang kanilang mga buhay.

Ang mga “kaluluwa” na nasa ilalim ng altar ay mga simbolo rin. Kung tatanggapin itong literal, ang isang tao ay kailangan na tanggapin na ang mga martir ay hindi lubos na maligaya sa langit, sapagkat sila ay sumisigaw pa rin para sa paghihiganti. Mahirap na isipin na parang nagsasaya sila sa kanilang gantimpala sa langit. Ang kagustuhan para maghiganti ay gagawin nitong kaawa-awa ang iyong buhay. Kundi pati na rin ang iyong kamatayan?

At mahalaga rin na maalala na hindi ipinakita kay Juan ang tanawin ng langit kung ano ang tunay na hitsura nito. “Wala roon na puti, pula, itim, o maputlang kabayo na may mga mandirigmang mangangabayo. Hindi nagpapakita roon si Jesus sa anyo ng isang kordero na may nagdurugong sugat na gawa ng kutsilyo. Ang apat na hayop ay hindi tunay na kumakatawan sa mga may pakpak na nilikha na may mga hayop na kaugalian…. Katulad nito, walang ‘kaluluwa’ na nakahiga sa ilalim ng altar sa langit. Ang buong tanawin ay isang pagsasalarawan at simbolo.”—The SDA Bible Commentary, vol. 7, p. 778.

Si George E. Ladd, isang hindi Adventista, ay sumulat (muli para siyang Adventista): “Sa kasalukuyang kaganapan [Apocalipsis 6:9–11], malinaw na ang altar ay ang altar ng sakripisyo na kung saan ibinuhos ang dugo ng sakripisyo. Ang katotohanang nakita ni Juan ang mga kaluluwa ng martir sa ilalim ng altar ay walang kinalaman sa kalagayan ng patay o sa kanilang gitnang katayuan; ito ay isa lamang malinaw na paglalarawan ng katotohanang sila ay pinatay sa pangalan ng Diyos.”—A Commentary on the Revelation of John (Grand Rapids, MI: Eerdmans, 1972), p. 103.

`Sino (lalo na yaong mga naging biktima ng kawalang katarungan) ang hindi humingi ng katarungan, na hindi pa naman dumating? Bakit kailangan natin, sa pamamagitan ng pananampalataya, na magtiwala na sa huli ang katarungan na masyadong wala sa mundong ito ay darating sa huli? Anong kaaliwan ang makukuha mo mula sa kahanga-hangang pangakong ito?`