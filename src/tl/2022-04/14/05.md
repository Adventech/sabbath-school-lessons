---
title:  Wala Nang Kamatayan at mga Luha
date:  28/12/2022
---

Ang teorya ng walang kamatayang kaluluwa, na nagdurusa nang walang hanggang sa isang patuloy na naglalagablab na impiyerno, ay laban sa aral ng Biblia na sa bagong langit at bagong lupa ay “hindi na magkakaroon pa ng kamatayan, o kalungkutan, o pagluha man” (Apocalipsis 21:4). Kung totoo ang teorya ng isang walang katapusang naglalagablab na impiyerno, kung gayon, ang “ikalawang kamatayan” ay hindi mag-aalis ng kasalanan at mga makasalanan mula sa sansinukob kundi ikukulong lamang ang mga ito sa walang hanggang impiyerno ng kalungkutan at pagluha. At higit pa rito: kung mangyayari ito, hindi lubos na maibabalik ang sansinukob sa orihinal nitong kasakdalan. Ngunit purihin ang Panginoon na inilalarawan ng Biblia ang isang lubos na kakaibang larawan!

`Basahin ang Isaias 25:8, Apocalipsis 7:17, at Apocalipsis 21:4. Anong kaaliwan at pag-asa ang ibibigay sa atin ng mga talatang ito sa kalagitnaan ng mga pagsubok at pagdurusa ng kasalukuyang sanlibutang ito?`

Ang buhay ay maaaring maging napakahirap, walang katarungan, at malupit. May ilang tao, na masyado nating minamahal, ang may kalupitang binawi sa atin dahil sa yakap ng kamatayan. O may ilang taong palihim na dumating sa ating mga buhay, ninakaw ang ating mga damdamin, at pagkatapos ay lumayas na parang walang nangyari. Gaano kasaklap na tayo ay ipagkanulo ng isa na ating minahal at pinagtiwalaan.

May mga pagkakataon, na may wasak na puso, na ating maiisip kung ang buhay ay may halagang mabuhay. Gayunman, sa kabila ng ating mga kalungkutan, nasasabik ang Diyos na hangga’t maaari ay pahirin mula sa ating mga pisngi ang maraming luha. Ngunit ang ilan sa ating pinakamabigat na mga luha ay patuloy na dadaloy hanggang sa maluwalhating araw na mawawala ang kamatayan, kalungkutan, at pagluha (Apocalipsis 21:1–5).

Puwede tayong magtiwala na sa huling paghuhukom, patas at may pag-ibig na pakikitunguhan ng Diyos ang bawat tao. Ang lahat ng ating mga minahal na namatay kay Cristo ay ibabangon mula sa patay para makasama natin sa walang hanggan. Yaong mga hindi karapat-dapat sa buhay na walang hanggan sa huli ay hindi na mabubuhay, na hindi na mabubuhay sa isang “walang kasiyahang” langit o sa isang walang katapusang impiyerno. Ang ating pinakadakilang kaaliwan ay makukuha sa isang patas na paraan ng pagtrato ng Diyos sa bawat isa. Kapag ang kamatayan ay tiyak na mawawala, may kaligayahang sisigaw ang mga tinubos, “O kamatayan nasaan ang iyong pagtatagumpay? O kamatayan nasaan ang iyong tibo?” (1 Corinto 15:54, 55).

Nangako ang Panginoon na sa bagong langit at sa bagong lupa Siya ay lilikha na “ang mga dating bagay ay hindi na maalala, o darating man sa kaisipan” (Isaias 65:17). Hindi ito nangangahulugan na ang langit ay magiging isang lugar ng amnesia, sa halip, ang mga nakaraan ay hindi na sisirain pa ang walang hanggang kaligayahan ng langit.

`Sino ang hindi nakadama ng hindi patas na pagdurusa ng pamumuhay ng tao rito? Lalo na roon sa mga masamang panahon, paano mo matututuhan na magtiwala, at sa posibleng antas, magdiwang sa kabutihan at pag-ibig ng Diyos?`