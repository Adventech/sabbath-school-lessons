---
title:  Ang Kanyang Pangalan sa Kanilang mga Noo
date:  29/12/2022
---

`Basahin ang Apocalipsis 22:3–5. Paano tayo makatitiyak na makakasama tayo roon sa magkakaroon ng pangalan ng Diyos sa ating mga noo? O, makatitiyak ba tayo?`

Matapos ang rebelyon ni Lucifer at ang pagkakasala nina Adan at Eva, kayang patayin ng Diyos ang dalawang makasalanan. Ngunit, bilang pagpapakita ng walang pasubaling pag-ibig sa Kanyang mga nilikha, itinatag ng Diyos ang isang maawaing panukala para iligtas yaong tatanggap sa Kanyang iniaalay. Ito ay kilala bilang “panukala ng kaligtasan,” na, bagaman umiiral na bago pa ang paglikha sa sanlibutan (Efeso 1:3, 4; 2 Timoteo 1:9; Tito 1:2; Apocalipsis 13:8), ay unang iniharap sa sangkatauhan sa Eden, agad-agad matapos na Magkasala’ pagkatapos ay lubos pang inihayag sa mga halimbawa at mga anino ng serbisyo sa santuwaryo ng mga Hebreo (Exodo 25). At pagkatapos, ito ay ibinigay sa buong kapahayagan ng buhay, kamatayan, at pagkabuhay na mag-uli ni Jesus (tingnan ang Roma 5).

Sa sentro ng panukala ng kaligtasan ay ang pangako ng buhay na walang hanggan, base sa mga kabutihan ni Jesus, para roon sa mga tatanggap, sa pamamagitan ng pananampalataya, ang dakilang probisyon na ipinagkaloob doon sa krus. Bago ang krus, matapos ang krus—ang kaligtasan ay lagi nang sa pamamagitan ng pananampalataya, at kailanman ay hindi sa mga gawa, gayunman karamihan sa mga gawa ay ang pagpapahayag ng ating kaligtasan.

`Nagsulat si Pablo tungkol kay Abraham, na nabuhay matagal na bago dumating si Cristo, bilang halimbawa ng kaligtasan sa pamamagitan ng pananampalataya: “Sapagkat kung itinuring si Abraham na ganap sa pamamagitan ng mga gawa, ay mayroon sana siyang ipagmamalaki, ngunit hindi sa Diyos. Sapagkat ano ang sinasabi ng kasulatan? ‘Sumampalataya si Abraham sa Diyos, at iyon ay ibinilang sa kanya na katuwiran” (Roma 4:2, 3). Paano natutulungan tayo ng mga talatang itong maunawaan kung ano ang tungkol sa kaligtasan sa pamamagitan ng pananampalataya?`

Kaya’t, maaari tayong magkaroon ng katiyakan ng kaligtasan kung atin nang tinanggap si Jesus, nagpasakop sa Kanya, at inangkin ang Kanyang mga pangako, pati na yaong isang bagong buhay ngayon sa Kanya, at kung lubos tayong kikiling sa Kanyang mga merito at wala nang iba pa. Nanampalataya si Abraham, at itinuring ito sa kanyang katuwiran; ganito rin para sa atin.

`Kung gayon, ito ang kahulugan na magkaroon ng Kanyang pangalan na nakasulat sa ating mga noo. Kung pinayagan nating isulat ito roon ngayon at hindi tumalikod sa Kanya, kung gayon, isusulat din ito roon sa bagong langit at bagong lupa.`