---
title:  Sa Templo ng Diyos
date:  26/12/2022
---

May ilang tao ang nagsasabi na ang langit mismo ang santuwaryo ng Diyos. Ngunit tinutukoy ng aklat ng Apocalipsis ang isang tiyak na santuwaryo/templo na nasa loob ng Bagong Jerusalem, na kung saan nakalagay ang trono ng Diyos at ang dagat na salamin (Apocalipsis 4:2–6, Apocalipsis 7:9–15, Apocalipsis 15:5–8). Doon ang lubhang karamihan ng mga banal mula sa lahat ng mga bansa, tribu, bayan, at lahi ay sasamba sa Diyos magpakailanman (Apocalipsis 7:9–17).

`Ihambing ang Apocalipsis 7:9–15 sa Apocalipsis 21:3, 22. Paano natin pagkakasunduin ang paglalarawan ng isang lubhang karamihan ng mga tinubos na naglilingkod sa Diyos sa “araw at gabi sa Kanyang templo” (Apocalipsis 7:15) sa mga salita ni Juan na “wala siyang nakitang templo roon” sa Bagong Jerusalem (Apocalipsis 21:22)?`

Ang santuwaryo/templo sa langit ang naging lugar kung saan lagi nang sumasamba ang mga hukbo sa langit. Ngunit nang dumating ang kasalanan, ang santuwaryo ring iyon ang naging lugar kung saan ang kaligtasan ay inihandog sa sangkatauhan. “Kapag natapos na ang suliranin sa kasalanan, ang santuwaryo sa langit ay muling babalik sa orihinal na katungkulan nito. Sa Apocalipsis 21:22, iniulat ni Juan na Rebelador na hindi na niya nakita ang templo sa lunsod, sapagkat ang Panginoong Diyos na Makapangyarihan at ang Kordero ang templo nito. Ngunit nangangahulugan ba itong wala nang bahay ng Panginoon na kung saan ang Kanyang mga nilikha ay makakalapit at magkaroon ng espesyal na pakikisama sa Kanya? Hindi tama ito!”—Richard M. Davidson, “The Sanctuary: ‘To Behold the Beauty of the Lord,’” sa Artur Stele, ed., The Word: Searching, Living, Teaching, vol. 1 (Silver Spring, MD: Biblical Research Institute, 2015), p. 31.

Ang aklat ng Apocalipsis ay nagbibigay nang espesyal na atensyon sa Isa na sinasamba at doon sa mga sumasamba sa Kanya. Ang pagsambang ito sa langit ay nakasentro sa Diyos at sa Kordero (Apocalipsis 5:13, Apocalipsis 7:10). Gaya nang dati, na dapat lamang, si Cristo ang pokus ng pagsamba.

Ang mga sumasamba ay yaong “mga nanggaling sa malaking kapighatian; at naghugas ng kanilang mga damit at pinaputi ang mga ito sa dugo ng Kordero” (Apocalipsis 7:14). Sila ay mga buhay na saksi ng tumutubos at bumabagong kapangyarihan ng Diyos. Sila’y umaawit ng papuri sa Diyos kung ano Siya at kung ano ang ginawa Niya sa kanila.

`Mababasa sa Apocalipsis 21:3: “Masdan ninyo, ang tabernakulo ng Diyos ay nasa mga tao. Siya’y maninirahang kasama nila, at sila’y magiging bayan niya. Ang Diyos mismo ay makakasama nila, at siya’y magiging Diyos nila.” Ipinapakita ng mga talatang ito ang iba pang mga talata (Jeremias 32:38, Ezekiel 37:27, Zacarias 8:8, Hebreo 8:10). Ano ang kahulugan para sa atin ngayon, na nasa lupa pa, na ang Diyos ang ating magiging Diyos, at tayo ay magiging Kanyang bayan? Paano natin isasakabuhayan ngayon ang kahanga-hangang katotohanang ito?`