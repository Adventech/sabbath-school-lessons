---
title:  Ang Espiritu Ay Bumabalik sa Diyos
date:  11/10/2022
---

`Basahin ang Genesis 2:7 at Eclesiastes 12:1–7. Anong pagkakaiba ang makikita mo sa pagitan ng dalawang talatang ito? Paano makatutulong ang mga itong mas mabuting maunawaan ang katayuan ng tao sa kamatayan? Tingnan din ang Genesis 7:22.`

Gaya nang nakita na, nagtuturo ang Biblia na ang tao ay isang kaluluwa (Genesis 2:7), at ang kaluluwa ay tumitigil na umiiral kapag ang katawan ay namatay (Ezekiel 18:4, 20).

Ngunit ano naman ang tungkol sa “espiritu”? Nanatili ba itong may malay kahit na matapos na mamatay ang katawan? Maraming Cristiano ang naniniwala rito, at sinubok pa nilang bigyang katwiran ang kanilang pananaw sa pamamagitan ng pagsipi sa Eclesiastes 12:7, na nagsasabi, “at ang alabok ay bumalik sa lupa na gaya nang una, at ang espiritu ay bumalik sa Diyos na nagbigay nito.” Ngunit ang pananalitang ito ay hindi nagmumungkahi na ang espiritu ng patay ay nananatiling may malay sa presensya ng Diyos.

Inilalarawan ng Eclesiastes 12:1–7 sa isang may dramatikong pananalita ang proseso ng pagtanda na nagtatapos sa kamatayan. Tumutukoy ang talatang 7 sa kamatayan bilang kabaligtaran ng proseso nang paglalang na binanggit sa Genesis 2:7. Gaya nang sinabi na, sa ikaanim na araw ng linggo ng Paglalang “at nilalang ng Panginoong Diyos ang tao mula sa alabok ng lupa, at hiningahan ang mga butas ng ilong ng hininga ng buhay; at ang tao ay naging buhay na kaluluwa” (Genesis 2:7). Ngunit ngayon, sinasabi sa atin ng Eclesiastes 12:7 na “ang alabok ay bumalik sa lupa na gaya ng una, at ang espiritu ay bumalik sa Diyos na nagbigay nito.” Kaya, ang hininga ng buhay na inihinga ng Diyos sa butas ng ilong ni Adan, at Kanya ring ibinigay sa lahat ng mga tao, ay bumabalik sa Diyos o, sa ibang salita, simpleng tumigil sa pagdaloy papasok at sa pamamagitan nila.

Dapat nating ilagay sa isip na ang Eclesiastes 12:7 ay naglalarawan ng proseso ng kamatayan ng lahat ng mga tao at hindi nito pinaghihiwalay ang matuwid at ang makasalanan. Kung ang itinuturing na mga espiritu ng lahat na namatay ay umiiral sa isang may malay na katauhan sa presensya ng Diyos, kung gayon, ang mga espiritu ng mga makasalanan ay kasama ng Diyos? Ang isipang ito ay hindi kaayon ng pangkalahatang aral ng Kasulatan. Dahil ang proseso ng kamatayan ay nangyayari sa mga tao at sa mga hayop (Eclesiastes 3:19, 20), ang kamatayan ay walang iba kundi ang pagtigil sa pag-iral bilang buhay na nilikha. Gaya ng sinabi ng Mang-aawit, “Iyong ikinukubli ang iyong mukha, sila’y nangangamba; iyong inalis ang kanilang hininga, sila’y namamatay at bumabalik sa kanilang pagiging alabok” (Awit 104:29).

`Madalas nating sinasabi na ang kamatayan ay bahagi ng buhay. Bakit masyadong mali ito? Ang kamatayan ay kabaligtaran ng buhay, ang kaaway ng buhay. Kung gayon, isang dakilang pag-asa ang makikita sa talatang ito: “Ang huling kaaway na lilipulin ay ang kamatayan” (1 Corinto 15:26)?`