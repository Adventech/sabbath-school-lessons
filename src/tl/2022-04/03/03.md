---
title:  “Ang Kaluluwa na Nagkakasala Ay Mamamatay”
date:  10/10/2022
---

`Basahin ang Ezekiel 18:4, 20 at Mateo 10:28. Paano makatutulong ang mga talatang ito para maunawaan ang likas ng kaluluwa ng tao?`

Ang buhay ng tao sa makasalanang mundong ito ay marupok at nagbabago (Isaias 40:1–8). Walang anumang bagay na nahawahan ng kasalanan ay magiging walang hanggan ang likas. “Kaya’t kung paanong sa pamamagitan ng isang tao ay pumasok ang kasalanan sa sanlibutan, at sa pamamagitan ng kasalanan ay ang kamatayan, kaya’t dumating sa lahat ng mga tao ang kamatayan, sapagkat ang lahat ay nagkasala” (Roma 5:12). Ang kamatayan ang natural na parusa ng kasalanan, na nakakaapekto sa ating buhay rito.

Sa bagay na ito, mayroong dalawang mahahalagang konsepto ayon sa Biblia. Ang isa ay mamamatay ang mga tao at ang mga hayop. Gaya nang sinabi ni Haring Solomon, “Sapagkat ang kapalaran ng mga anak ng mga tao at ang kapalaran ng mga hayop ay magkatulad; kung paanong namamatay ang hayop, namamatay din ang tao. Silang lahat ay may isang hininga. Ang tao ay walang kalamangan sa mga hayop; sapagkat lahat ay walang kabuluhan. Lahat ay tumutungo sa isang dako; lahat ay buhat sa alabok, at lahat ay muling babalik sa alabok.” (Eclesiastes 3:19, 20).

Ang ikalawang konsepto ay ang pisikal na kamatayan ng isang tao ay nagpapahiwatig nang pagtatapos ng kanyang buhay bilang isang buhay na kaluluwa (Hebreo nephesh). Sa Genesis 2:16, 17, nagbabala ang Diyos kina Adan at Eva na kung sakali’t magkasala sila, sa pamamagitan ng pagkain mula sa puno ng kaalaman ng mabuti at masama, mamamatay sila.

Sa pag-ulit ng babalang ito, pinagtibay ng Diyos ang puntong ito sa Ezekiel 18:4, 20; “Ang taong nagkasala ay mamamatay.” Ang pananalitang ito ay mayroong dalawang pangunahing implikasyon. Isa ay dahil ang lahat ng tao ay mga makasalanan, ang lahat sa atin ay nasa ilalim nang hindi maiiwasang proseso ng pagtanda at kamatayan (Roma 3:9–18, 23). Ang isa pang implikasyon ng konseptong ito mula sa Biblia ay binabalewala ang popular na isipang inaakalang natural na kawalan ng kamatayan ng kaluluwa. Kung ang kaluluwa ay walang kamatayan at umiiral na buhay sa ibang antas matapos ang kamatayan, dahil dito tunay na hindi tayo namamatay, di ba?

Sa kabaligtaran, ang solusyon ng Biblia para sa suliranin ng kamatayan ay hindi isang walang katawang kaluluwa na naglalakbay sa paraiso o sa purgatoryo, o kahit na sa impiyerno. Ang solusyon ay tunay na isang panghuling pagkabuhay na mag-uli roon sa namatay kay Cristo. Gaya nang sinabi ni Jesus sa Kanyang sermon tungkol sa Tinapay ng Buhay, “ang bawat nakakakita sa Anak at sa kanya’y sumampalataya ay magkaroon ng buhay na walang hanggan, at muli ko siyang bubuhayin sa huling araw” (Juan 6:40).

`Bakit ang katiyakan ng Ikalawang Pagparito, na tiniyak nang unang pagdating ni Cristo (at matapos ang lahat, ano ang kabutihan nang unang pagdating kung walang Pangalawa?), ay lubhang mahalaga sa lahat ng ating pinaniwalaan? Anong pag-asa mayroon tayo kung wala ang pangako ng Kanyang pagbabalik?`