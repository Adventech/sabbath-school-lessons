---
title:  Ang Paglalang, Isang Pahayag ng Pag-ibig
date:  25/09/2022
---

Sa kasalukuyan nitong kalagayan, ang kalikasan ay nagdadala ng maliwanag na mensahe na pinagsasama ang mabuti at ang masama. Ang mga puno ng rosas ay maaaring magbulaklak ng maganda at mabangong rosas ngunit may mga nakakapinsala at nakakasakit na mga tinik. Ang ibong toucan ay magpapahinga sa atin dahil sa angkin nitong ganda at pagkatapos ay madidismaya tayo dahil sa pagsira nito sa mga pugad ng ibang ibon at kainin ang mga mahihinang mga inakay. Kahit na sa mga tao, na may kakayahang maging mabuti sa isang saglit, ay maaaring sa susunod ay maging buktot, magagalitin, at marahas. Hindi nakapagtataka na sa talinghaga ng trigo at mga damo, nagtanong ang alipin sa may-ari ng taniman, “Panginoon, hindi ba’t mabuting binhi ang inihasik mo sa iyong bukid? Saan kaya nanggaling ang mga damo?” (Mateo 13:27) “Isang kaaway ang gumawa nito” (Mateo 13:28). Kagaya nito, nilikha ng Diyos ang isang sakdal na sansinukob, ngunit isang kaaway ang sumira rito sa pamamagitan ng mga misteryosong binhi ng kasalanan.

`Basahin ang 1 Juan 4:8, 16. Ano ang masasabi sa atin ng katiyakan na ang “Diyos ay pag-ibig” tungkol sa likas ng Kanyang mga ginawa sa Paglalang?`

Ang katotohanang ang “Diyos ay pag-ibig” (1 Juan 4:8, 16) ay nagbibigay ng tatlong pangunahing implikasyon. Una, ang pag-ibig sa mismong likas nito ay hindi mananatili na nakakulong sa sarili kundi kailangan na ihayag ito. (Anong uri ng pag-ibig ang hindi ipinapahayag?) Ang pag-ibig ng Diyos ay ibinabahagi sa loob ng magkakasamang Tatlong Persona ng Kadiyosan, at sa labas sa Kanyang relasyon sa lahat ng Kanyang mga nilikha. Pangalawa, ang lahat ng ginawa ng Diyos ay isang pagpapahayag ng Kanyang walang kondisyong at hindi nagbabagong pag-ibig. Kasama rito ang Kanyang mga ginawa sa Paglalang, ang Kanyang tumutubos na pagkilos, at kahit na ang Kanyang nagpaparusang paghatol. Sa katunayan, “Ang pag-ibig ng Diyos ay ipinakita sa Kanyang katarungan at pati na rin sa Kanyang awa, ang katarungan ang siyang pundasyon ng Kanyang trono, at bunga ng Kanyang pag-ibig.”—Ellen G. White, The Desire of Ages, p. 762. At pangatlo, dahil ang Diyos ay pag-ibig at ang lahat ng Kanyang ginagawa ay nagpapahayag ng Kanyang pag-ibig, hindi Siya puwede na magpasimula ng kasalanan, na siyang direktang kabaligtaran ng Kanyang sariling karakter.

Ngunit tunay bang kailangang likhain ng Diyos ang sansinukob? Mula sa pananaw ng Kanyang pamumuno, maaaring sabihin ng isang tao ay “Hindi,” dahil ito ay desisyon ng Kanyang malayang kalooban. Ngunit mula sa pananaw ng Kanyang nagmamahal na likas, gusto Niya ang isang sansinukob bilang pagpapakita ng Kanyang pag-ibig. At gaano kahanga-hanga na nilikha Niya ang ilang uri ng buhay, gaya ng mga tao, na hindi lamang may kakayahang tumugon sa pag-ibig ng Diyos kundi may kakayahan ring magbahagi at magpakita ng pag-ibig, hindi lamang sa Diyos kundi sa iba rin. (Tingnan rin ang Marcos 12:30, 31.)

`Tumingin sa paligid, sa nilikhang mundo. Sa anong mga paraan makikita mo ang pagpapakita ng pag-ibig ng Diyos, sa kabila nang pananalasa ng kasalanan? Paano natin matututuhang kumuha ng mga liksyon ng pag-asa mula sa pagpapakita ng pag-ibig ng Diyos na inihayag sa Paglalang?`