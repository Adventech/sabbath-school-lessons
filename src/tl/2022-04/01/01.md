---
title:  Rebelyon sa Isang Sakdal na Sansinukob
date:  24/09/2022
---

### Basahin Para sa Pag-aaral sa Linggong Ito
1 Juan 4:8, 16; 1 Juan 4:7–16; Ezekiel 28:12–19; Isaias 14:12–15; Apocalipsis 12.

> <p>Talatang Sauluhin</p>
> “Ano’t nahulog ka mula sa langit, O Tala sa Umaga, anak ng Umaga! Paanong ikaw ay lumagpak sa lupa, ikaw na siyang nagpabagsak sa mga bansa!” (Isaias 14:12).

Sinubukan ng maraming mga mapag-isip na ipaliwanag ang pinanggalingan ng kasamaan. May ilang nagmungkahi na ang kasamaan ay nandoon na dahil, sa kanilang pananaw, mauunawaan lamang ang mabuti kung ihahambing ito sa kasamaan. May ibang naniniwalang ang mundong ito ay nilikhang sakdal ngunit, sa di malamang dahilan, sumulpot ang kasamaan. Halimbawa, sa alamat ng mga Griyego, nagsimula ang kasamaan nang buksan ng mausisang si Pandora ang nakakandadong kahong nang buksan, lumabas ang lahat ng kasamaan sa mundo (gayunman, hindi ipinaliwanag ng alamat ang pinagmulan ng kasamaang sinasabing nakatago sa kahong iyon).

Sa kabila nito, itinuturo ng Biblia na ang ating mapagmahal na Diyos ay makapangyarihan sa lahat (1 Cronica 29:10, 11) at sakdal (Mateo 5:48). Ang lahat ng Kanyang ginagawa ay kailangan ding sakdal (Deuteronomio 32:4), kabilang na rito kung paano Niya nilikha ang ating mundo. Kung ganoon, paano lalabas ang kasamaan at kasalanan sa isang sakdal na mundo? Ayon sa Genesis 3, ang pagbagsak nina Adan at Eva ang nagdala rito ng kasalanan, kasamaan, at kamatayan.

Ngunit ang sagot ay nagbubukas ng isa pang isyu. Kahit na bago pa magkasala, ang kasamaan ay naroon na, na ipinakita sa pamamagitan ng “ahas,” na dumaya kay Eva (Genesis 3:1–5). Kaya’t kailangan nating bumalik, sa panahong bago pa Magkasala, upang makita ang pinanggalingan at ang mga pinagmulan ng kasamaang namamayani sa ating kasalukuyang buhay at kung minsan pa ay ginagawa itong lubhang miserable.

_*Pag-aralan ang liksyon sa linggong ito bilang paghahanda sa Sabbath, Oktubre 1._