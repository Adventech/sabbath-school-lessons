---
title:  Malayang Kalooban, ang Basehan ng Pag-ibig
date:  26/09/2022
---

`Basahin ang 1 Juan 4:7–16. Ano ang sinasabi sa atin ng mga talatang ito tungkol sa malayang kalooban bilang kondisyon sa pagpapalago ng pag-ibig?`

Maaaring kahanga-hanga ang mga artipisyal na mga bulaklak, ngunit hindi sila lumalaki at namumukadkad gaya ng mga tunay na halaman. Ang mga robot ay nilagyan ng programa para magsalita at gumawa ng maraming gawain, ngunit wala silang buhay o damdamin. Sa katunayan, ang buhay at malayang kalooban ay mga hindi maiiwasang kondisyon para ang isang tao ay tumanggap, magpalago, at magbahagi ng pag-ibig. Kaya, nilikha ng ating nagmamahal na Diyos ang mga anghel (pati na si Lucifer) at ang mga taong may kalayaang gumawa ng kanilang mga pagpili, pati na ang posibilidad na sumunod sa isang maling landas. Sa madaling sabi, nilikha ng Diyos ang buong sansinukob na isang sakdal at payapang kapaligiran para sa Kanyang mga nilikha upang lumago sa pag-ibig at sa karunungan.

Sa 1 Juan 4:7–16, idiniin ni apostol Juan na ang “Diyos ay pag-ibig,” at nagpakita Siya ng Kanyang pag-ibig sa atin sa pagsusugo ng Kanyang sariling Anak para mamatay sa ating mga kasalanan. Bunga nito, dapat tayong magpakita ng ating pasasalamat sa Kanyang walang katapusang pag-ibig sa pamamagitan ng pagmamahal sa iba. Ang ganitong pag-ibig, na nanggaling sa langit, ang magiging lubos na nakakukumbinsing katibayan na nananatili ang Diyos sa atin at tayo ay nananatili sa Kanya. Ang panawagang ito para ipakita ang pag-ibig ng Diyos sa isa’t isa ay may kabuluhan lamang kung sasabihin sa mga nilikha na may kakayahang magpalago at magpahayag ng pag-ibig o, sa kabaligtaran nito, mabuhay sa isang makasariling buhay. Gayunman, ang kalayaan ng pamimili ay madaling gamitin sa maling paraan, isang malungkot na katotohanang naipakita sa nakalulungkot na rebelyon ni Lucifer sa langit.

Kahit na sa pagkilala ng kahalagahan ng malayang kalooban, mayroon pa ring ibang taong nagtataka. _Kung alam ng Diyos na magrerebelde si Lucifer, bakit nilikha pa siya ng Diyos?_ Hindi ba’t nagmumukhang responsable ang Diyos sa pinagmulan ng kasalanan dahil sa paglikha kay Lucifer?

Maaaring isa itong napakahirap na tanong para maghaka-haka lamang dahil nakadepende ito sa maraming mga bagay, kabilang na rito ang eksaktong kahulugan ng salitang “responsable.” Ang pinagmulan at likas ng kasalanan ay mga misteryong walang sinuman ang ganap na makapagpapaliwanag.

Gayunman, hindi iniutos ng Diyos ang pag-iral ng kasalanan; pinahintulutan lang Niya itong manatili, at pagkatapos, sa krus, pinasan Niya sa Kanyang sarili ang pinakamabigat na parusa para sa kasalanan, kaya’t sa huli, nagawa Niyang puksain ito. Sa ating mga mapait na pagmumuni-muni tungkol sa kasamaan, huwag natin kailanman kalilimutang ang Diyos mismo ang nagbayad ng pinakamataas na kabayaran para sa pananatili ng kasalanan at ng kasamaan (tingnan ang Mateo 5:43–48, Roma 5:6–11), at nagdusa Siya dahil sa mga ito nang higit sa makakaya ng sinuman sa atin.

`Ang malayang kalooban, na isang regalo mula sa Diyos, ay banal, ngunit may taglay itong mabigat na kapalit, hindi lamang para sa iyong sarili kundi para rin sa iba. Anong mga mahalagang desisyon ang iyong malapit nang gawin, sa paggamit ng kaloob na ito, at ano ang magiging kapalit ng anumang pasyang iyong gagawin?`