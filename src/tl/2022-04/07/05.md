---
title:  Mga Saksi sa Nabuhay na si Cristo
date:  09/11/2022
---

`Basahin ang Juan 20:11–29 at 1 Corinto 15:5–8. Paano kumilos ang mga alagad nang kanilang unang makatagpo si Cristo?`

Ang dalawang anghel sa walang laman na libingan ay nagsabi kay Maria at sa ilang mga babae na nabuhay si Jesus (Mateo 28:1, 5–7; Marcos 16:1–7; Lucas 23:55; Lucas 24:1–11). Ngunit di nagtagal ay nagpakita mismo si Jesus sa kanila, at sinamba nila Siya (Mateo 28:1, 9, 10; Juan 20:14–18). Magpakita rin Siya kay Pedro (Lucas 24:34, 1 Corinto 15:5) at sa dalawang alagad sa kanilang paglalakad papuntang Emmaus, habang ang mga puso nila ay nag-aalab habang nakikipag-usap Siya sa kanila (Marcos 16:12, Lucas 24:13–35). Nang dumating si Jesus sa silid sa itaas, sa una ay natakot ang mga alagad at nagulat ngunit pagkatapos ay napuno ng kagalakan at nagtaka tungkol sa nangyari (Lucas 24:33–49, Juan 20:19–23). Isang linggo ang lumipas muling dumating si Jesus sa silid din na iyon na hindi binubuksan ang mga pintuan, at kahit na si Tomas ay naniwala sa Kanyang pagkabuhay na mag-uli.

Sa loob nang apat na pung araw sa pagitan ng Kanyang pagkabuhay na mag-uli at nang Kanyang pag-akyat sa langit, si Jesus ay “nagpakita siyang minsanan sa mahigit na limang daang kapatid” (1 Corinto 15:6) at kay Santiago (1 Corinto 15:7). Sumama si Jesus sa ilang mga alagad sa dalampasigan ng Dagat ng Galilea at kumain ng agahan na kasama nila, kasunod nito ay ang pakikipag-usap kay Pedro (Juan 21:1–23). Maaaring may iba pang pagpapakita si Jesus (Gawa 1:3) bago ang Kanyang panghuli sa Kanyang pag-akyat sa langit (Lucas 24:50–53, Gawa 1:1–11). Itinuring din ni Pablo ang kanyang sarili bilang isang saksi sa nabuhay na Cristo, na nagpakita sa kanya sa daan patungo sa Damasco (1 Corinto 15:8; ihambing sa Gawa 9:1–9).

Nang unang sinabihan ng ilang alagad ang hindi nila kasamang si Tomas na nakita nila ang nabuhay na Panginoon, nagsalita siya, “Malibang makita ko sa kanyang mga kamay ang bakas ng mga pako, at mailagay ko ang aking mga daliri sa binutas ng mga pako, at mailagay ko ang aking kamay sa kanyang tagiliran ay hindi ako maniniwala” (Juan 20:25). Isang linggo ang nakalipas, nang magpakitang muli si Jesus sa mga alagad, na ngayon ay kasama si Tomas sa kanila, sinabi sa kanya ni Jesus, “Ilagay mo rito ang iyong daliri at tingnan mo ang aking mga kamay. Ilapit mo rito ang iyong kamay at ilagay mo sa aking tagiliran. Huwag kang mag-alinlangan kundi sumampalataya” (Juan 20:27). Pagkatapos ay nagpahayag si Tomas, “Panginoon ko at Diyos ko!” Sumagot sa kanya si Jesus, “Sapagkat ako’y nakita mo ay sumampalataya ka. Mapapalad ang hindi nakakita gayunma’y sumampalataya” (Juan 20:29).

`“Mapapalad ang hindi nakakita gayunma’y sumampalataya.” Kahit na hindi mo nakita sa iyong sarili ng nabuhay na mag-uli na si Cristo, ano pa ang iba mo pang dahilan para sa iyong pananampalataya kay Jesus?`