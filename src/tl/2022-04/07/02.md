---
title:  Isang Selyadong Libingan
date:  06/11/2022
---

Tila nagtapos na (at nabigo pa nga) ang misyon ni Cristo dahil sa kamatayan Niya sa krus. Nagtagumpay si Satanas nang sulsulan niya si Judas na ipagkanulo ang Tagapagligtas (Lucas 22:3, 4; Juan 13:26, 27) at ang mga pinunong saserdote at ang mga matanda na igiit ang Kanyang kamatayan (Mateo 26:59, Mateo 27:20). Matapos na hulihin si Jesus, “iniwan siya ng lahat ng mga alagad at sila’y tumakas” (Mateo 26:56), at ipinagkaila Siya ni Pedro nang tatlong beses (Mateo 26:69–75). Ngayon si Jesus ay inilibing sa isang libingang inukit mula sa isang bato, na sinarhan ng isang malaki at selyadong bato, at binantayan pa ng mga sundalong Romano (Mateo 27:57–66), at binantayan din ng mga hindi nakikitang kapangyarihan ng mga demonyo. “Kung makakaya niya, pananatilihin niya [ni Satanas] sana si Cristo na nakakandado sa libingan.”—Ellen G. White, Manuscript Releases, vol. 12, p. 412.

Noong panahon ng Kanyang paglilingkod sa lupa, hindi lang inihula ni Cristo ang Kanyang kamatayan sa krus kundi pati na rin ang Kanyang pagkabuhay na mag-uli. Sa paggamit ng natatanging salita ng Silangan—na kung saan ang isang bahagi ng isang araw ay tumutukoy sa isang buong araw—binanggit ni Jesus na “kung paanong si Jonas ay nasa tiyan ng isang dambuhala sa dagat sa loob ng tatlong araw at tatlong gabi, gayundin naman ang Anak ng Tao ay tatlong araw at tatlong gabing mapapasailalim ng lupa” (Mateo 12:40). Sa ibang pagkakataon, binigyang-diin ni Jesus na Siya ay papatayin ngunit sa ikatlong araw ay babangon Siyang muli (Mateo 16:21; Mateo 17:22, 23; Mateo 20:17–19). Alam ng mga punong saserdote at ng mga Fariseo ang mga pananalitang iyon at gumawa sila ng paraang inaasahan nilang pipigil sa Kanyang pagkabuhay na mag-uli.

`Basahin ang Mateo 27:62–66. Bakit lalo lamang nakatulong ang mga pagkilos na ito sa pagbigay kalaunan sa sanlibutan ng mas maraming katibayan para sa pagkabuhay na mag-uli ni Jesus?`

Ang lahat ng paraang panseguridad para panatilihing nakakandado si Jesus sa libingan ay lalo lamang ginawang mas kapansin-pansin ang tagumpay Niya laban sa kamatayan at sa hukbo ng kasamaan dahil sa lahat ng mga pag-iingat at paraan na ginawa nila para tiyakin na hindi ito kailanman mangyayari.

Tunay na ang mga lalaking ito ay narinig din ang mga kababalaghan ni Jesus; nakita rin nila ang ilan sa mga ito. Ngunit, inisip nila na ang mga bantay sa libingan ay kayang pigilin Siya, ang isa na may kakayahang gawin ang napakaraming milagro, na mabuhay na mag-uli?

At, maglagay ng bantay sa paligid ng libingan kung sakaling—ano? Maaaring nakawin ng mga alagad ang katawan at pagkatapos ay angkinin na si Jesus ay muling nabuhay mula sa mga patay? Kapag ang mga tao ay nagtanong, Nasaan ang bumangon na si Jesus? Maaari nilang sabihin: Basta paniwalaan ninyo ang aming mga salita tungkol dito.

Kung wala nang anumang bagay, ipinakita nang kanilang mga pagkilos kung gaano natatakot ang mga punong saserdote kay Jesus, kahit na nang mamatay Siya. Marahil, sa loob nila kung tutuusin, natatakot sila na maaari Siyang mabuhay na mag-uli.