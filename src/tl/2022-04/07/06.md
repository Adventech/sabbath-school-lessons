---
title:  “Ang Unang Bunga Noong mga Namatay”
date:  10/11/2022
---

`Basahin ang 1 Corinto 15:20 ayon sa liwanag ng Deuteronomio 26:1–11. Sa anong isipan tinukoy ni Pablo ang pagbangon ni Cristo bilang “ang unang bunga noong mga namatay”`

Ang handog ng “mga unang bunga” ay isang kinagawian sa agrikultura ng matandang Israel na mayroong malalim na kahalagahan sa relihiyon. Ito ay isang banal na pagkilala sa Diyos bilang isang mabait na Tagapagkaloob, na pinagkatiwalaan ang Kanyang mga katiwala ng lupain kung saan lumalago ang mga halaman at handa na para anihin (tingnan ang Exodo 23:19, Exodo 34:26, Levitico 2:11–16, Deuteronomio 26:1–11). Isinasaad ng mga unang bunga na ang pag-aani ay hindi lamang nagsisimula kundi inihahayag din nito ang kalidad ng mga produkto.

Ayon kay Wayne Gruden, “sa pagtawag kay Cristo na ‘ang unang bunga’ (Gr. aparchē), ay ginamit ni Pablo ang simbolo mula sa agrikultura para sabihin na magiging tulad tayo ni Cristo. Kung paanong ang ‘unang bunga’ o ang unang tikim ng nahihinog na mga halaman ay nagpapakita ng kapahingahan ng pag-aani ay magiging tulad sa halamang iyon, kaya si Cristo bilang ‘unang bunga’ ay nagpapakita kung ano ang hitsura ng ating mga katawan na binuhay na mag-uli kapag, sa huling ‘pag-aani’ ng Diyos, ibabangon niya ang mga patay at dadalhin tayo sa kanyang presensya.”—Wayne Grudem, Systematic Theology (Grand Rapids, MI: Zondervan, 1994), p. 615.

Mahalaga na maalala na si Jesus ay lumabas mula sa libingan na may niluwalhating katawan ng tao, ngunit dala-dala pa rin Niya ang mga tanda ng Kanyang pagkapako (Juan 20:20, 27). Nangangahulugan ba itong ang mga binuhay na mga anak ng Diyos ay kaparehong dadalhin ang mga pisikal na tanda ng kanilang sariling pagdurusa? Gaya ng tungkol kay apostol Pablo, dadalhin pa rin ba niya sa kanyang niluwalhating katawan ang “tinik sa laman” (2 Corinto 12:7) at ang “mga tanda ng Panginoong Jesus” (Galacia 6:17)?

Hanggang sa kanyang kamatayan, si Pablo “ay patuloy na dadalhin niya sa kanyang katawan ang mga tanda ng kaluwalhatian ni Cristo, sa kanyang mga mata, na binulag sa pamamagitan ng liwanag mula sa langit [tingnan ang Gawa 9:1–9].”—Ellen G. White, The Story of Redemption, p. 275. Ngunit hindi nangangahulugan itong siya o sinuman sa mga niluwalhating tinubos ay bubuhayin na may mga tanda ng kanilang sariling pagdurusa (ihambing sa 1 Corinto 15:50–54). Sa karanasan ni Cristo, “ang mga tanda ng karahasang ito ay Kanya nang dadalhin magpakailanman. Ang bawat tatak ng mga pako ay magsasabi ng kuwento ng kahanga-hangang pagtubos ng tao at ang napakamahal na halaga na kung saan ito ay binili”—Ellen G. White, Early Writings, p. 179. Ang Kanyang mga tanda ang gumagarantiya sa atin na ang lahat ng nasa atin ay mawawala na magpakailanman.

`Papasanin ni Cristo magpakailanman ang mga pilat ng Kanyang pagkapako. Ano ang inihahayag nito tungkol sa pag-ibig ng Diyos para sa atin at kung ano ang halaga para iligtas tayo? Paano ipinapakita rin nito kung gaano ang halaga na pinuhunan ng Kadiyosan para iligtas tayo?`