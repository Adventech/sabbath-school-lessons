---
title:  Ang Anak na Babae ni Jairus
date:  26/10/2022
---

Ang pagkabuhay na mag-uli bago pa ang kamatayan at pagkabuhay na mag-uli ni Jesus ay hindi limitado sa anumang partikular na etnikong pulutong o uring panlipunan. Marahil si Moises ang pinakadakilang pinuno na tao ng bayan ng Diyos (Deuteronomio 34:10–12). Kung ihahambing, ang kawawang balo na taga-Fenicia ay hindi man isang Israelita (1 Hari 17:9). Ang babaing Sunamita ay kilala sa kanilang komunidad (2 Hari 4:8) ngunit, hindi pa rin isang Hebreo. Ang balo ng Nain ay mayroon lamang isang anak, na kung saan siya ay umaasa (Lucas 7:12). Sa kabaligtaran, si Jairus ay isang pinuno ng sinagoga, marahil sa Capernaum (Marcos 5:22). Sa kabila ng kanilang iba’t ibang kultura o katayuan sa lipunan, lahat sila ay pinagpala ng nagbibigay-buhay na kapangyarihan ng Diyos.

`Basahin ang Marcos 5:21–24, 35–43. Ano ang matututuhan natin tungkol sa kamatayan mula sa mga salita ni Cristo, “Hindi patay ang bata, kundi natutulog lamang”? (Marcos 5:39).`

Ang 12 taong gulang na anak na babae ni Jairus na nakahiga sa kanilang bahay ay halos mamatay na sa sakit. Kaya’t, nagtungo siya kay Jesus upang makiusap sa Kanyang magpunta sa kanilang bahay at ipatong ang Kanyang nagpapagaling na mga kamay sa kanya. Ngunit bago sila makarating doon, mayroong nagdala ng malungkot na balita, “Namatay na ang iyong anak na babae. Bakit mo pa inaabala ang Guro?” (Marcos 5:35). Pagkatapos ay sinabi ni Jesus sa nagdadalamhating ama, “Huwag kang matakot, maniwala ka lamang” (Marcos 5:36). Sa katunayan, ang lahat na magagawa lamang ng ama ay ang lubos na magtiwala sa Diyos.

Sa pagdating sa bahay, sinabi ni Jesus doon sa nagtitipon doon, “Bakit kayo nagkakagulo at nag-iiyakan. Hindi patay ang bata kundi natutulog lamang” (Marcos 5:39). Kinutya nila Siya dahil (1) alam nila na patay na siya, at (2) hindi nila maunawaan ang kahulugan ng Kanyang mga salita, “Ang umaaliw na sagisag na kung saan ang ‘pagtulog’ ay nangangahulugan ng ‘kamatayan’ ay parang paboritong paraan ni Cristo para tumukoy sa ganitong karanasan ([Mateo 9:24; Lucas 8:52;] basahin sa Juan 11:11–15). Ang kamatayan ay pagtulog, ngunit ito ay isang malalim na pagtulog na kung saan ang dakilang Nagbibigay-buhay ang may kakayahang gumising sa isang tao, sapagkat Siya lamang ang mayroong susi ng libingan (tingnan ang Apocalipsis 1:18; cf. Juan 3:16; Roma 6:23).”—The SDA Bible Commentary, vol. 5, p. 609.

Matapos ang pagkabuhay na mag-uli ng babaing ito, yaong mga nakakita rito ay “namangha ng gayon na lamang” (Marcos 5:42). Hindi nakapagtataka. Sapagkat ang kamatayan ngayon ay panghuli, lubos, at parang hindi na mababago. Ang makakita ng isang bagay na tulad nito sa pamamagitan ng kanilang sariling mga mata ay tunay na parang isang karanasan na kahanga-hanga, at nagpapabago ng buhay.

`Ang mga salita ni Jesus, “Huwag kang matakot; manampalataya ka lamang” (Marcos 5:36), ay mahalaga pa rin sa atin ngayon. Paano tayo matututo na gawin, kahit na sa kalagitnaan ng mga nakakatakot na kalagayan, ang isang pinakamahalagang pagkakataon para manatiling naniniwala?`