---
title:  Dalawang Pangyayari sa Lumang Tipan
date:  24/10/2022
---

`Basahin ang 1 Hari 17:8–24 at 2 Hari 4:18–37. Anong mga pagkakapareho at mga pagkakaiba ang makikita mo rito sa dalawang pagkabuhay na mag-uli?`

Sa Hebreo 11, nabasa natin na sa pamamagitan ng pananampalataya na “tinanggap ng mga babae ang kanilang mga patay sa pamamagitan ng pagkabuhay na mag-uli” (Hebreo 11:35). Ito ang dalawang pangyayari sa dalawang pagkabuhay na mag-uli na ipinakita sa dalawang talata ngayong araw.

Ang una (tingnan ang 1 Hari 17:8–24) ay nangyari noong kapanahunan ng dakilang pagtalikod sa Israel, na naganap sa ilalim ng impluwensya ni haring Ahab at ng kanyang paganong asawa na si Jezebel. Habang ang isang matinding tagtuyot ang nananalasa sa lupain, inutusan ng Diyos si Elias na magtungo sa Zarefta, isang bayan sa labas ng Israel. Doon ay nakatagpo niya ang kawawang biyuda na taga-Fenicia na magluluto na sana ng kaunting pagkain para sa kanyang sarili at sa kanyang anak na lalaki, at pagkatapos ay mamamatay. Ngunit ang kanilang buhay ay nailigtas sa pamamagitan ng milagro ng harina at langis, na hindi nawalan hanggang sa matapos ang tagtuyot. Di nagtagal, nagkasakit ang kanyang anak at namatay. Sa sama ng loob, lumapit ang babae kay Elias, at tumangis sa Panginoon. “Dininig ng Panginoon ang tinig ni Elias; at ang buhay ng bata ay bumalik sa kanya, at siya’y muling nagkamalay” (1 Hari 17:22).

Ang ikalawang pagkabuhay na mag-uli (tingnan ang 2 Hari 4:18–37) ay naganap sa Sunem, isang maliit na nayon sa timog ng Bundok ng Gilboa. Tinulungan ni Eliseo ang kawawang biyuda para bayaran ang kanyang mga utang sa pamamagitan ng milagro ng pagpuno ng langis sa maraming sisidlan (2 Hari 4:1–7). Di nagtagal, sa Sunem, nakatagpo niya ang isang kilalang babae na may-asawa na walang anak. Sinabihan siya ng propeta na magkakaroon siya ng anak na lalaki, at naganap iyon ayon sa hula. Lumaki ang bata at naging malusog, ngunit isang araw ay nagkasakit ito at namatay. Nagpunta ang babaing Sunamita sa Bundok ng Carmel at humiling kay Eliseo na sumama sa kanya para tingnan ang kanyang anak. Matiyagang nanalangin si Eliseo sa Panginoon, at sa huli muling nabuhay ang bata.

Magkaiba ang katauhan ng mga babaing ito ngunit magkapareho sa pananampalataya. Ang balong taga-Fenicia ay pinatuloy ang propeta Elias sa isang napakahirap na panahon nang walang ligtas na lugar para sa kanya sa Israel. Ang babaing Sunamita naman at ang kanyang asawa ay nagtayo ng isang espesyal na kuwarto na kung saan maaaring tumira si Eliseo kapag nagdaraan sa kanilang rehiyon. Nang mamatay ang dalawang bata, ang kanilang tapat na mga ina ay nakiusap sa mga propeta ng Diyos at tumanggap ng kagalakan na makita ang kanilang mga anak na mabuhay muli.

`Dakila ang mga kuwentong ito, ngunit para sa isa sa bawat kuwentong ito, ilan sa mga hindi nabanggit na iba pa ang walang milagrong naganap? Ano ang itinuturo sa atin ng malungkot na katotohanang ito tungkol sa kung gaano nakasentro sa ating pananampalataya ang ipinangakong pagkabuhay na mag-uli sa huling panahon?`