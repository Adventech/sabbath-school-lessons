---
title:  Ang Anak na Lalaki ng Balo ng Nain
date:  25/10/2022
---

Sinabi ng Biblia na si Jesus ay “naglibot siya na gumagawa ng mabuti, at nagpapagaling ng lahat ng mga pinahihirapan ng diyablo, sapagkat kasama niya ang Diyos” (Gawa 10:38). Sa katunayan, puno ng mga kuwento ang lahat ng Ebanghelyo tungkol sa paglilingkod ni Jesus sa mga may kailangan at mga naghihirap na kaluluwa, na ito ang dahilan kung bakit sa bandang huli maraming mga Judio ang lumapit upang maniwala na si Jesus ang ipinangakong Mesiyas.

“Mayroong mga buong nayon na kung saan nawalan ng hinagpis dahil sa karamdaman sa alinmang bahay, dahil sa dumaan Siya sa mga iyon at pinagaling ang kanilang mga karamdaman. Ang Kanyang gawain ay nagbigay ng katibayan ng pagkasi sa Kanya ng langit. Ang pag-ibig, awa, at pakikiramay ay nahayag sa bawat kilos ng Kanyang buhay; ang Kanyang puso ay puno ng maamong pakikiramay para sa mga anak ng tao. Kinuha Niya ang likas ng tao, para maabot Niya ang mga pangangailangan ng tao. Ang pinakamahirap at pinakaaba ay hindi takot na lumapit sa Kanya. Kahit na maliit na mga bata ay naaakit sa Kanya.”—Ellen G. White, Steps to Christ, pp. 11, 12.

`Basahin ang Lucas 7:11–17. Anong mahalagang pagkakaiba ang naroon sa pagitan nang nangyari sa pagkabuhay na mag-uli na ito at doon sa tiningnan natin kahapon?`

Noong panahon ng Kanyang paglilingkod sa Galilea, pinagaling ni Jesus ang mga maysakit at pinalayas ang mga demonyo. Minsan, nang palapit Siya at ang Kanyang mga tagasunod sa mga pintuan ng Nain habang ang isang prusisyon ng patay ang papalabas sa pintuan. Sa bukas na kabaong ay ang nag-iisang anak na lalaki ng isang balo, na matindi ang pag-iyak. Dahil sa puno ng awa sa naghihinagpis na ina, sinabi ni Jesus sa kanya, “Huwag kang umiyak.” Pagkatapos lumapit siya sa patay na lalaki na nasa kabaong at inutusan siya, “Binata, sinasabi ko sa iyo, ‘Bumangon ka.” Umupo ang lalaki at “siya’y ibinigay ni Jesus sa kanyang ina.” (Lucas 7:13–15). Ang presensya ni Jesus ang lubos na nagpabago ng buong pangyayari, at maraming taong nakasaksi sa milagro ay nakaalam na hindi lamang isang kahanga-hangang bagay ang naganap, kundi mayroong isang espesyal (tinawag nila siya na “isang dakilang propeta”) na kasama nila.

Ang balo na taga-Fenicia (1 Hari 17:8–24) at ang babaing Sunamita (2 Hari 4:18–37) ay humingi ng tulong—mula kina Elias at Eliseo. Ngunit ang balo ng Nain ay tinulungan kahit na hindi naman ito humihingi ng tulong. Nangangahulugan itong kinakalinga tayo ng Diyos kahit na hindi natin kaya o madama na hindi tayo karapat-dapat na humingi ng tulong sa Kanya. Nakita ni Jesus ang suliranin at tinulungan ito—ganito ang laging ginagawa ni Jesus sa buong paglilingkod Niya.

`Kasama sa tunay na relihiyon ang pag-aalaga sa mga ulila at mga balo na nakapaligid sa atin (Santiago 1:27). Malinaw na bagaman hindi natin kayang gawin ang ganitong uri ng milagro na ginawa ni Jesus, ano ang magagawa natin para sa maglingkod doon sa mga nasasaktan sa ating paligid?`