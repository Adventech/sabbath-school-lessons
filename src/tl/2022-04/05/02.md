---
title:  Ang Pagkabuhay na Mag-uli ni Moises
date:  23/10/2022
---

`Basahin ang Judas 9 at Lucas 9:28–36. Anong mga katibayan ang makikita mo sa mga talatang ito para sa pagkabuhay na muli ng katawan ni Moises?`

Ilang mga Ama ng Iglesia ng mga Griyego mula sa Alexandria ang nag-argumento na, nang mamatay si Moises, dalawang Moises ang nakita: isang buhay sa espiritu, at ang isa ay patay sa katawan; isang Moises na umakyat sa langit kasama ng mga anghel, ang isa na inilibing sa lupa. (Tingnan ang Origen, Homilies on Joshua 2.1; Clement of Alexandria, Stromata 6.15.) Ang pagkakaibang ito sa pagitan ng pag-akyat ng kaluluwa at ang paglibing sa katawan ay mabibigyan ng kahalagahan para roon sa mga naniniwala sa konsepto ng Griyego tungkol sa kawalan ng kamatayan ng kaluluwa, ngunit ang isipang ito ay wala sa Biblia. Tiniyak ng Judas 9 ang aral ng Biblia tungkol sa pagkabuhay na mag-uli ng katawan ni Moises, dahil ang labanan ay “tungkol sa katawan ni Moises” at hindi sa inaakalang buhay na kaluluwa.

Sinasabi ng Deuteronomio 34:5–7 na namatay si Moises sa edad na 120 taon, at inilibing siya ng Panginoon sa isang natatagong lugar sa isang libis sa lupain ng Moab. Ngunit hindi nanatiling matagal si Moises sa libingan. “Si Cristo mismo, kasama ng mga anghel na naglibing kay Moises, ang bumaba mula sa langit para tawagin ang natutulog na banal. . . . Sa kauna-unahang pagkakataon ay magbibigay ng buhay si Cristo sa patay. Bilang Prinsipe ng buhay at ang mga nagniningning na mga anghel ay palapit sa libingan, nagimbal si Satanas para sa Kanyang pamumuno. . . . Hindi yumukod si Cristo para humarap sa labanan kay Satanas. . . . Ngunit ibinigay ang lahat sa Ama, na nagsasabi, ‘Sawayin ka nawa ng Panginoon.’ Judas 9. . . . Ang pagkabuhay na mag-uli para sa walang hanggan ay tiniyak. Inagawan si Satanas ng kanyang biktima; ang matuwid na patay ay mabubuhay muli.”—Ellen G. White, Patriarchs and Prophets, pp. 478, 479.

Isang malinaw na katibayan ng pagkabuhay na mag-uli ni Moises ay matatagpuan sa pagbabagong-anyo. Nagpakita roon si Moises kasama ang propeta Elias, na dinala sa langit na hindi nakaranas ng kamatayan (2 Hari 2:1–11). Sina Moises at Elias ay nakipag-usap pa kay Jesus (tingnan ang Lucas 9:28–36). “At biglang may dalawang lalaki na nakipag-usap sa kanya, sina Moises at Elias, na nagpakita sa kaluwalhatian at nag-usap tungkol sa pagpanaw niya na malapit na niyang isakatuparan sa Jerusalem” (Lucas 9:30, 31). Nagpakita si Moises, isang katibayan ng darating na tagumpay ni Cristo laban sa kasalanan at kamatayan, ay ipinakita rito sa mga hindi magkakamaling pamamaraan. Sina Moises at Elias, hindi ang kanilang “mga espiritu” (kung tutuusin, hindi namatay si Elias), ang nagpakita roon kay Jesus.

`Hindi pinahintulutan si Moises na makapasok sa lupang Canaan (Deuteronomio 34:1–4) ngunit dinala sa Canaan na nasa langit. Ano ang itinuturo nito kung paano “makakagawa ang Diyos ng higit na sagana kaysa lahat ng ating hinihingi o iniisip, ayon sa kapangyarihang gumagawa sa atin” (Efeso 3:20)?`