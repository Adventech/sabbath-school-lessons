---
title:  Dinaya ng Ahas
date:  03/10/2022
---

`Basahin ang Genesis 3:1–7. Anong pamantayan ang ginamit ni Eva para pumili sa pagitan ng Salita ng Diyos at ng sa ahas?`

Isa ang Genesis 3 na malinaw na halimbawa ng sikolohiya ng tukso. Nagbabala ang Diyos kina Adan at Eva na kung kakain sila mula sa ipinagbabawal na bunga, tiyak na mamamatay sila (Genesis 2:16, 17). Sa pagkuha ng anyo ng ahas, ginamit ni Satanas ang ilang retorikang estratehiya para iligaw si Eva sa pagkakasala.

Una, kanyang ginawang pangkalahatan ang tiyakang pagbabawal ng Diyos. Nagtanong siya sa kanya, “Sinabi ba ng Diyos, ‘Huwag ninyong kakainin ang mula sa alinmang punungkahoy sa halamanan?” (Genesis 3:1). Lumaban sa argumento si Eva na ang pagbabawal ay tungkol lamang sa tanging punong iyon, sapagkat kung sakaling kumain sila rito o hipuin ito, mamamatay sila.

Pagkatapos, binaligtad ni Satanas ang salita ng Diyos. Tahasang iginiit niya, “Tiyak na hindi kayo mamamatay” (Genesis 3:4).

At sa huli, inakusahan ni Satanas ang Diyos na sadyang pinipigilan ang kailangang kaalaman niya at sa kanyang asawa. Iginiit ng mandaraya, “Sapagkat nalalaman ng Diyos na kapag kayo’y kumain noon ay mabubuksan ang inyong mga mata, at kayo’y magiging kagaya ng Diyos, na nakakakilala ng mabuti at masama” (Genesis 3:5).

Ang pagiging mausisa ni Eva ang nagdala sa kanya sa kamangha-manghang lugar ni Satanas. Doon siya ay napilitan na magdesisyon na manatiling tapat sa pumipigil na utos ng Diyos o yakapin ang nakakaganyak na pang-aakit ni Satanas. Dahil sa pagdududa sa salita ng Diyos, ginamit niya ang kanyang sariling damdamin—ang naoobserbahang pamamaraan, na iyong personal na obserbasyon—para magdesisyon sa pagitan ng mga magkalabang pananalita.

Una, nakita niya na mula sa pananaw tungkol sa pagkain, “punungkahoy ay mabuting kainin.” Pangalawa, mula sa pananaw ng kagandahan, nakita niya na “nakakalugod sa paningin.” Pangatlo, mula sa pagsusuri sa lohika, “na dapat nasain upang maging matalino.” Kaya’t, sa kanyang sariling isipan, tiyak na siya ay mayroong mga mabuting dahilan na pakinggan ang mga salita ng ahas at kumain mula sa ipinagbabawal na puno. Sa kasamaang palad, ito ang kanyang ginawa.

Iginigiit ng ilang taong ang lahat ng uri ng kaalaman ay tunay, habang ating pinapanatili “ang mabuti” (1 Tesalonica 5:21). Ngunit ang malungkot na mga karanasan nina Adan at Eva sa Hardin ng Eden ay nagpapakita na ang karunungan, dito at sa kanyang sarili, ay maaaring mapanganib. Sa katunayan, mayroon ilang bagay na mas nakakabuti na hindi natin alam.

`Ano ang itinuturo sa atin ng kuwentong ito tungkol sa kung gaano kadali na mangatwiran at bigyang katuwiran ang ating makasalanang pagpili?`