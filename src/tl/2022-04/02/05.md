---
title:  Mga Kabayaran ng Kasalanan
date:  05/10/2022
---

`Base sa Genesis 3:7–19 at Roma 5:12, anu-ano ang mga pangunahing kabayaran ng kasalanan?`

Binihag ng mapang-akit na pananalita ng ahas, hindi napaghandaan ni Eva ang mabigat na kabayaran ng daang kanyang tinahak. Kung tutuusin, ang pagkain mula sa ipinagbabawal na bunga ay hindi kasing halaga ng kinakatawanan nito. Dahil sa ganitong gawain ng pagsuway, sinira ni Eva ang kanyang katapatan sa Diyos at tinaglay ang isang bagong katapatan kay Satanas.

Inilalarawan ng Genesis 3 ang pagkakasala nina Adan at Eva at ang ilan sa mga nakakalungkot na kabayaran nito. Mula sa pananaw ng teolohiya, pareho silang nakaranas ng theophobia (pagkatakot sa Diyos) at nagtago mula sa Kanya (Genesis 3:8). Mula naman sa psychosocial na pagtaya, napahiya sila sa kanilang mga sarili at nagsimulang pagbintangan ang isa’t isa (Genesis 3:7, 9–13). Mula sa pananaw na pisikal, sila ay pinawisan, nakadama ng kirot, at sa huli ay namatay (Genesis 3:16–19). At mula sa pananaw ng kapaligiran, ang natural na mundo ay nasira (Genesis 3:17, 18).

Hindi na maganda at kaaya-ayang lugar ang Hardin ng Eden gaya nang dati. “Habang nasasaksihan nila sa mga nakayukong bulaklak at nahuhulog na mga dahon ang mga unang tanda ng pagkasira, nagdalamhati si Adan at ang kanyang kasama nang mas matindi pa kaysa pagdadalamhati ng mga tao ngayon para sa kanilang mga patay. Ang kamatayan ng mahina at maselang mga bulaklak ay tunay na nakapagdudulot ng kalungkutan; ngunit nang ang mga matayog na mga puno ay naghulog ng kanilang mga dahon, naging lalong malinaw sa isipan ang mapait na katotohanang ang kamatayan ay bahagi na ng bawat bagay na may buhay.”—Ellen G. White, Patriarchs and Prophets, p. 62.

Hindi kaagad namatay sina Adan at Eva, sa kalagayan na tumigil na mabuhay, ngunit sa mismong araw na iyon tinanggap nila ang kanilang hatol na kamatayan. Sinabi ng Panginoon kay Adan, “Sa pawis ng iyong mukha ay kakain ka ng tinapay, hanggang ikaw ay bumalik sa lupa; sapagkat diyan ka kinuha. Ikaw ay alabok at sa alabok ka babalik” (Genesis 3:19). Sa katunayan, ang Pagkakasala ay nagdulot ng nakakalungkot na parusa sa buong sangkatauhan. Ipinaliwanag ni apostol Pablo na “kaya’t kung papaanong sa pamamagitan ng isang tao ay pumasok ang kasalanan sa sanlibutan, at sa pamamagitan ng kasalanan ay ang kamatayan, kaya’t dumating sa lahat ng mga tao ang kamatayan, sapagkat ang lahat ay nagkasala” (Roma 5:12).

Ang malungkot at masakit na katotohanan ay kung paanong ang ginawa ng sangkatauhan sa lumipas na mga panahon, tayo ngayon ay nagdurusa ng mga parusa kung ano ang naganap sa Eden. Gaano maaari na ang ating pasasalamat dahil kay Jesus at sa krus ay mayroon tayong pag-asa ng buhay na walang hanggan sa isang mundo na kung saan ang kasalanan ay hindi na muling babangon.

`Habang ating pinag-iisipan ang nakakalungkot na karanasan ni Eva, anong mga liksyon ang matututuhan natin mula rito tungkol sa mga parusa ang ating mga makasalanang kilos?`