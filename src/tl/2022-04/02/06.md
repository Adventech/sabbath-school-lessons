---
title:  Ang Unang Pangako ng Ebanghelyo
date:  06/10/2022
---

`Basahin ang Genesis 3:15, 21. Anong pag-asa ang ating matatagpuan sa mga talatang ito para sa lahat ng tao?`

Ipinakita ng Genesis 3 ang nakakatakot na trahedya na sumakop sa mundo matapos ang Pagkakasala. Lahat ay nabago, at makikita nina Adan at Eva ang pagkakaiba sa pagitan ng dating mundo at kung ano ang kasalukuyang nagaganap.

Ngunit sa kalagitnaan ng kanilang kabiguan at kalungkutan, binigyan sila ng Diyos ng katiyakan para sa pangkasalukuyan at isang pag-asa para sa hinaharap. Una, Kanyang isinumpa ang ahas na may kasamang pag-asa ng Mesiyas. Ipinahayag Niya, “Maglalagay ako sa iyo at sa babae ng pagkapoot sa isa’t isa, at sa iyong binhi at sa kanyang binhi. Ito ang dudurog ng iyong ulo, at ikaw ang dudurog ng kanyang sakong” (Genesis 3:15).

Ang salitang “pagkapoot” (Hebreo ‘eybah) ay nagpapahiwatig hindi lamang nang matagal na labanan sa sansinukob sa pagitan ng mabuti at masama, kundi isa rin itong personal na pakikipaglaban sa kasalanan, na itinanim ng biyaya ng Diyos sa isipan ng tao. Sa ating likas, lubos tayong nagkasala (Efeso 2:1, 5) at “mga alipin pa ng kasalanan” (Roma 6:20). Gayunman, ang biyaya na itinanim ni Cristo sa bawat buhay ng tao ay lumilikha sa atin ng galit kay Satanas. At ang “pagkapoot” na ito, ay isang kaloob ng langit mula sa Eden, na nagpapahintulot sa ating tanggapin ang nagliligtas Niyang biyaya. Kung wala ang nanghihikayat na biyayang ito at nagpapabagong kapangyarihan, ang sangkatauhan ay magpapatuloy na maging bilanggo ni Satanas, isang alipin na handang gumawa ng kanyang iniutos.

Kasunod na ginamit ng Panginoon ang isang handog na hayop upang ilarawan ang pangakong ito ng Mesiyas (tingnan ang Genesis 3:21). “Ayon sa espesyal na direksyon ng Diyos, nang gumawa ng isang handog si Adan para sa kasalanan, para sa kanya ito ang pinakamasakit na seremonya. Ang kanyang kamay ay nakataas para kumitil ng buhay, na kayang ibigay lamang ng Diyos, at maghandog para sa kasalanan. Ito ang kauna-unahan na kanyang nasaksihang kamatayan. Habang kanyang tinitingnan ang nagdurugong biktima, na namimilipit sa paghihirap ng kamatayan, siya ay tumingin sa hinaharap sa pamamagitan ng pananampalataya sa Anak ng Diyos, na kinakatawanan ng biktima, na siyang mamamatay bilang handog ng tao.”—Ellen G. White, The Story of Redemption, p. 50.

`Basahin ang 2 Corinto 5:21 at Hebreo 9:28. Ano ang itinuturo ng mga talatang ito tungkol sa kung ano ang unang inihayag sa Eden?`

Dahil alam na mamatay sila sa huli (Genesis 3:19, 22–24), umalis sina Adan at Eva sa Hardin ng Eden. Ngunit hindi sila umalis na hubad o na suot ang kanilang ginawang pantakip na dahon ng igos (Genesis 3:7). Ang Diyos mismo ang gumawa ng mga “kasuotang balat” para sa kanila, at sinuutan Niya sila (Genesis 3:21), isang simbolo ng Kanyang tumatakip na katuwiran (tingnan ang Zacarias 3:1–5, Lucas 15:22). Kaya kahit noon pa man, sa mismong pasimula, doon sa Eden, inihayag na sa sangkatauhan ang ebanghelyo.