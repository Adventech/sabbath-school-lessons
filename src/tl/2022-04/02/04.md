---
title:  “Hindi Kayo Mamamatay”
date:  04/10/2022
---

`Basahin ang Genesis 3:4. Ano ang maraming iba’t ibang paraan na ang kasinungalingang ito ay inulit sa paglipas ng panahon?`

Nakikita ang makapangyarihang pagpapakita ng kasinungalingang ito sa karaniwang paniniwala tungkol sa kawalan ng kamatayan ng kaluluwa. Ang haka-hakang ito ang pinagbabasehan ng maraming matandang relihiyon at pilosopiya. Noong panahon ng matandang Ehipto, hinimok nito ang mga kinagawian na pag-embalsamo at mga gusali para sa libingan, gaya ng mga _pyramid_.

Naging isa ring pangunahing haliging pilosopiyang Griyego ang teoryang ito. Halimbawa, sa The Republic of Plato, tinanong ni Socrates si Glaucon: “Hindi mo ba alam na ang ating kaluluwa ay hindi namamatay at hindi nalilipol?” Sa sinulat ni Plato na Phaedo, iginiit ni Socrates ang kaparehong tono, na nagsasabi na ang “kaluluwa ay hindi namamatay at hindi nasisira, at ang ating mga kaluluwa ay tunay na iiral sa Hades.” Ang mga konseptong pilosopiyang ganito ang huhubog ng karamihan sa kultura ng kanluran at pati na rin ang Cristianismo matapos ang panahon ng mga Apostol. Ngunit nagsimula ito nang mas maaga, naroon na iyon sa Hardin ng Eden, kay Satanas mismo.

Sa puso ng tukso sa Eden, tiniyak ni Satanas kay Eva, “Tiyak na hindi kayo mamamatay!” (Genesis 3:4). Dahil sa matibay na pagdidiin, inilagay ni Satanas ang kanyang sariling salita sa ibabaw ng Salita ng Diyos.

`Sa kabaligtaran ng kawalan ng kamatayan ng kaluluwa, ano ang itinuturo ng mga talatang ito, at paano maaaring gamitin para labanan ang kasinungalingan? (Awit 115:17; Juan 5:28, 29; Awit 146:4; Mateo 10:28; 1 Corinto 15:51–58).`

Ang teorya ni Satanas tungkol sa natural na hindi namamatay ang kaluluwa ay nagpatuloy, kahit na sa makabagong mundo. Ang mga aklat, mga pelikula, at mga programa sa telebisyon ay nagpatuloy para itaguyod ang isipan na, kapag namatay tayo, tayo lamang ay lumilipat sa kasunod na gising na kalagayan. Nakalulungkot itong ang isang kamalian ay ipinapahayag din sa maraming pulpito ng mga Cristiano. Kahit na ang siyensya ay nakilahok rin. Mayroong _foundation_ sa United States na sinusubok na lumikha ng teknolohiya na, inaangkin nito, may kakayahang makipag-ugnayan sa patay, na pinaniniwalaan nilang buhay pa ngunit umiiral bilang PMPs, “postmaterial persons.” Dahil sa masyadong nakakalat ang kamaliang ito, hindi nakapagtataka na ang pandarayang ito ay kikilos sa isang mahalagang katungkulan sa panghuling pangyayari sa kasaysayan ng tao.

`Sa anong mga paraan nakikita ang kasinungalingang ito sa iyong sariling kultura? Bakit kailangan na umasa tayo sa Salita ng Diyos laban sa sinasabi sa atin ng ating damdamin?`