---
title:  Magkakasalungat na mga Pahayag
date:  02/10/2022
---

Ang mundo, nang manggaling ito sa Panginoon, ay sakdal (Genesis 1:31). Isang hindi kilalang karanasan ang kamatayan para kina Adan at Eva. Ayon sa kontekstong ito, dumating ang Diyos sa Hardin ng Eden at nagbabala, “Malaya kang makakakain mula sa lahat ng punungkahoy sa halamanan, subalit mula sa punungkahoy ng pagkakilala ng mabuti at masama ay huwag kang kakain; sapagkat sa araw na ikaw ay kumain niyon ay tiyak na mamamatay ka” (Genesis 2:16, 17).

`Paano ipinakita ng Genesis 2:16, 17 ang katotohanan ng kalayaang mamili sa isang sakdal na Eden? Iyon ay, bakit kinailangan na babalaan ng Diyos sila kung kaya naman nilang pumili?`

Ilang panahon matapos ang babalang ito mula sa Diyos, kinuha ni Satanas ang anyong ahas at pumasok din sa Eden. Pinagmasdan ni Eva ang ahas na masayang kumakain ng ipinagbabawal na bunga na hindi namamatay, “Siya mismo ay kumain ng ipinagbabawal na bunga” (Ellen G. White, Patriarchs and Prophets, p. 54), at walang nangyari sa kanya.

`Basahin ang Genesis 3:1–4. Ilagay mo ang iyong sarili sa posisyon ni Eva, bakit kaya parang nakakakumbinsi ang mga salitang iyon?`

Mula sa pananaw ng lohika ng tao, ang argumento ng ahas ay lumalabas na parang higit na nakakakumbinsi kaysa sa salita ng Diyos. Una sa lahat, hanggang sa ngayon, walang katibayan sa natural na mundo para sa pag-iral ng kasalanan at kamatayan. Pangalawa, totoong kinakain ng ahas ang ipinagbabawal na bunga at nasisiyahan pa ito nang husto. Kaya’t bakit pipigilan ni Eva ang kanyang sarili na hindi gawin iyon? Ang utos ng Diyos ay parang masyadong nagbabawal at wala sa katuwiran.

Sa kasamaang palad, sa pagdesisyon sa dalawang magkalabang mga pananalita, binalewala ni Eva ang tatlong pangunahing prinsipyo: (1) ang katuwiran ng tao ay hindi palaging pinakaligtas na paraan para suriin ang mga bagay na espirituwal; (2) maaaring makita ang Salita ng Diyos na wala sa lohika at wala sa katuwiran sa atin, ngunit lagi iyong tama at mapagkakatiwalaan; at (3) mayroong mga bagay na hindi masama o mali sa kanilang sarili, ngunit pinili ng Diyos ang mga ito bilang pagsubok sa pagsunod.

Dapat nating maunawaan na ang karanasan ni Eva sa Hardin ng Eden ay hindi isang simpleng kaso tungkol sa panahon. Bawat araw at bawat sandali ay kailangan nating magdesisyon sa pagitan ng Salita ng Diyos (na para sa karamihan ay hindi popular) at sa nakaaakit na panawagan ng ating nakapaligid na kultura. Ang ating pagpili ay mayroong walang hanggang kapalit.

`Ano ang mga paraan na ang malinaw na aral ng Biblia ay kalaban ng mga paraan ng mundo?`