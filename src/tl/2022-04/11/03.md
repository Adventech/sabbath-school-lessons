---
title:  Mga Karanasan ng Pag-aagaw-Buhay
date:  05/12/2022
---

Ang ilan sa pinakapopular na mga makabagong argumento para “patunayan” ang teorya ng natural na kawalang kamatayan ng kaluluwa ay “ang mga karanasan ng pag-aagaw-buhay” o near-death experiences (NDE). Sa kanyang aklat na Life After Life: The Investigation of a Phenomenon—Survival of Bodily Death (Atlanta, GA: Mockingbird, 1975), ipinakita ni Raymond A. Moody, Jr. ang mga bunga ng kanyang limang taong pag-aaral sa mahigit limang daang kataong nakaranas ng “kamatayang pinagtibay ng doktor” at muling nabuhay. Sinasabi ng mga taong itong nakakita sila ng isang mapagmahal at mainit na personang maliwanag bago sila nabuhay muli. Ito ay itinuturing na “kapana-panabik na katibayan ng pagkabuhay ng espiritu ng tao sa kabila ng kamatayan” (sa likod na panakip ng aklat). Sa mga nakalipas na taon, maraming iba pang mga kaparehong aklat na nagkakalat ng ganitong kaisipan ang nailimbag. (Tingnan ang liksyon 2.)

`Basahin ang mga kuwento ng pagkabuhay na mag-uli sa 1 Hari 17:22–24, 2 Hari 4:34–37, Marcos 5:41–43, Lucas 7:14–17, at Juan 11:40–44. Ilan sa kanila ang nagsasabi tungkol sa anumang uri ng gising na pag-iral habang ang mga nabuhay na mag-uli ay patay, at bakit mahalaga ang kasagutan?`

Ang lahat ng mga karanasang pag-aagaw-buhay na naiulat sa makabagong literatura ay mula sa mga taong itinuring nang patay ayon sa batayang klinikal, ngunit hindi tunay na patay, kung ihahambing kay Lazaro, na apat na araw nang patay at nabubulok na ang bangkay (Juan 11:39). Wala kina Lazaro o sinuman sa mga binuhay mula sa patay noong panahon ng Biblia ang nagbanggit ng karanasan matapos na mamatay, sa paraiso man, sa purgatoryo, o maging sa impiyerno. Totoong ito ay isang argumento mula sa katahimikan, ngunit ito ay lubos na kasang-ayon ng mga aral ng Biblia tungkol sa walang malay na katayuan ng mga patay!

Ngunit paano naman ang tungkol sa mga karanasan ng “pag-aagaw-buhay” na karaniwang binabanggit ngayon? Kung ating tatanggapin ang aral ng Biblia tungkol sa pagiging walang may malay ng mga patay (Job 3:11–13, Awit 115:17, Awit 146:4, Eclesiastes 9:10), kung ganoon, tayo ay mayroong dalawang pangunahing posibilidad: ito ay isang natural na guni-guning psychochemical dahil sa malubhang kondisyon, o ito ay maaaring supernatural na karanasan dahil sa pandaraya ni Satanas (2 Corinto 11:14). Tunay na ang pandaraya ni Satanas ang paliwanag nito, lalo na sa ilang kaso ng mga taong nag-aangking naka-usap nila ang mga patay nilang kamag-anak! Ngunit maaari ring ito ay pagsasama ng dalawang kaganapan.

Dahil kalat ang pandarayang ito, at nakaaakit pa ng marami, mahalagang maging matibay tayong nakasalig sa aral ng Salita ng Diyos, sa kabila ng anumang mga karanasan natin o ng iba, na maaaring lumabag sa anumang itinuturo ng Biblia.

`Kapansin-pansing ang mga NDE ay kadalasan ngayong suportado raw ng “siyensya.” Ano ang itinuturo nito sa atin tungkol sa pag-iingat maging sa mga bagay na inaakala ng siyensyang “napatunayan” na?`