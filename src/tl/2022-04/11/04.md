---
title:  Reinkarnasyon
date:  06/12/2022
---

Ang aral ng pagano tungkol sa isang hindi namamatay na kaluluwa ay nagbigay ng pundasyon para sa teorya na wala sa Biblia tungkol sa reinkarnasyon o muling kapanganakan ng kaluluwa. Ang teoryang ito inampon ng ilang pangunahing relihiyon sa sanlibutan. Habang ang karamihan sa mga Cristiano ay naniniwala sa isang hindi namamatay na kaluluwa na naninirahan sa isang permanenteng langit o impiyerno matapos na mamatay, yaong naniniwala sa isang reinkarnasyon ay nanghahawak na ang ganitong kaluluwang di namamatay ay dumadaan sa maraming siklo ng kamatayan at muling pagkabuhay rito sa mundo.

Para sa ilan, ang reinkarnasyon ay iniisip na isang proseso ng ebolusyong espirituwal na pinapahintulutan ang espiritu na maabot ang mas mataas na antas ng kaalaman at moralidad sa paglalakbay nito patungo sa kasakdalan. Naniniwala ang mga Hindu na ang walang kamatayang kaluluwa ay dumadaan sa isang patuloy na pag-unlad ng kamalayan o “samsara” sa anim na klase ng buhay: mga buhay sa tubig, halaman, mga gumagapang na hayop at insekto, mga ibon, mga hayop, at mga tao, pati na ang mga naninirahan sa langit.

`Basahin ang Hebreo 9:25–28 at 1 Pedro 3:18. Kung namatay lamang si Jesus na “minsan” (Hebreo 9:28, 1 Pedro 3:18) at kapareho ng lahat ng mga tao ay mamamatay lamang na “minsan” (Hebreo 9:27), bakit naniniwala ang ilang inaakalang Cristiano sa ilang uri ng reinkarnasyon?`

Maraming tao ang hindi naniniwala sa kung ano ang dapat nilang paniwalaan kundi sa kung ano ang gusto nilang paniwalaan. Kung ang isang teorya ay nagbibigay sa kanila ng kapayapaan at kaaliwan sa buhay, sapat na iyon para maayos ang diskusyon sa kanila. Ngunit para roon sa seryosong pinaniniwalaan ang Biblia, walang ibang paraan para tanggapin nila ang teorya ng reinkarnasyon.

Una, kinakalaban ng teoryang ito ang mga aral ng Biblia tungkol sa kawalan ng kamatayan ng “kaluluwa” at ang pagkabuhay na mag-uli ng katawan (1 Tesalonica 4:13–18).

Pangalawa, sinisira nito ang doktrina ng kaligtasan sa pamamagitan ng pananampalataya sa gawain ng pagtubos ni Jesu-Cristo (Efeso 2:8–10) at pinapalitan ito ng mga gawa ng tao.

Pangatlo, kinakalaban ng teoryang ito ang aral ng Biblia na ang walang hanggang patutunguhan ay pinagpasyahan na magpawalang-hanggan sa pamamagitan ng desisyon ng isang tao sa buhay na ito (Mateo 22:1–14, Mateo 25:31–46).

Pang-apat, pinapahina ng teoryang ito ang kahulugan at kaangkupan ng ikalawang pagdating ni Cristo (Juan 14:1–3).

At panglima, iminumungkahi ng teorya ang mga oportunidad matapos na mamatay para sa isang taong mapagtagumpayan pa ang kanyang kahinaan sa buhay, na wala naman sa Biblia (Hebreo 9:27).

Sa maikling salita, walang lugar para sa ideya ng reinkarnasyon sa pananampalatayang Cristiano.