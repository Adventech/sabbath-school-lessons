---
title:  Necromancy at Pagsamba sa mga Ninuno
date:  07/12/2022
---

Ang salitang “necromancy” ay mula sa mga salitang Griyego na _nekros_ (patay) at _manteia_ (panghuhula). Isang gawain magmula pa noong nagdaang panahon, ang necromancy ay isang uri ng pag-aanyaya sa mga itinuturing na mga aktibong espiritu ng mga patay upang kumuha ng kaalamang madalas ay ang mga mangyayari sa hinaharap. Samantala, ang pagsamba sa mga ninuno ay isang kaugalian ng paggalang sa mga ninunong namayapa dahil sila ay itinuturing pa ring bahagi ng pamilya at pinaniniwalaan pang ang mga espiritu ay may kakayahang makaimpluwensya sa mga kaganapan ng mga buhay. Ang ganitong paganong kaugalian ay maaaring lubhang nakaaakit doon sa mga naniniwala sa kawalan ng kamatayan ng kaluluwa at doon sa mga nangungulila pa sa kanilang mga minamahal na namayapa.

`Basahin ang 1 Samuel 28:3–25. Anong mga espirituwal na liksyon laban sa mga inaakalang pakikipag-usap sa patay ang makukuha natin mula sa karanasan ni Saul sa babaing manggagaway ng En Dor?`

Napakalinaw na sinabi ng Biblia na ang lahat ng mga nakikiugnay sa masamang espiritu, mangkukulam, at nakikipag-usap sa mga patay, noong matandang Israel na Diyos pa ang namumuno, ay kasuklam-suklam sa Panginoon at dapat na patayin sa pamamagitan ng pagbato (Levitico 19:31; Levitico 20:6, 27; Deuteronomio 18:9–14). Ayon sa kautusang ito, pinatay ni Saul ang lahat na nasa Israel ng mga nakikipag-usap sa patay at nakikipag-ugnayan sa masamang espiritu (1 Samuel 28:3,9).

Ngunit pagkatapos na itakwil ng Panginoon, si Saul mismo ang nagtungo sa En Dor ang lunsod ng Canaan para magtanong sa babaing sumasangguni sa patay (1 Samuel 28:6, 7, 15; ihambing sa Josue 17:11, Awit 83:10). Hiniling niya sa kanyang ibangon ang namatay na propeta Samuel, na inaakalang bumangon ayon sa nakita ng nakikipag-usap sa patay at nakipag-usap kay Saul (1 Samuel 28:13–19). Ang mandarayang espiritu, na nagkunwaring si Samuel, ay nagsabi kay Saul, “bukas, ikaw at ang iyong mga anak ay makakasama ko” (1 Samuel 28:19). Habang inihula ang kamatayan ni Saul, ang mandarayang espiritung ito, sa pamamagitan ng pagkukunwaring si Samuel ito, ay tiniyak ang teoryang wala sa Biblia ng natural na imortalidad ng kaluluwa. Ito ay isang napakalakas na pandaraya, at dapat sana ay mas alam ni Saul kaysa makiugnay sa isang bagay na kanyang dating ipinagbabawal.

Matapos ang higit sa dalawang siglo, sumulat ang propeta Isaias, “At kapag kanilang sinabi sa inyo, ‘Sumangguni kayo sa mga multo at masasamang espiritu na humuhuni at bumubulong. Hindi ba dapat na sumangguni ang bayan sa kanilang Diyos? Ang mga patay para sa mga buhay? Sa kautusan at sa patotoo! Kung hindi sila nagsasalita nang ayon sa salitang ito ay sa dahilang walang umaga sa kanila” (Isaias 8:19, 20; at Isaias 19:3).

`Gaano kadalas, habang naguguluhan, na gumagawa tayo ng mga bagay na alam natin na mali? Bakit ang pananampalataya, ang panalangin, at pagsunod lamang sa Salita ng Diyos ang ating tiyak na depensa laban sa ating mga sarili?`