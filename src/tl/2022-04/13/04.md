---
title:  Ang Paghuhukom sa Panahon ng Isang Libong Taon
date:  20/12/2022
---

Sinasabi sa atin ng Biblia na sa Ikalawang Pagdating (1) ang mga buhay na banal at ang mga binuhay na muling mga banal ay “sasalubungin ang Panginoon sa papawirin” (1 Tesalonica 4:16, 17); (2) ang lahat ng mga banal ay dadalhin sa langit upang tumira sa mga “tirahan” sa langit na Siya mismo ang naghanda para sa kanila; at (3) sa pagtatapos lamang ng isang libong taon bababa ang Bagong Jerusalem sa lupang ito at magiging walang hanggang tahanan ng mga banal (Apocalipsis 21:1–3, 9–11). Kaya, sa panahon nang isang libong taon, habang nananatiling wasak pa ang lupang ito, maghaharing kasama ni Cristo ang mga banal sa langit (Jeremias 4:23, Apocalipsis 20:4).

`Basahin ang 1 Corinto 6:2, 3 at Apocalipsis 20:4–6, 11–13. Bakit kailangan na makibahagi ang mga banal sa paghuhukom sa panahon ng isang libong taon?`

Ang proseso ng buong paghuhukom ay pinanukala (1) upang pagtibayin ang karakter ng Diyos laban sa mga akusasyon ni Satanas na ang Diyos ay hindi patas sa Kanyang pagtrato sa Kanyang mga nilikha; (2) upang patunayan na walang kinikilingan ang paggawad ng gantimpala para sa mga matuwid; (3) upang ipakita ang katarungan ng parusa para sa mga makasalanan; at (4) upang alisin ang lahat ng mga pagdududa na maaaring magdulot ng isa pang rebelyon sa sansinukob. Sa pre-advent investigative judgment ng mga matuwid, ang hukbo lamang ng langit ang kasama (Daniel 7:9, 10). Ngunit sa panahon ng isang libong taon na paghuhukom ng mga makasalanan at ng mga nagkasalang anghel, makikibahagi mismo ang mga banal (1 Corinto 6:3, Jude 6, Apocalipsis 20:4–6).

Ang _pre-advent investigative judgment_ ay nagsimula noong 1844 nang may “tronong inilagak. . . .  Ang hukuman ay humanda para sa paghuhukom, at ang mga aklat ay nabuksan” (Daniel 7:9, 10). Gayunman, ang paghuhukom sa panahon ng isang libong taon ay nagsimula matapos na dalhin sa langit ang mga banal at umupo sa mga trono, at ang paghuhukom ay ipinagkaloob sa kanila. Minsan pa, pagkatapos na mabuksan ang mga aklat, at ang mga patay ay “hinatulan ayon sa kanilang mga gawa, ayon sa mga nakatala sa mga aklat (Apocalipsis 20:4, 12). Nagbibigay ang prosesong ito ng isang pagkakataon para sa mga banal na suriin ang mga talaan sa langit at makita ang patas na pakikitungo ng Diyos sa lahat ng mga usapin. Hindi lamang Siya nagbigay ng gantimpala sa lahat ng mga tao ayon sa kung ano ang marapat base sa kanilang sariling mga desisyon, kundi ipinaliwanag din sa kanila kung bakit Niya ginawa iyon.

`Ano ang itinuturo nito sa atin tungkol sa karakter ng Diyos na bago ang mga nawaglit na nagkasala ay buhaying muli para harapin ang ikalawang kamatayan, ang mga naligtas ay makakasama sa proseso ng paghuhukom, at walang sinuman ang paparusahan hanggang makita rin natin ang katarungan at ang pagiging patas ng Diyos? Dalhin sa klase sa Sabbath ang inyong sagot.`