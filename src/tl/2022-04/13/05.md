---
title:  Ang Pagsasakatuparan ng Hatol
date:  21/12/2022
---

Noong panahon ng Middle Ages, mayroong inklinasyon na ilarawan ang Diyos bilang isang malupit at mapaghiganting Hukom. Ngayon ang inklinasyon naman ay ilarawan Siya bilang isang nagmamahal at mapagbigay na Ama na hindi kailanman pinaparusahan ang Kanyang mga anak. Ngunit, ang pag-ibig na walang katarungan ay nagiging magulo at walang kinikilalang batas, at ang katarungan na walang pag-ibig ay nagiging mapang-api at nanunupil. Ang proseso ng paghatol ng Diyos ay isang sakdal na pagsasama ng katarungan at awa, na ang dalawang ito ay kinuha mula sa Kanyang walang pasubaling pag-ibig.

Ang pagsasakatuparan ng hatol ay ang panghuli at hindi mababagong kaparusahan at pakikialam ng Diyos sa kasaysayan ng tao. Nangyari na ang limitadong pagpaparusa bilang hatol, halimbawa, sa pagpapalayas kay Satanas at sa kanyang mga anghel na rebelde mula sa langit (Apocalipsis 12:7–12), ang pagpapalayas kina Adan at Eva mula sa hardin ng Eden (Genesis 3), ang Dakilang Baha (Genesis 6–8), ang pagwasak sa Sodoma at Gomora (Genesis 19, Judas 7), ang kamatayan ng mga panganay sa Ehipto (Exodo 11–12), at ang kamatayan nina Ananias at Safira (Gawa 5:1–11). Kaya, hindi isang sorpresa na magkakaroon ng isang pagsasakatuparan ng hatol para rin sa mga makasalanan sa katapusan ng kasaysayan ng tao.

`Basahin ang 2 Pedro 2:4–6 at 2 Pedro 3:10–13. Paano nakatutulong sa atin ang mga talatang itong maunawaan ang likas ng panghuling pagsasakatuparan ng hatol? Paano ipinahihiwatig ng mga ito ang isipan ng pagtapos sa paghuhukom kung ihahambing ito sa isang nagpapatuloy [na paghuhukom] magpakailanman, na ito rin ay pagbaluktot sa katarungan at hindi ang paghahayag nito?`

“Ang kabutihan at mahabang pagtitiis ng Diyos, ang Kanyang pagtitiyaga at awa na iginagawad sa Kanyang mga nasasakupan, ay hindi hahadlang sa Kanya upang parusahan ang makasalanan na tumatangging sumunod sa Kanyang mga utos. Hindi para sa isang taong—isang kriminal laban sa banal na kautusan ng Diyos, pinatawad lamang dahil sa dakilang sakripisyo na ginawa Niya sa pagbibigay ng Kanyang Anak para mamatay para sa nagkasala dahil hindi nagbabago ang kautusan—magdikta sa Diyos.”—Ellen G. White, Manuscript Releases, vol. 12, p. 208.

Ang lahat na magagawa ng Diyos para iligtas ang sangkatauhan mula sa walang hanggang kapahamakan, ay ginawa Niya kahit na sa magdulot ito ng malaking halaga sa Kanya. Yaong mawawaglit sa huli ay gumawa ng pagpili na nagdala sa kanila sa ganitong malungkot na katapusan. Ang isipan ng paghuhukom ng Diyos para sa nawaglit, kahit na ang kamatayan ng nawaglit (na laban ito sa walang hanggang pagpapahirap), ay tunay na mali at laban sa karakter ng isang nagmamahal na Diyos. Ang pag-ibig ng Diyos, at tanging ang pag-ibig lamang ng Diyos, ang naghahabol ng katarungan.

`Ano ang itinuturo ng mismong Krus tungkol sa kung ano ang handang gawin ng Diyos upang iligtas ang bawat isa na maliligtas?`