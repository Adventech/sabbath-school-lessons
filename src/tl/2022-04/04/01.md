---
title:  Ang Pag-asa ng Lumang Tipan
date:  15/10/2022
---

### Basahin Para sa Pag-aaral sa Linggong Ito
Job 19:25–27; 1 Timoteo 6:16; Awit 49; Awit 71; Isaias 26:14, 19; Daniel 12.

> <p>Talatang Sauluhin</p>
> “Sa pamamagitan ng pananampalataya, nang subukin si Abraham, ay kanyang inihandog si Isaac. Siya na tumanggap ng mga pangako ay handang maghandog ng kanyang bugtong na anak. . . . Itinuring niya na maging mula sa mga patay ay maaaring buhayin ng Diyos ang isang tao, at sa matalinghagang pananalita, siya’y muli niyang tinanggap” (Hebreo 11:17, 19).

Ang pag-asa na nasa Lumang Tipan ay natatatag, hindi sa mga isipang Griyego tungkol sa natural na kawalan ng kamatayan ng kaluluwa, kundi sa aral ng Biblia tungkol sa huling pagkabuhay na mag-uli ng mga patay.

Ngunit paano nga bang ang hindi na umiiral na katawan ng tao, na sinunog at naabo na o sinira sa iba pang mga paraan, ay muling maibabalik sa pagkabuhay? Paanong ang isang namatay na, nang maraming mga siglo o milenyo, ay muling maibabalik ang pagkakakilanlan sa kanya?

Ang mga tanong na ito ay mag-uudyok sa ating mag-isip tungkol sa misteryo ng buhay. Tayo ay buhay at nasisiyahan sa buhay na mabiyayang ipinagkaloob sa atin ng Diyos araw-araw. Kahit hindi pa natin nasisimulang maunawaan ang supernatural na pinagmulan ng buhay, alam na nating sa simula, pinairal ng Diyos ang buhay mula sa walang-buhay sa pamamagitan ng kapangyarihan ng Kanyang Salita (Genesis 1; Awit 33:6, 9). Kaya’t, kung kaya ng Diyos na lumikha ng buhay sa lupa noong una mula sa wala (Latin ex nihilo), bakit magdududa tayo sa Kanyang kakayahang muling likhain ang buhay ng tao at ibalik ang kanyang orihinal na pagkakakilanlan?

Sa linggong ito, pag-iisipan natin kung paanong ang isipan ng huling pagkabuhay na mag-uli ay inilahad sa panahon ng Lumang Tipan, na mayroong espesyal na pokus sa mga pananalita ni Job, ng ilang mang-aawit, at ng mga propetang Isaias at Daniel.

_*Pag-aralan ang liksyon sa linggong ito bilang paghahanda sa Sabbath, Oktubre 22._