---
title:  Makikita Ko ang Diyos
date:  16/10/2022
---

`Basahin ang Job 19:25–27 at ihambing ito sa Juan 1:18 at 1 Timoteo 6:16. Kailan at sa ilalim ng anong mga pangyayari inaasahan niya na “makikita ang Diyos”?`

Hindi patas ang buhay. Nakikita natin ito lalo na kapag ating nakikita na naghihirap ang “mabuti” at ang mga “makasalanan” ay umuunlad (tingnan ang Awit 73:12–17, Malakias 3:14–18). Halimbawa, si Job ay “walang kapintasan at matuwid” at “may takot sa Diyos at lumalayo sa kasamaan” (Job 1:1). Kahit ganito, pinahintulutan ng Diyos si Satanas na pahirapan siya sa ilang mapangwasak na paraan. Sa pisikal, pininsala ng makirot na karamdaman ang kanyang katawan (Job 2:1–8). Sa materyal, naubos ang malaking bahagi ng kanyang mga hayop at ari-arian (Job 1:13–17). Sa loob ng kanyang pamamahay, nawala sa kanya ang kanyang mga alipin at kahit na ang kanyang mga anak (Job 1:16, 18). Sa damdamin, siya ay napalibutan ng mga kaibigan na pinagbintangan siya na isang hindi nagsisising makasalanan na karapat-dapat sa kanyang nararanasan (Job 4:1–5:27, Job 8:1–22, Job 11:1–20, atbp.). Kahit na ang kanyang asawa ay nagsabi, “Mananatili ka pa ba sa iyong katapatan? Sumpain mo ang Diyos, at mamatay ka na” (Job 2:9).

Hindi napagtanto ni Job na siya ay naging sentro ng matinding labanan sa sansinukob sa pagitan ng Diyos at ni Satanas. Nahirapan dahil sa mga pagpupunyaging iyon, sinisi ni Job ang kanyang kapanganakan at ninasa na sana ay hindi na siya ipinanganak pa (Job 3:1–26). Ngunit, ang kanyang hindi matitinag na katapatan sa Diyos ay masyadong ipinahayag sa mga salitang ito, “Bagaman patayin Niya ako, ngunit magtitiwala ako sa Kanya” (Job 13:15). Kahit na iniisip na magtatapos na di magtatagal ang kanyang buhay, pinanatili niya ang katiyakan na ang kamatayan ay hindi magkakaroon ng panghuling salita. Dahil sa pagkakaroon ng matibay na paniniwala, sinabi niya na bagaman mamatay siya, ang kanyang Manunubos balang araw ay tatayo at makikita niya, si Job mismo, ang Diyos sa kanyang sariling laman (Job 19:25–27). “Ito ay isang hindi nagkakamaling tanawin ng pagkabuhay na mag-uli.”—The SDA Bible Commentary, vol. 3, p. 549.

Isang maluwalhating pag-asa sa gitna ng ganitong trahedya! Habang napapaligiran ng karamdaman at sakit, pagbagsak ng ekonomiya, kahihiyang pang lipunan, at pagkasira ng emosyon, inaasahan pa rin ni Job ang araw na kung saan muling mabubuhay ang patay at pagmamasdan ang minamahal na Manunubos. Sa katunayan, ang pananalita ni Job tungkol sa pagkabuhay na mag-uli ay puno ang kaparehong katiyakan na ilang siglo ang lilipas ay sasabihin ni Martha kay Jesus: “Alam kong siya’y [Lazaro] muling mabubuhay sa muling pagkabuhay sa huling araw” (Juan 11:24). Si Job gaya ni Martha ay kailangan na angkinin ang pangakong ito sa pamamagitan ng pananampalataya, kahit na, hindi tulad ni Job, binigyan di nagtagal si Martha ng isang makapangyarihan at nakikitang katunayan para sa kanyang paniniwala.

`Paano natin matututuhang magtiwala sa Diyos kahit na sa gitna ng malupit at hindi patas na buhay?`