---
title:  “Mula sa mga Kalaliman ng Lupa”
date:  18/10/2022
---

`Basahin ang Awit 71. Ano ang ipinahiwatig ng mang-aawit nang tanungin niya ang Diyos na ibangon siyang “mula sa mga kalaliman ng lupa” (Awit 71:20)?`

Sa Awit 49 matatagpuan natin ang nakakaantig na pananalita ng pag-asa sa pagkabuhay na mag-uli, sa kabaligtaran ng huwad na katiyakan ng mangmang na nagtitiwala sa kanyang kayamanan. Sa Awit 71, hinanap ng mang-aawit ang kasiguruhan at pag-asa mula sa Diyos habang napapaligiran ng mga kaaway at sinungaling na nagbibintang na nagsasabi na itinakwil na siya ng Diyos (Awit 71:10, 11).

Sa kalagitnaan ng kanyang mga pagsubok, nakatagpo ng kaaliwan at katiyakan ang mang-aawit sa pagbabalik-tanaw kung paano siya inalagaan ng Diyos sa nakaraan. Una, napagtanto niya na iningatan siya ng Diyos mula sa kapanganakan at inilabas din siya mula sa bahay-bata ng kanyang ina (Awit 71:6). Pagkatapos, nakilala niya na tinuruan siya ng Diyos mula sa kanyang kabataan (Awit 71:17).

Dahil sa katiyakan na ang Diyos ay kanyang bato at kanyang moog, nakiusap ang mang-aawit sa Kanya, “Ikaw sa akin ay maging bato ng tahanan na lagi kong paroroonan” (Awit 71:3). “Huwag mo akong itakwil sa panahon ng aking katandaan; huwag mo akong pababayaan kapag nauubos na ang aking kalakasan” (Awit 71:9). “O Diyos huwag kang maging malayo sa akin; O Diyos ko, magmadali kang tulungan ako!” (Awit 71:12). At pagkatapos ay nagdugtong ang mang-aawit, “Ikaw na nagpakita sa akin ng maraming matitinding kabagabagan, ang sa akin ay muling bubuhay; mula sa kalaliman ng lupa” (Awit 71:20).

Ang pananalitang “mula sa mga kalaliman ng lupa” ay maaaring maunawaan na literal bilang pagtukoy sa hinaharap na pisikal na pagkabuhay na mag-uli ng mang-aawit. Ngunit parang sumasang-ayon ang konteksto sa isang may talinghagang paglalarawan ng katayuan ng mang-aawit ng malalim na depresyon na parang nilalamon siya ng lupa (ihambing sa Awit 88:6 at Awit 130:1). Kaya, masasabi natin na “ito ay pangunahing tayutay, ngunit may pahiwatig rin na isang pisikal na pagkabuhay na mag-uli.”—Andrews Study Bible pasubali sa Awit 71:20.

Sa huli, ang mahalaga ay maunawaan na, anumang ang ating katayuan, naroon ang Diyos, kinakalinga tayo, at sa huli, ang ating pag-asa ay matatagpuan sa ganitong buhay na darating—ang walang hanggang buhay na nasa atin kay Cristo matapos ang pagkabuhay na mag-uli sa Kanyang pagbabalik.

`Tayong lahat ay mayroong nakakatakot na mga pagkakataon ng panghihina ng loob. Kung gayon, paano na ang pagpokus sa mga paraan na kasama mo ang Diyos sa nakaraan ay makatutulong sa iyo na magpatuloy sa pananampalataya at magtiwala sa mga pagkakataon na parang malayo Siya?`