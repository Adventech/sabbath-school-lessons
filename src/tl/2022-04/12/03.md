---
title:  Ang Katawan Bilang Isang Templo
date:  12/12/2022
---

Ang teorya ng dualism na ang tao ay may katawang mortal at may hindi namamatay na kaluluwa ay nagbunga ng iba’t ibang mga teorya tungkol sa katawan ng tao. Halimbawa, para sa mga matandang Griyegong pilosopo, ang katawan ng tao ay kulungan ng kaluluwa, na napapalaya sa panahon ng kamatayan. Bilang pag-ulit sa ganitong paganong konsepto, maraming Cristiano ngayon ang naniniwala na ang katawan ay pansamantalang tirahan ng hindi namamatay na kaluluwa, na muling isasama sa katawan sa panahon ng pagkabuhay na mag-uli. Sa kabila nito, ginagawa ng mga pantheist na diyos ang katawan ng tao; naniniwala sila na ang Diyos at sansinukob ay isa at magkapareho. Para sa kanila, ang lahat ng bagay ay Diyos at ang katawan ay bahagi ng isang pinagsama at pangsansinukob na diwa ng Diyos. Habang napapalibutan ng magkakalaban na teorya sa isang paksa, kailangan na manindigan tayong matatag kung ano ang itinuturo ang Biblia tungkol sa likas ng sangkatauhan.

`Basahin ang 1 Corinto 6:19, 20 at 1 Corinto 10:31. Paano positibong nakakaimpluwensya sa ating pamumuhay ang kaalaman na ang ating mga katawan ay “templo ng Diyos” at templo ng Banal na Espiritu?`

Sina Adan at Eva ay nilikha mula sa sariling larawan at wangis ng Diyos (Genesis 1:26, 27), na nakikita hindi lamang sa kanilang karakter kundi sa kanilang pisikal na aspeto. Dahil ang larawan ay nasira at itinago rin ng presensya ng kasalanan, ang gawain ng pagtubos ay ibalik muli sa mga tao sa kanilang orihinal na katayuan, pati na ang kanilang pisikal na kalusugan, sa antas na posible para sa mga taong hindi kayang makibahagi sa puno ng buhay.

Ang pagpapanumbalik na ito ay isang panghabambuhay na proseso na matatapos lamang sa ikalawang pagparito ni Cristo, na ang nasisira ay bibihisan ng walang kasiraan at ang may kamatayan ay magiging walang kamatayan (1 Corinto 15:53, 54).

Isinulat ni apostol Juan sa kanyang kaibigan na si Gaius, “Minamahal, aking idinadalangin na sa lahat ng bagay ay mapabuti ka at magkaroon ng kalusugan, kung paanong nasa mabuti ring kalagayan ang iyong kaluluwa” (3 Juan 1:2).

Kung ating kikilalanin na ang isang tao ay isang hindi magkakahiwalay na nilikha, at tinatanggap ng relihiyong iyon ang lahat ng aspeto ng buhay ng tao, kung gayon, kailangan nating ituring din ang kalusugang pisikal bilang isang katungkulang panrelihiyon. Kailangang patnubayan tayo ng kinasihang prinsipyong, “kumakain man o umiinom tayo, o anuman ang ating ginagawa, gawin natin ito sa ikaluluwalhati ng Diyos” (1 Corinto 10:31). Ngunit alalahaning nabubuhay pa tayo sa mundong kung saan ang mabubuting tao ay maaaring gawin ang kanilang pinakamabuti ngunit daranas pa rin ng epekto ng makasalanang likas ng tao at ng makasalanang kapaligiran. Kaya’t kailangan nating magtiwala sa Diyos at gawin ang ating pinakamabuti, at iwan natin sa Diyos ang kahihinatnan nito.