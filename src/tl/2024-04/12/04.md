---
title:  Naganap Na
date:   17/12/2024
---

Katulad ng ipinapakita ng Juan 19:17-22, sumulat si Pilato ng inskripsyon sa Latin, Griyego, at Hebreo na nagsasabi, “ ‘Si Jesus na taga Nazareth, ang Hari ng mga Judio’” (Juan 19:19). Nais ng mga lider ng relihiyon na mabago ito. Ayaw ito ni Pilato, at ang inskripsyon ay nanatili, isang piping saksi sa katotohanan tungkol kay Jesus at isa sa mga palatandaan na si Jesus ay iniluklok sa krus bilang Hari. Narito si Jesus, tunay na kanilang Hari, ang Hari ng mga Judio, na nakabayubay sa isang krus tulad ng karaniwang kriminal.

“Isang mas mataas na kapangyarihan kaysa kay Pilasto o sa mg Judio ang nagutos ng paglalagay ng inskripsyong iyon sa itaas ng ulo ni Jesus. Sa kalooban ng Diyos ito ay pupukaw ng pag-iisip, at pagsusuri ng mga Kasulatan.”‒Ellen G. White, The Desire of Ages, p. 745.

`Basahin ang Juan 19:25-27. Anong nakakaantig na tagpo tungkol sa ina ni Jesus ang naganap sa krus?`

Kabilang sa mga nakatayo sa paanan ng krus noong araw na iyon ay si Juan, ang minamahal na alagad, kasama si Maria, ang ina ni Jesus, at iba pa. Maraming taon ang nakalipas, ipinag-paunang sinabi ni Simeon ang mismong karanasang ito nang dinala ni Jose at Maria si Jesus sa templo upang italaga Siya (Ihambing sa Lucas 2:34, 35). Ngayon na malapit na Siyang mamatay, nagsalita si Jesus sa Kanyang ina. “ ‘Babae, narito ang iyong anak!’” at kay Juan ay sinabi Niya, “ ‘Narito ang iyong ina!” (Juan 19:26, 27).

`Basahin ang Juan 19:28-30. Ano ang kahalagahan ng mga salita ni Jesus nang malapit na Siyang mamatay, “Naganap na”?`

Ang pandiwang Griyego na teleo (tapusin, kompletohin, isakatuparan) sa talatang 28 (“ang lahat ay tapos na ngayon,” ESV), ay kaparehong pandiwa na ginamit sa talatang 30 (“Naganap na”). Higit pa rito, isang may kaugnayang salita, teleioo (tapusin, gawing sakdal) ay makikita din sa talatang 28 na may kinalaman sa pagkatupad ng Kasulatan (“upang tuparin ang Kasulatan”). Gaano man nakakatakot ang tagpo, ang lahat ay nangatutupad, nagaganap, at nakukompleto.

`Nang sinabi ni Jesus, “Naganap na,” ano ang kahulugan nito para sa bawat isa sa atin? Ano ang naganap, at paano ito maisasagawa sa ating mga buhay?`