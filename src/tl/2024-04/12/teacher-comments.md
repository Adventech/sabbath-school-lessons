---
title:  Komento ng Guro
date:   20/12/2024
---

### Unang Bahagi: Pangkalahatang Ideya

Pokus ng Pag-aaral: Juan 18:28-38, Juan 18:38-19:5, Juan 19:30, Juan 17:4, Juan 20:1-10

Nakita natin ang isang malinaw na kaibahan sa pagitan ng pananaw ni Pilato sa mundo at ng kay Cristo. Natagpuan ang batayan ng pananaw sa mundo ng Romanong gobernador sa isang pansamantalang hari at kaharian, ngunit ang pananaw ni Jesus sa mundo ay itinatag sa isang espirituwal at walang hanggang kaharian. Gayunpaman, maliwanag na itinuring ni Pilato na ang Lalaking nasa harapan niya ay naiiba sa sinuman. Tiyak na hindi Niya Siya tinitingnan gaya ng mga pinunong Judio at ng mga mandurumog, bilang isa na karapat-dapat sa malupit na pagpatay.

Sa maikli ngunit makabuluhang pag-uusap ng dalawa, sinabi ni Jesus kay Pilato na Siya ay naparito sa mundong ito upang “ ‘magpatotoo sa katotohanan. Ang bawat isa na nasa katotohanan ay nakikinig sa Aking tinig’ ” (Juan 18:37). Ang nag-aalinlangang si Pilato ay hindi pa nakarinig ng sinumang nagsalita tungkol sa katotohanan sa ganoong tiyak at makapangyarihang paraan. Bilang tugon, tinanong ni Pilato ang walang hanggang tanong na ito: “ ‘Ano ang katotohanan?’ ” (Juan 18:38). Gayunman, hindi hinintay ni Pilato ang sagot ni Jesus sa napakahalagang tanong na iyon. Maiisip lang natin kung ano ang maaaring naging sagot ni Cristo kung nagkaroon Siya ng pagkakataong sumagot.

Maaari bang matularan natin ang pagkawalang-pasensya ni Pilato? Nagtatanong tayo sa Diyos ng ilang magagandang katanungan, ngunit madalas nating hindi hinihintay ang Kanyang mga sagot. Ibang-iba ang ating buhay kung mas makikinig tayo sa sasabihin ng Diyos. Sa kasamaang palad, madalas tayong nakatuon sa sarili at hindi nakasentro kay Cristo. Isipin ang lahat ng kapaki-pakinabang na pananaw na maaaring ibigay sa atin ng Diyos kung tatahimik lang tayo at mas makikinig sa Kanya.

Kapansin-pansing ang pagpapako sa krus, ang pinakanakakahiya at nakaka-abang kamatayan, ay ipinakita ni Juan bilang isang pinaka maluwalhating kaganapan. Sa pamamagitan ng Kanyang kamatayan si Jesus, bilang pangalawang Adan, ay natalo si Satanas, na ginanap ang misyon ng pagliligtas sa makasalanang sangkatauhan. Nang maisakatuparan ni Jesus ang misyon ng kaligtasan, tinanggap ng Kanyang Ama ang Kanyang sakripisyo at ginawang posible para sa lahat ng naniniwala sa Kanyang Anak na maligtas.

### Ikalawang Bahagi: Komentaryo

**Ano ang Katotohanan?** (Juan 18:28-38)

Sa pagtatanong sa kanyang tanong, “Ano ang katotohanan?” at pagkatapos ay tumalikod nang hindi naghihintay ng sagot, hindi narinig ni Pilato ang tungkol sa katotohanan mula sa Katotohanan Mismo, na nakatayo sa laman sa harapan niya. Ang kanyang tanong tungkol sa katotohanan ay totoong mahalaga sa ngayon dahil ang ating mundo ay puno ng katotohanang iniwan o pinabayaan. Ang kadiliman ng kasinungalingan at ang bunga nitong kalituhan ay laganap sa lahat ng dako. Ngayon, ang pag-iwas sa katotohanan, pagtatalo sa paligid nito, at pagdadalawang-salita ay naging katanggap-tanggap at naging normal. Ang pagkasira ng katotohanang ito ay madalas na nangyayari anupa’t ang mga tao ay naudyukan na magtanong ng katulad na tanong ni Pilato: “Ano ang katotohanan?”

Kapag sinusunod natin ang mga yapak ni Jesus, tinutulungan Niya tayong maging mga nagsasabi ng katotohanan. Si Jesus ay hindi lamang nagsasabi ng katotohanan, Siya mismo ang katotohanan. Pagkatapos ng lahat, nagpatotoo Siya: “Ako ang daan, ang katotohanan, at ang buhay” (Juan 14:6). Nawa’y ilayo ng ating pagsaksi ang iba mula sa kadiliman ng kasamaan at itungo sa maliwanag na liwanag ng katotohanan ni Cristo. Nawa’y ipaalam natin sa iba na ang katotohanan ay matatagpuan pa rin kay Cristo at sa Kanyang mga tagasunod.

**Masdan ang Tao!** (Juan 18:38-19:5)

Si Poncio Pilato ay dapat kaawaan sa kanyang pag-aalinlangan at kompromiso sa alam niyang katotohanan. Sinubukan niyang paluguran ang lahat, ngunit, bilang resulta, wala siyang napaluguran. Siya ay kinasusuklaman kapwa ng mga Judio at ng kapangyarihang Romano. Ipinatapon siya ng emperador sa Gaul at tinanggal ang lahat ng kanyang karangalan. Di-nagtagal, namatay siya sa pagkaka-bilanggo sa pamamagitan ng pagkitil ng sarili niyang buhay. Sinubukan ni Pilato na umapela sa katarungan at pakikiramay ng mga pinunong Judio, ngunit desidido silang makita si Jesus na mamatay sa krus. Sa pag-uutos sa Kaniyang paghagupit, umaasa si Pilato na maakit ang pakikiramay ng Kaniyang bayan.

Sa huling pagtatangkang iligtas si Jesus, inalok ni Pilato ang mga lider ng relihiyon ng pagpili sa pagitan ng dalawang bilanggo, gaya ng nakaugalian. Sino ang dapat palayain ni Pilato: si Cristo o si Barabas? Pinili ng mga Judio si Barabas, ang pinakamasamang kriminal, isang tunay na kinatawan ni Satanas. Nakalulungkot sabihin, nang sa wakas ay natanto ni Pilato na ang mga pinuno ay matigas ang ulo tungkol sa pagpapako kay Jesus, nag-atubili siyang sumuko sa kanilang kagustuhan. Ang isang maliit na kompromiso ay humantong sa kanya sa mas malalaking kompromiso hanggang sa tumawid siya sa bukana ng wala ng balikan. Gayunpaman, sa prosesong ito, binigyang katuwiran ni Pilato ang kanyang sarili at ang kawalan ng katarungan ng mga paglilitis sa korte sa pamamagitan ng pagdeklara ng tatlong beses na talagang inosente si Jesus at pagkatapos ay hinatulan Siya ng kamatayan.

Gaanong nakalulunos na larawan ni Pilato! Gayunpaman, bilang isang pagano, sinubukan niyang iligtas ang isang Judio mula sa Kanyang bayan, habang sila ay sumisigaw para sa Kanyang kamatayan. Ang lahat ng mga bagay na ito ay nangyari sa Paskuwa.

Ang misyon ni Jesus ay upang isakripisyo bilang Kordero ng Paskuwa, na pinatay mula pa sa pagkakatatag ng mundo. Siya ay isinilang upang mamatay, ngunit ang Kanyang kamatayan ay hindi naman kailangang nasa kamay ni Pilato. Ang huling mga salita ni Pilato sa karamihan ay “ ‘Narito ang Tao!’ ” (Juan 19:5). Sa hindi sinasadya, nabuod ni Pilato, sa tila simpleng mga salitang ito, ang lalim at lawak ng kaligtasan at kung ano, sa nilalaman, ang lahat ng ito. Sa pamamagitan ng pagtingin kay Jesus, tayo ay nagbabago. At sa wika ni Juan Bautista: “ ‘Narito! Ang Kordero ng Diyos na nag-aalis ng kasalanan ng sanlibutan!’ ” (Juan 1:29). Masdan natin ang Anak ng tao at maligtas. Tumingin tayo sa Kanya at mabuhay.

**“ ‘Naganap Na’”** (Juan 19:30, Juan 17:4)

Sa Juan 17:4, sinabi ni Jesus sa Kanyang Ama: “‘Niluwalhati kita sa lupa. Natapos Ko na ang gawaing ibinigay Mo sa Akin na gawin.’ ” Para kanino natapos ang paggawa ni Jesus? Ang konteksto para sa pahayag na ito ay ang mataas na saserdoteng panalangin ni Jesus para sa Kanyang mga alagad. Binanggit sila ni Jesus nang 40 beses sa panahon ng panalangin. Tunay na niluwalhati Niya ang Kanyang Ama sa pagsasanay ng Kanyang mga alagad.

Inihanda sila ni Jesus upang ibalita ang Kanyang natapos na gawain ng pagtubos. “Natapos na ni Cristo ang gawaing ibinigay sa Kanya na gawin. Tinipon Niya ang mga magpapatuloy ng Kanyang gawain sa mga tao. At sinabi Niya: ‘Ako ay niluluwalhati sa kanila.’ ”—Ellen G. White, The Acts of the Apostles, p. 24. Ang pagtatapos ng gawain ni Cristo sa pagsasanay sa Kanyang mga alagad ay dapat masundan ng pagtatapos ng Kanyang gawain ng kaligtasan. Sa Juan 19:30, mababasa natin: “Kaya nang matanggap ni Jesus ang maasim na alak, sinabi Niya, ‘Naganap na!’ At iniyuko ang Kanyang ulo, ibinigay Niya ang Kanyang espiritu.”

Ang perpektong sakripisyo ni Cristo ay nagpapahiwatig na hindi tayo dapat magdagdag o magbawas mula sa Kanyang gawain, kundi yakapin lamang ito. Ang kaligtasan ay kaloob ng biyaya. Natatanggap natin ang kaloob na ito sa pamamagitan ng pananampalataya at, sa pamamagitan ng pananampalataya sa katuwiran ni Cristo, tayo ay binibigyang kapangyarihan upang mamuhay ng masunurin at matagumpay na buhay.

**Ang Walang Lamang Libingan** (Juan 20:1-10)

Ang muling pagkabuhay ni Cristo mula sa libingan nang maaga nang unang araw ng sanlinggo ay kailangang-kailangan sa pananampalataya ng Kanyang mga tagasunod. Si Cristo ay dapat bumangon mula sa libingan gaya ng Kanyang sinabi at gaya ng ipinagpaunang sabihin sa Lumang Tipan. Walang masamang kapangyarihan ang makapipigil sa Kanya sa lupa. Sa makapangyarihang utos ng Kanyang Ama na bumangon, ang mga puwersa ng kasamaan ay lubos na natalo. Si apostol Pablo, sa 1 Mga Taga-Corinto 15:17, ay nagsasabi, “At kung si Cristo ay hindi muling nabuhay, ang inyong pananampalataya ay walang kabuluhan; kayo ay nasa iyong mga kasalanan pa rin!” Bukod dito, sa 1 Mga Taga-Corinto 15:19 ay nagpapatuloy siya, “Kung sa buhay na ito lamang tayo may pag-asa kay Cristo, tayo ang pinakakaawa-awa sa lahat ng tao.”

Bakit “pinaka-kaawa-awa”? Dahil ang maluwalhating pag-asa ng muling pagkabuhay ay hindi magiging posible, at ang mga patay kay Cristo ay hindi bubuhayin, kung hindi dahil sa Muling Pagkabuhay. Ngunit ang Muling Pagkabuhay ay naganap sa umaga ng unang araw ng sanlinggo, at ang walang lamang libingan ay nasaksihan nina Maria Magdalena, Pedro, at Juan. Nasaksihan ng mga sundalong Romano ang paglabas ni Cristo mula sa libingan ilang sandali bago iyon, at sila ay bumagsak sa lupa na tila mga patay na tao sa pagpapakita ng Kanyang nakasisilaw na kaluwalhatian. Sa katunayan, labis na namangha ang mga sundalo sa kanilang nasaksihan sa kanilang sariling mga mata anupat sumugod sila sa mga lider ng relihiyon para sabihin sa kanila ang nangyari.

Ngunit ang mga lider ay napakatindi ang laban kay Jesus na ganap nilang itinanggi ang anumang malinaw na katibayan ng Kanyang maluwalhating Pagkabuhay na Mag-uli. Gayunpaman, alam ng mga pinuno na si Cristo ay nabuhay na mag-uli; kung hindi, bakit sinuhulan ng pera ang mga sundalo? Inilarawan ni Mateo ang aktuwal na nangyari: “Nang sila ay magtipon kasama ng matatanda at nagsanggunian, nagbigay sila ng malaking halaga sa mga kawal, na sinasabi, ‘Sabihin ninyo sa kanila, “Ang kaniyang mga alagad ay dumating sa gabi at ninakaw Siya habang tayo ay natutulog.” At kung ito ay dumating sa pandinig ng gobernador, kami ang magpapatahimik sa kanya at magliligtas sa inyo’ ” (Mat. 28:12–14).

Samakatuwid, napakalinaw na ang mga lider ay nagpapanatili ng isang tiyak na kasinungalingan na sumasalungat sa katibayan sa harap nila. Ang mga sundalong Romano—lahat sila—ay maginhawang natutulog nang sabay-sabay, na nagpapahintulot sa mga alagad na nakawin ang katawan ni Cristo? Imposible! Hindi ninakaw ng mga magnanakaw o ng mga alagad ni Cristo ang Kanyang katawan. Maluwalhating bumangon ang Tagapagligtas mula sa libingan. Maging ang Kanyang tela ay maayos na nakatupi at nakatabi, na nagpapakita na walang katibayan ng matinding pakikialam o nagmamadaling pagnanakaw.

**Sina Jesus at Maria** (Juan 20:11-17)

Si Maria ay nagkaroon ng natatanging pribilehiyo, bago ang sinuman sa mga alagad, na makita ang walang lamang libingan. Siya rin ang unang nakakita at nakarinig sa muling nabuhay na si Jesus. Habang nananatili siya malapit sa walang lamang libingan, nag-aatubili na umalis, pumasok siya sa loob at sa hindi inaasahang pagkakataon ay nakita niya ang dalawang anghel na nakaupo sa kinaroroonan ng muling nabuhay na katawan ni Cristo. Tinanong nila siya kung bakit siya umiiyak.

Nang lumingon siya, nakaharap niya ang isang lalaki na sa tingin niya ay ang hardinero, hindi niya napagtanto na Siya ang muling nabuhay na Panginoon. Nang makita siyang umiiyak, tinanong siya ni Jesus, “Babae, bakit ka umiiyak? Sino ang iyong hinahanap?’ ” (Juan 20:15). Ang atensyon ni Maria ay lubos na nakatuon sa nawawalang katawan ni Jesus, hanggang sa sinabi ni Jesus ang kanyang pangalan. Nang marinig Siya, bigla niyang napagtanto kung sino Siya at tinawag Siyang “Rabboni.”

Nagmadaling pumunta si Maria sa mga alagad at sinabi sa kanila ang mabuting balita na nakita niya ang Panginoon. Nagpakita sa kanya si Jesus sa Kanyang pagiging tao, tulad ng pagpapakita Niya sa mga alagad nang maghanda Siya ng almusal para sa kanila at nang pahintulutan Niyang hawakan ni Tomas ang Kanyang mga pilat. Para sa ating kapakanan, pananatilihin ni Jesus ang Kanyang pagiging tao magpakailanman, na iuugnay tayo sa Kanya sa pamamagitan ng isang bigkis na hindi kailanman masisira.

### Ikatlong Bahagi: Aplikasyon sa Buhay

Pag-isipan at sagutin ang mga sumusunod na tanong:

1\. Totoong kinailangan ni Jesus na mamatay para iligtas ang makasalanang sangkatauhan. Ngunit bakit kailangan Niyang mamatay sa isang malupit na paraan? Bakit hindi sapat ang “regular” na kamatayan?

2\. Higit kailanman, itinatanong ng mga tao ang parehong tanong na itinanong ni Pilato kay Jesus: “Ano ang katotohanan?” Sa iyong palagay, bakit isinasantabi ang katotohanan sa ating panahon? Ano ang ilan sa mga nagbibigay kadahilanan sa lipunan?

3\. Magbigay ng reaksyon sa mga pangungusap na ito: Tumingala at mabuhay, tumingin sa ibaba at mamatay. Huwag sumuko kundi laging tumingala at masdan ang liwanag sa mukha ni Jesus. Sa anu-anong praktikal na mga paraan maaari mong “masdan ang Tao?”

4\. Ano ang kahalagahan ng pagtatapos ni Jesus sa Kanyang gawain ng pagsasanay sa mga alagad na ibahagi ang ebanghelyo, bago Niya natapos ang Kanyang gawain ng pagtubos sa krus? Anong gawain sa tingin mo ang kailangan pa Niyang tapusin sa iyong buhay? Ipaliwanag.

5\. Anong praktikal na mga liksyon ang matututuhan natin sa karanasan ni Maria? Siya ay nahuli sa kanyang kalungkutan at mga luha na, sa una, hindi niya makilala ang muling nabuhay na si Jesus. Sa anong mga paraan tayo minsan ay nabibigatan sa ating mabibigat na pasanin na hindi natin nauunawaan ang presensya ni Jesus sa ating buhay? Paano natin malulunasan ang sitwasyong ito?

6\. Pagnilayan sandali ang kalunos-lunos na pagtatapos ng buhay ni Pilato. Anong mga liksyon ang matututuhan natin sa paraan ng kaniyang pakikitungo, lalo na sa kaniyang kaugnayan sa mga Judio, sa mga awtoridad ng Roma, at kay Jesus?

` `