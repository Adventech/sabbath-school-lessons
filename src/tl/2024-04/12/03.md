---
title:  Masdan Ninyo ang Tao!
date:   16/12/2024
---

`Basahin ang Juan 18:38-19:5. Paano sinubukan ni Pilatong himukin ang mga tao na hilingin ang paglaya ni Jesus?`

Hindi naghintay si Pilato ng sagot mula kay Jesus tungkol sa katotohanan. Sa halip, lumabas siya upang subukang himukin ang mga tao. Sa pakikipag-usap sa kanila sa halip na palayain na lang si Jesus, inilagay ni Pilato ang kanyang sarili sa dehado. Natanto ng mga lider ng relihiyon na kaya nilang manipulahin ang gobernador sa pamamagitan ng karamihan.

Tinukoy ni Pilato ang isang kaugalian ng pagpapalaya sa isang bilanggo sa panahon ng Paskua at tinanong ang mga tao kung nais nilang kanyang palayain “ang hari ng mga Judio.” Nakakagulat, at kabaligtaran, hiniling ng mga tao ang pagpapalaya ng isang tulisan na nagngangalang Barabas sa halip na ang walang kasalanang Jesus.

Ngayon ay nagsimula ang pagtuya at pagpapahiya kay Jesus. Ang mga kawal Romano ay nagputong ng koronang tinik, at sinuutan Siya ng lilang kasuotan, ay patuloy na nilalapitan Siya at may pagtuyang pinupuri Siya bilang hari ng mga Judio. Ang uri ng pagbating ito ng mga kawal ay katulad ng paraang binabati nila ang emperador, ngunit dito ay ginawang may pagtuya.

Sa pakikitungo sa kahabagan ng mga tao, tila humahanap si Pilato ng paraan upang mapalaya si Jesus. Inilabas niya si Jesus na may putong na koronang tinik ang lilang kasuotan. Ang tagpo, na hindi binigyang komento ni Juan, ay nagpapakita kay Jesus na may pagtuyang pananamit ng hari, habang nananawagan ang gobernador sa mga tao na “ ‘Masdan ang tao!” (Juan 19:5). Ito ay nagpapaalala sa mga bumabasa ng mga salita ni Juan Bautista sa Juan 1:29, “ ‘Narito ang Kordero ng Diyos, na nag-aalis ng kasalanan ng sanlibutan!’” Ito’y isang kabaligtaran na ang paganong gobernador ay ipinakikilala ang Mesiyas sa makaharing pananamit na ito sa harap ng Israel.

Gayunpaman, tulad ng ipinapakita sa Juan 19:6-16, ang karamihan ay nanawagan para sa pagpapako kay Jesus, batay sa Kanyang pag-aankin bilang ang Anak ng Diyos. Natakot dito si Pilato na lalong nagsisikap na makagawa ng paraan para sa paglaya ni Jesus. Ngunit tinatakan ng mga lider ang kahihinatnan ni Jesus sa pagsasabing ang pagpapalaya sa Kanya ay paglaban kay Caesar. Alam nilang ang katapatan ni Pilato kay Caesar ay mangangahulugang hindi niya mapapalaya ang sinuman na nag-aangkin ng katulad na posisyon. Sinabi ng mga lider na wala silang ibang hari kundi si Caesar. Kaya, ang kanilang malalim na poot kay Jesus ay higit pa sa kanilang pambansang hangarin. Upang maalis sa kanila ang Jesus na ito, handa silang isakripisyo ang hangarin ng pambansang kalayaan.

`Gaano nakakatakot‒isang paganong pinuno ay nagnanais na palayain si Jesus samantalang ang mga espirituwal na lider ng bansa, na dapat sana ay nakakilala sa Kanya, sa halip ay nagnanais na Siya ay ipako! Anong mga liksyon ang makukuha natin mula dito para sa ating sarili?`