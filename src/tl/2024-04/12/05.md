---
title:  Ang Walang Lamang Libingan
date:   18/12/2024
---

`Basahin ang Juan 20:1-7. Ano ang kahalagahan sa atin ng tungkol sa kung ano ang ipinapahayag sa mga talatang ito?`

Namatay si Jesus ng magtatapos na ang Biyernes nang hapon at nabuhay nang maaga nang Lingo. Dahil malapit na ang Sabbath nang Siya ay ilibing (Juan 19:42), ang proseso ng paglilibing ay ginawa nang madalian at hindi natapos. Gaano man nila kamahal si Jesus, ipinangilin ng Kanyang mga tagasunod ang araw ng Sabbath at hindi naparoon sa libingan (ihambing sa Marcos 16:1, Lucas 23:56). Pagkaraan ng Sabbath, ilang mga babae ay bumili ng pabango upang dalhin sa libingan nang Lingo nang umaga. Sa kanilang pagkagulat, ang mga bato ay naigulong, at walang laman ang libingan.

Si Maria Magdalena ay isa sa mga maagang naparoon sa libingan. Siya ay tumakbo upang sabihin kay Pedro at kay Juan kung ano ang kanyang nakita. Ang dalawang lalaki ay tumakbo papunta roon. Naunahan ni Juan si Pedro at naunang dumating. Sa kanyang pagyuko, tumingin siya sa loob at nakita ang mga linong kasuotan na ipinambalot kay Jesus na nakapatong doon. Ngunit hindi siya pumasok.

Si Pedro, gayunpaman, ay pumasok at nakita ang mga linong damit na nakapatong doon. Nakita rin niya ang telang pangmukha na nakasuot sa ulo ni Jesus, ngunit hindi kasama ng iba pang mga tela. Ito ay nakatiklop at magkahiwalay.

`Basahin ang Juan 20:8-10. Ano ang kahulugan ng tela para sa mukha na nakatiklop?`

Makaraang pumasok sa libingan si Pedro, pumasok din si Juan. Sinasabi sa Juan 20:8 na pumasok siya, nakita, at nanampalataya. Bakit ag pagkakita ng mga kasuotang panglibingan na nakapatong doon at ang telang pangmukha na nakapatong ng hiwalay, na nakatiklop, ay nag-akay kay Juan na manampalataya na si Jesus ay nabuhay mula sa mga patay?

Upang sagutin ang tanong na ito, sa unang banda ay kailangang magnilay kung bakit ang libingan ay mawawalan ng laman. Ang pinaka-karaniwang sagot ay ang mga magnanakaw sa libingan. Ngunit bigo ang paliwanag na ito sa tatlong kadahilanan. Una, sinasabi ni Mateo na nababantayan ang libingan (Mateo 27:62-66), kaya hindi kapani-paniwala ang pagnanakaw sa libingan. Ikalawa, karaniwang ninanakaw ng mga magnanakaw sa libingan ang mga mamahaling bagay, hindi ang nabubulok na katawan. Ikatlo, nagmamadali ang mga magnanakaw sa libingan at hindi itinitiklop ang mga kasuotang panglibing. Hindi kataka-taka, kung gayon, na nang makita ni Juan ang tela sa mukha na nakatiklop, na nanampalataya siya na si Jesus ay nagbangon mula sa mga patay.