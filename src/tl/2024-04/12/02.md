---
title:  Ano ang Katotohanan?
date:   15/12/2024
---

Sa Juan 18:28-32, ang paglilitis kay Jesus ay hindi inilarawan ng detalyado. Ang tuon ay kay Jesus na dinala sa harapan ni Poncio Pilato.

`Basahin ang Juan 18:33-38. Tungkol saan ang pinag-usapan ni Pilato at ni Jesus?`

Tinanong ng gobernador si Jesus kung Siya ang hari ng mga Judio (Juan 18:33). Ito ang unang tala sa titulong ito ngunit hindi ito ang huli. Tinanong ni Jesus si Pilato kung tinatanong ba niya ito sa kanyang sarili o sinabi ng iba na Siya nga. Ang Kanyang tanong ay nagbaling ng tuon sa gobernador, na tinatanong kung kanyang nauunawaan kung kanino siya nakikipagusap. Alam na ng bumabasa na si Jesus ang Hari. Aalamin din ba ng gobernador?

Tumugon si Pilato sa kanyang sariling tanong: “ ‘Ako ba’y Judio? Ang iyong sariling bansa at ang mga punong pari ang nagdala sa iyo sa akin. Ano bang ginawa mo?’” (Juan 18:35). Ito ay isang pag-iwas, na nakabase sa pagkairita sa malapit na aplikasyon ng tanong ni Jesus. Ito ang unang hakbang ng gobernador papalayo sa katotohanan, na hinayaang ang saradong isipan ay hadlangan ang kanyang pagkaunawa.

Sumagot si Jesus na ang Kanyang kaharian ay hindi sa sanlibutang ito (Juan 18:36). Nang magkagayon ay may pagkaunawang itinuring ni Pilato na si Jesus ay nag-aangking isang hari (Juan 18:37). Ito ay naging dahilan sa mahalagang paliwanag ni Jesus na Siya ay ipinanganak upang sumaksi sa katotohanan at ang bawat tao na “ ‘nasa katotohanan’” ay nakikinig ng Kanyang tinig (Juan 18:37).

Nang magkagayon ay nagtanong si Pilato, “ ‘Ano ang katotohanan?’” (Juan 18:38). Ngunit hindi siya naghintay ng sagot. Sa halip, lumabas siya upang subuking iligtas si Jesus mula sa karamihan.

Ang katotohanan ay isang tema sa Ebenghelyo ni Juan. Bilang walang hanggang Salita (logos, Juan 1:1-5), si Jesus ang Ilaw at ang Katotohanan. Ang lahat ng ito ay kasalungat ng kadiliman at kamalian. Siya ay puno ng biyaya at katotohanan (Juan 1:14). Ang biyaya at katotohanan ay nagmumula sa Kanya (Juan 1:17). Sumaksi si Juan Bautista sa katotohanan (Juan 5:33). Tiniyak ni Jesus na ang Kanyang Ama ay “totoo” (Juan 7:28). Si Jesus mismo ang nakarinig ng katotohanan mula sa Kanyang Ama (Juan 8:40). Si Jesus “ang daan, ang katotohanan, at ang buhay” (Juan 14:6). Ang Salita ng Diyos ay “katotohanan” (Juan 17:17). Sa kabila ng kanyang tanong, pinalampas ni Pilato ang kanyang pagkakataon na malaman ang katotohanan dahil sa kanyang saradong isipan, sa kanyang mga naunang mga desisyon, at sa mga panggigipit sa kaniya.

`Paano mo nauunawaan ang ideya na si Jesus ang Katotohanan?`