---
title:  Si Jesus at si Maria
date:   19/12/2024
---

`Basahin ang Juan 20:11-13. Ano ang nangyari dito na nagpapakita kung bakit hindi pa rin naunawaan ni Maria Magdalena ang kahulugan ng walang lamang libingan?`

Ang huling pagbanggit kay Maria sa talata bago ito ay noong sinasabi niya kay Pedro at Juan ang tungkol sa walang lamang libingan (Juan 20:2). Tumakbo sila papunta sa libingan, at nagbalik siya doon pagkaraan ng ilang sandali. Matapos usisain ni Pedro at Juan ang libingan, sila ay umalis. Ngunit nagbalik si Maria, tumatangis, at nagtagal doon. Walang pag-aalinlangan na siya ay umiyak ng labis nitong mga nakaraang araw. At ngayon, ganito rin? Sa pagyuko, siya ay tumingin sa loob.

Sa kanyang pagkagulat, dalawang anghel na nakaputi ay nasa libingan, nakaupo kung saan dati ay nakahiga ang katawan ni Jesus. Tinanong nila siya, “ ‘Babae, bakit ka tumatangis?’” (Juan 20:13). Ang kanyang masakit na tugon ay kinuha nila ang kanyang Panginoon, at hindi niya alam kung saan nila Siya dinala.

`Basahin ang Juan 20:14-18. Ano ang nagpabago ng lahat kay Maria?`

Sa pamamagitan ng mga matang pinalabo ng luha, lumingon si Maria at nakita ang isang tao na nakatayo sa likod niya. Sa mga salitang katulad ng sinabi ng mga anghel, nagtanong ang Estranghero, “ ‘Babae, bakit ka tumatangis? Sino ang iyong hinahanap?’” (Juan 20:15). Inisip niyang siya ay nakikipag-usap sa hardinero at hiningi ang tulong niya sa paghanap sa katawan ni Jesus.

Nagsalita ang Estranghero ng isang salita, “Maria.” Ito ay isang salitang paghahayag na bumago sa sanlibutan. Biglang nakilala ng nagulat na si Maria na ang nabuhay na Jesus ay nakikipag-usap sa kanya at kinilala Siya. Iginiit ni Jesus na huwag niya Siyang pigilan, dahil kailangan Siyang umakyat sa Kanyang Ama. Kundi ang dapat niyang gawin ay humayo at sabihin sa mga alagad na Siya ay aakyat “ ‘sa Aking Ama, at inyong Ama, at sa Aking Diyos at inyong Diyos,’” (Juan 20:17). Tinupad ni Maria ang kanyang misyon. Sinabi niya sa mga alagad na nakita niya ang Panginoon at sinabi din ang iba pang mga detalye na ibinahagi Niya sa kanya (Juan 20:18).

`Basahin ang 1 Corinto 15:12-20. Ayon kay Pablo, ano ang kabuluhan ng ating pananampalatayang Kristyano kung si Cristo ay hindi nabuhay mula sa mga patay?`