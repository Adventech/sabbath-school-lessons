---
title:  Ang Ating Pagsaksi Kay Jesus
date:   14/11/2024
---

Paulit-ulit, samanatalang ipinapakita ni Juan ang mga saksi kay Jesus, ang kanyang punto ay ang dalhin tayo sa isang mabilis na konklusyon: “ ‘Gumawa si Jesus ng marami pang ibang mga tanda sa harapan ng Kanyang mga alagad, na hindi naisulat sa aklat na ito. Ngunit ang mga ito ay isinulat upang kayo’y sumampalataya na si Jesus ang Cristo, ang Anak ng Diyos; at sa pagsampalataya ay magkaroon kayo ng buhay sa Kanyang pangalan’” (Juan 20:30, 31).

Isiping naroon ka ng personal, sa laman, at nakita mo si Jesus na gumagawa ng marami sa mga himalang ito. Tiyak na mananampalataya tayo, hindi ba? Nais nating isiping gayon; ngunit, sa ibang mga paraan, mas marami pa nga tayong mga dahilan upang manampalataya kay Jesus kaysa sa mga taong aktwal na nakakita ng mga himala.

Bakit?

`Ano ang ilan sa mga bagay na mayroon tayo ngayon na wala ang mga nabubuhay sa panahon ni Jesus na makakatulong sa atin na manampalataya? Tingnan, halimbawa, Mateo 24:2; Mateo 24:14, Mateo 24:6-8.`

At iyon ay sapagkat hindi lamang mayroon tayong mga makapangyarihang ulat sa Ebanghelyo ni Juan, mayroon din tayong malaking kalamangan na makitang magkatotoo ang napakaraming ipinagpaunang sabihin ni Jesus at ng iba pang mga manunulat ng Biblia, tulad ng pagkawasak ng templo (Mateo 24:2), ang paglaganap ng Ebanghelyo sa buong mundo (Mateo 24:14), ang malaking pagtalikod (2 Tesalonica 2:3), at ang mundo na nananatili sa pagkahulog at masamang lugar (Mateo 14:6-8). Sa buong panahon ng buhay at ministeryo ni Jesus, ang Kanyang mga tagasunod ay nanatiling isang maliit at hinaharas na grupo ng mga lalaki at babae, na sa lahat ng mga pamantayan ng tao, ay dapat na nawala na mula sa kasaysayan noong matagal nang panahon. Paano nila nalaman, gaya natin, na ang lahat ng mga bagay na ito ay mangyayari? At nangyari nga. Sa katunayan, ang atin mismong pananampalataya ay nananatili bilang katuparan ng sariling propesiya ni Jesus na ang ebanghelyo ay paroroon sa buong sanlibutan.

At, ngayon, pagkaraan ng halos 2000 taon, bilang mga tagasunod ni Jesus, mayroon din tayong pribilehiyo na sumaksi kay Jesus at kung ano ang ginawa Niya para sa atin. Hindi sa pamamagitan ng pangangatuwiran ni Nathaniel, ni Nicodemo, ng babae ng Samaria, o ng mga turo ng mga Fariseo na makikilala natin sa ganang ating sarili si Jesus bilang ang Mesiyas. Kundi sa pamamagitan ng pagbabasa ng Kasulatan sa ilalim ng nakapagpapatibay na kapangyarihan ng Banal na Espiritu ay tinatanggap natin si Jesus bilang Tagapagligtas ng sanlibutan.

At pagkatapos, bawat isa sa atin, sa ating sariling paraan, at bunga ng ating sariling relasyon sa Diyos, ay magkakaroon tayo ng isang kuwentong maibabahagi. Ang ating kuwento ay maaaring hindi kasing drama tulad ng makakita ng binuhay na patay o isang taong bulag mula sa kanyang pagkapanganak na pinagaling, ngunit hindi iyon mahalaga. Ang mahalaga ay ang nakikilala natin sa ganang ating sarili si Jesus, at sa ating sariling paraan ay sumasaksi tayo para sa Kanya, tulad ng ginawa ng mga nasa Ebanghelyo ni Juan.