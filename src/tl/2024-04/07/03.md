---
title:  Ang Pagsaksi ni Maria
date:   11/11/2024
---

Anim na araw bago ang Paskua, naparoon si Jesus upang dalawin si Maria, Martha, at ang kanilang kapatid na si Lazaro, na siyang binuhay ni Jesus. Si Simon, na pinagaling sa ketong, ay nagdaos ng isang piging bilang pasasalamat sa ginawa sa kanya ni Jesus. Si Martha ay naglilingkod, at si Lazaro ay nakaupo sa hapag kasama ng mga panauhin (Juan 12:1-8).

`Ano ang kahalagahan ng mga ginawa ni Maria dito? Paanong ito ay isang pagsaksi kung sino talaga si Jesus? Juan 12:1-3`

Ang pabango ay napakamahal, kasing halaga ng halos isang taong sweldo para sa karaniwang manggagawa. Maaaring dinala ni Maria ang kaloob na ito bilang pagpapahayag ng pasasalamat sa Tagapagligtas para sa kapatawaran ng kanyang mga kasalanan at sa pagkabuhay ng kanyang kapatid. Inilaan niya ito na balang araw ay para sa libing ni Jesus. Ngunit noon ay kanyang narinig na Siya ay malapit nang pahiran bilang hari. Sa ganung pagkakataon, siya ang mauunang magbigay sa Kanya ng karangalan.

Maaaring hindi hinangad ni Maria na ang pagkilos niyang ito ay mapansin, ngunit itinala ni Juan, “ang bahay ay napuno ng amoy ng pabango” (Juan 12:3). Tumugon si Judas ng isang mabilis na pagsaway, na sinasabing ang pabango ay dapat na ipagbili at ang mapagbibilhan ay ipamigay sa mga dukha. Kaagad na pinaluwag ni Jesus ang damdamim ni Maria sa pagsasabing, “ ‘Hayaan ninyo siya;. . . Sapagkat ang mga dukha ay laging nasa inyo, ngunit ako’y hindi laging nasa inyo’” (Juan 12:7, 8).

Isang paulit-ulit na tema ay nagaganap sa buong Ebenghelyo. Alam ni Jesus ang nasa loob ng mga tao (Juan 2:24, 25; Juan 6:70, 71; Juan 13:11; Juan 16:19) Sa pagkakataong ito sa piging ni Simon, nalalaman ni Jesus ang nasa loob ni Judas. Maingat si Juan na ituro kung sino si Judas—isang makasariling magnanakaw (Juan 12:6).

“Ang mabangong kaloob na binalak ni Maria na ibuhos sa patay na katawan ng Tagapagligtas ay ibinuhos niya sa Kanyang buhay na anyo. Sa libing ang bango nito ay maaari lamang humalimuyak sa libingan; ngayon ay pinasaya nito ang Kanyang puso sa katiyakan ng kanyang pananampalataya at pag-ibig. . . . At samantalang Siya ay bumababa sa kadiliman ng Kanyang malaking pagsubok, dinala Niya ang ala-ala ng gawang iyon, ang kasigasigan ng pag-ibig na mapapasa Kanya mula sa Kanyang mga tinubos magpakailan man.” Ellen G. White, The Desire of Ages, p. 560.

`Alam ni Jesus kung ano ang nasa puso ni Maria at ni Judas. Alam din Niya kung ano ang nasa puso mo. Ano ang dapat sabihin sa atin ng katotohanang ito tungkol sa pangangailangan kay Cristo bilang ating katuwiran, na magbabago sa atin at magtatakip sa atin?`