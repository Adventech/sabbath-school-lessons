---
title:  Ang Hindi Namamalayang Pagsaksi ni Pilato
date:   12/11/2024
---

Paulit-ulit na itinala ni Juan ang mga pagtatangka ng mga lider ng relihiyon na dakipin si Jesus, na dalhin Siya sa paglilitis, at patawan Siya ng kamatayan. Isang tema sa Ebanghelyo ni Juan, na madalas ipahayag ni Jesus, ay ang Kanyang panahon o oras ay hindi pa dumating, kung saan ang Kanyang ibig sabihin ay ang oras ng Kanyang pagpapako sa krus (Juan 2:4; Juan 7:6, 8, 30; Juan 12:7, 23, 27; Juan 13:1; Juan 17:1).

Ngayon ay dumating na ang oras. Inaresto si Jesus sa halamanan ng Getsemane, dinala sa harapan ni Annas, pagkatapos ay kay Caipas ang dakilang pari, pagkatapos ay dalawang ulit sa harap ni Pilato.

Tumawag si Juan ng maraming saksi mula sa iba’t ibang antas ng pamumuhay upang magpatotoo na si Jesus ay ang Cristo. Ngayon ay tinawag ni Juan si Pilato, ang gobernador na lumitis kay Jesus. Ito ay isang mahalagang patotoo dahil si Pilato ay isang Romano, gobernador, at hukom; karamihan sa ibang mga saksi ay mga Judio at karaniwang mga tao.

`Paanong ang hatol ni Pilato ay naka-ugnay sa tema ng Ebanghelyo ni Juan? Juan 18:38; Juan 19:4-22.`

Si Jesus ay dinala kay Pilato nang madaling araw nang Biyernes (Juan 18:28). Ang plano niya ay agad na madala ang bilanggo sa kanyang hantungan. Ngunit ang anyo ni Jesus ay nakapukaw ng atensyon ni Pilato. Maingat na tinanong ng gobernador si Jesus at narinig mula sa Kanyang mga labi, “ ‘Ako’y ipinanganak dahil dito, at dahil dito ay pumarito ako sa sanlibutan, upang magpatotoo sa katotohanan. Ang bawat isang panig sa katotohanan ay nakikinig sa aking tinig’” (Juan 18:37).

Bagaman sa huli ay hinatulan ng gobernador ng kamatayan si Jesus, gayunpaman ay tatlong beses niyang ipinahayag na si Jesus ay walang kasalanan (Juan 18:38; Juan 19:4, 6). At sa itaas ng krus ay kanyang isinulat ang mga salitang “ ‘Jesus na taga Nazaret, ang Hari ng mga Judio’” (Juan 19:19), na binuo ang kanyang pagsaksi kung sino si Jesus. At muli sa kabila ng kanyang patotoo sa pagiging walang sala ni Cristo, kanya pa ding hinatulan ng kamatayan si Jesus.

Nakatayo mismo ang Katotohanan sa harapan ni Pilato gayunpaman-sa pagpapahintulot sa nagkakagulong mga tao na pilitin siya-hinatulan pa rin ni Pilato ng kamatayan si Jesus! Anong saklap na halimbawa ng hindi pagsunod sa tamang sinasabi ng iyong konsensya at puso!

`Ano ang ating matututuhan mula sa halimbawa ni Pilato tungkol sa panganib na hayaan ang popular na sentimiyento, maging ang panggigipit, na pigilan tayong gawin ang kung anong pinaniniwalaan nating tama?`