---
title:  Ang Pagsaksi ni Tomas
date:   13/11/2024
---

`Basahin ang Juan 20:19-31. Ano ang matututuhan natin mula sa kuwento ni Tomas tungkol sa pananampalataya at pag-aalinlangan? Anong malaking pagkakamali ang nagawa ni Tomas?`

Napakita si Jesus sa mga alagad pagkaraan ng Kanyang pagkabuhay, nang sila ay nagkakatipon sa nakakandadong silid dahil sa takot. Hindi nila kasama si Tomas. Kalaunan, narinig niya ang balita ng pagkabuhay mula sa ibang mga alagad, ngunit siya ay nalumbay. Hindi ito akma sa kanyang larawan ng kaharian. At, gayundin, tiyak na nagtataka siya kung bakit magpapakita si Jesus sa iba kung kailan siya mismo ay wala roon.

Sinabi ni Tomas, “ ‘Malibang makita ko sa Kanyang mga kamay ang bakas ng mga pako, at mailagay ko ang aking daliri sa binutas ng mga pako, at mailagay ko ang aking kamay sa Kanyang tagiliran ay hindi ako maniniwala’” (Juan 20:25).

Inilalahad ni Tomas ang kondisyon ng kanyang pananampalataya. Ang paraang ito ng pananampalataya kay Jesus ay nakikita ng paulit-ulit sa Juan. Sinagot ni Nicodemo si Jesus ng, “ ‘Paanong maipapanganak ang isang tao kung siya’y matanda na?’” (Juan 3:4). Ang babae sa balon ay nagtanong, “ ‘Ginoo, wala kang pansalok ng tubig, at malalim ang balon. Saan ka ngayon kukuha ng tubig na buhay?’” (Juan 4:11). Ang karamihan na pinakain ng mga tinapay at isda ay nagtanong, “ ‘Anong tanda ang ibibigay mo sa amin?’” (Juan 6:30).

Ang pananaw na “makita muna bago manampalataya” ang siyang sinasalungat ni Juan. Nang makatagpo ni Jesus si Tomas makaraan ang pagkabuhay, inanyayahan Niya siya na lumapit, tingnan, at hawakan ang Kanyang nabuhay na katawan. Pagkatapos ay sinabi Niya, “ ‘Mapapalad ang hindi nakakita, gayunma’y sumasampalataya’” (Juan 20:29).

“Hindi kailanman hinihiling ng Diyos na maniwala tayo, nang hindi nagbibigay ng sapat na katibayan para pagbasehan ng ating pananampalataya. Ang Kanyang pag-iral, karakter, katotohanan ng Kanyang salita, ay naitatag na lahat sa pamamagitan ng patotoo na umaakit sa ating pangangatuwiran; at ang patotoong ito ay sagana. Gayunpaman, hindi kailanman inaalis ng Diyos ang posibilidad ng pag-aalinlangan. Ang ating pananampalataya ay dapat nakasalig sa katibayan, hindi sa demonstrasyon.” Ellen G. White, Steps to Christ, p. 105.

Sa pamamagitan ng Salita ng Diyos, ng Paglalang, at ng personal na karanasan, binigyan tayo ng kamangha-manghang dami ng katibayan para sa ating pananampalataya kay Jesus.

`Kung tatanungin ka ng iba, Bakit ka nananampalataya kay Jesus? Ano ang sasabihin mo?`