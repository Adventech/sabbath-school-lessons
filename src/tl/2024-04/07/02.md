---
title:  Pagbabalik Tanaw Kay Abraham
date:   10/11/2024
---

Hindi nahihiya si Jesus sa pagpapahayag kung sino Siya, maging sa pagtawag ng mga saksi upang magpatotoo kung sino Siya, maging ang mga saksi na matagal nang namatay, kasama si Abraham. “ ‘Nagalak ang inyong amang si Abraham na makita niya ang Aking araw. Nakita niya ito at siya’y nagalak’” (Juan 8:56).

`Bakit napakahalaga ng patotoo ni Abraham anupat isinama ito sa ebanghelyo ni Juan? Genesis 12:3, Genesis 18:16-18, Genesis 26:4, Mateo 1:1, Gawa 3:25.`

“Sa pamamagitan ng type at pangako ay “ipinangaral ng Diyos noong una ang ebanghelyo kay Abraham.’ Galacia 3:8. At ang pananampalataya ng patriarka ay natuon sa darating na Manunubos. Sinabi ni Jesus sa mga Judio, ‘Nagalak ang inyong amang si Abraham na makita ang Aking araw; Nakita niya ito at siya’y nagalak.’ Juan 8:56. Ang lalaking tupa na inialay bilang kahalili ni Isaac ay kumakatawan sa Anak ng Diyos, na ihahain bilang kahalili natin. Nang ang tao ay mapahamak sa kamatayan dahil sa pagsalangsang sa kautusan ng Diyos, ang Ama, na nakatingin sa Kanyang Anak, ay nagsabi sa makasalanan, ‘Mabuhay ka: Nakasumpong Ako ng isang pantubos.’ Ellen G. White, Patriarchs and Prophets, p. 154.

Si Abraham ang ama ng bansang Judio. Tumanggap siya ng pangako na sa pamamagitan niya, pagpapalain ang lahat ng mga bansa. Ang pagpapalang ito ay dumating sa pamamagitan ng Mesiyas, na ipinanganak sa kanyang salinlahi.

Si Abraham ay ama din nilang mga tumugon sa Diyos sa pananampalataya (Hebreo 11:8, 17-19). Ang kanyang pagsang-ayon na ialay ang kanyang anak na si Isaac (Genesis 22), ang anak ng pangako, ay hindi lamang isang katibayan ng pananampalataya kundi isang dungawan sa panukala ng kaligtasan.

Nang sahinin ni Jesus, “ ‘Nagalak ang inyong amang si Abraham na makita ang aking araw’” (Juan 8:56), ang mga pinuno ay tumugon, ‘Wala ka pang limampung taon, at nakita mo na si Abraham?’” (Juan 8:57).

Ang sagot ni Jesus ay kamangha-mangha. “ ‘Katotohanang sinasabi ko sa inyo, bago pa man si Abraham ay Ako Nga’” (Juan 8:58). Gumamit si Jesus ng wikang nagpapaala-ala sa sinabi ng Diyos kay Moises sa nagniningas na puno. Ito ay ang pag-aangkin ng pagiging Diyos, ang Isa na umiiral sa Kanyang Sarili. Walang pagtatanong, naunawaan ng mga pinuno ang implikasyon ng Kanyang sinabi dahil sa pagkakataong iyon sila’y “dumampot ng mga bato upang ibato sa Kanya” (Juan 8:59).

`Basahin ang Roma 4:1-5. Paano ginamit dito ni Pablo ang kuwento ni Abraham upang ipakita ang dakilang katotohanan ng kaligtasan sa pamamagitan ng pananampalataya lamang, na walang mga gawa ng kautusan? Paano tayo tinutulungan ng mga talatang ito na maunawaan ang ideya tungkol kay Abraham bilang ama nilang mga nabubuhay sa pamamagitan ng pananampalataya?`