---
title:  Komento ng Guro
date:   15/11/2024
---

### Unang Bahagi: Pangkalahatang Idea

Pokus ng Pag-aaral: Juan 18:38, Juan 19:4-22, Juan 20:19-31

Nagsalita si Jesus na may kompiyansa at katiyakan tungkol sa Kanyang pagkakakilanlan. Kadalasan, tinukoy Niya ang Kanyang pagkakakilanlan bilang katuparan ng ipinangakong Mesiyas at hiniling sa iba na patunayan ang Kanyang pagiging Mesiyas. Bakit ang kanilang pagsaksi para sa Kanyang pagkakakilanlan ay napakahalaga kay Jesus? Nais Niyang iligtas ang pinakamarami hangga’t maaari sa Kanyang walang hanggang kaharian, at alam Niya na ang pananampalataya sa Kanya ang tanging daan upang maligtas mula sa kasalanan at sa nagkasalang sanlibutang ito.

Nanawagan din si Jesus sa marami sa mga nakasaksi sa Kanya na ipahayag ang kanilang taimtim na paniniwala tungkol sa kanilang tunay na karanasan sa Kanya. Ang patotoo ni Maria tungkol sa sakripisyo ni Jesus ay makapangyarihan at makahulugan. Ang kanyang puso ay ganap na nakabukas sa Kanyang mga mata, tulad ng ating mga puso, dahil alam ni Jesus ang lalim ng bawat puso. Kaya, alam din Niya ang mapanlinlang at mapagkunwaring puso ni Judas.

Nababasa din ni Jesus ang puso ni Poncio Pilato, isang paganong gobernador na Romano, na sa ilang paraan ay mas makatotohanan kaysa sa marami sa nag-aakusa kay Jesus. Tinanggap din ni Jesus ang patotoo ng isang mapag-alinlangan na dapat munang makita at mahawakan sa ganang kanyang sarili ang katibayan ng pagkabuhay ng Kanyang Panginoon. Naging matiyaga si Jesus kay Tomas at ipinakita sa kanya ang malinaw na katibayan ng Kanyang nasugatang katawan. Ngayong linggo, pag-aaralan din natin ang pinakamakapangyarihang pagsaksi ng pagiging Mesiyas ng Tagapagligtas—si Jesus mismo, na nagpatotoo sa Kanyang misyon bilang Mesiyas sa pamamagitan ng Kanyang mga salita ng walang hanggang buhay at ng Kanyang makapangyarihang mga gawa.

### Ikalawang Bahagi: Komentaryo

**Pagdinig Kay Abraham**

Ipinahihiwatig ng Juan 8:56 na si Abraham ay pinagpakitaan ng isang pahayag ng hinaharap na Mesiyas. Ang banal na pagpapahayag na ito ng maluwalhating pag-asa ay may layuning maging katiyakan ng pangsansinukob na panukala ng kaligtasan ng Diyos. Nang makita ang kahanga-hangang pahayag, si Abraham ay “nagalak” at “natuwa.” Sa kabaligtaran, ang mga lider na Judio ay hindi nangangailangan ng pangitain upang makita ang araw ni Jesus, dahil nakita nila ng personal Siya at ang Kanyang mga makapangyarihang gawa. Sa halip na magalak, tulad ng kanilang amang si Abraham, sila ay nagalit at handang patayin Siya.

Bukod dito, ipinakita kay Abraham ang praktikal na aplikasyon ng pangitaing iyon, na nagpapakita ng malinaw na plano ng pagtubos sa tao. Si Abraham ay nagsilbing kumakatawan sa Diyos Ama, at si Isaac bilang kumakatawan kay Jesus, ang bugtong na Anak ng Diyos. Ang kahoy para sa sakripisyo ay ipinasan sa likod ni Isaac patungo sa altar, kung paanong pinasan ni Jesus ang kahoy na krus tungo sa altar ng Kalbaryo. Kapwa si Isaac at si Jesus, walang pagtutol, ay handang maging sakripisyo. Mahirap paniwalaan na ang isang matipunong binata tulad ni Isaac, sa kalakasan ng kanyang Kabataan, ay magiging labis na masunurin, kahit na sa kamatayan. Ang kahanga-hangang pananampalataya ni Abraham, kahit masakit na pag-aatubili, sa pagsasakripisyo ng kanyang tanging anak—ang anak ng pangako—ay kumakatawan sa kahandaan ng Ama na hayaang mamatay si Jesus para sa sangkatauhan.

Ang pangunahing pagkakaiba sa pagitan ni Jesus at ni Isaac ay ang kahalili na ipinagkaloob sa huli. Ngunit walang inilaan kay Jesus. Ang sakripisyo ni Cristo ay tunay ngang siyang panghalili para sa atin. Sa pagbubuhos ng Kanyang dugo, nagbigay si Jesus ng Kanyang buhay at ng Kanyang katuwiran para sa ating katubusan, na walang sinuman ang nagtataglay.

**Ang Pagsaksi ni Maria**

Samantalang ibinabaling natin ang ating pansin sa pista sa bahay ni Simon na Fariseo, dapat nating pansinin na si Jesus ang panauhing pandangal, kasama si Lazaro, na hindi pa natatagalan ay Kanyang binuhay mula sa mga patay. Si Maria, gayunpaman, ay hindi isang bisitang pandangal. Si Simon at si Maria ay isang case study na magkaiba. Nilinis ni Jesus si Simon mula sa ketong, ngunit hindi pa hinahayaan ni Simon si Jesus na pagalingin siya mula sa ketong ng kanyang mga makasalanang pagpili. Sa kabaligtaran, sumuko ng buo si Maria kay Jesus at pinahintulutan Siya na linisin siya mula sa ketong ng kanyang makasalanang nakaraan. Naobliga si Simon, sang-ayon sa kaugalian ng mga Judio, na parangalan si Jesus sa pagpapagaling sa kanya, kaya inanyayahan niya si Jesus dahil sa pagkadama ng tungkulin. Ngunit si Maria ay may buong pagtatalaga at debosyon kay Jesus, na ikinalat ang samyo ng Kanyang pag-ibig sa buong bahay. Sa piging, pinahiran niya ang katawan ni Cristo, ang malapit nang pataying Kordero ng Diyos na Siyang kahaliling Sakripisyo na isinugo upang iligtas ang sangkatauahn.

Ipinagtanggol ni Jesus si Maria nang siya ang naging tuon ng bawat isang atensyon. Si Judas ay nag-organisa ng isang pang-aalipustaang pag-atake laban sa kaniya dahil sa pagpapahid kay Jesus, isang pag-atake na sinuportahan ng mga alagad. Inilarawan ni Jesus ang gawa ng pagtatalaga ni Maria kay Jesus bilang isang kahanga-hangang bagay dahil ginawa niya ang maaari niyang magawa para sa Kanya. Kaya nga, kapag ginagawa natin ang ating bahagi mula sa tunay na pag-ibig, tinatanggap ni Jesus ang gayong pagsisikap bilang ating pinakamabuting handog, dahil alam Niya ang pangloob na mga paggawa ng isang pusong tunay. Kapag ginagawa natin ang ating pinakamabuti para kay Jesus, itinuturing Niyang sapat na iyon. Kung sapat na ito para kay Jesus, dapat ay sapat na rin ito para sa atin.

**Ang Di Namamalayang Pagsaksi ni Pilato** (Juan 18:38, Juan 19:4-22)

Nakapagtataka at kabaligtaran na ang isang paganong gobernador, sa isang banda, ay pumanig kay Jesus, at ipinahayag ang Kanyang pagiging inosente, samanatalang ang sariling bayan ni Jesus, na ipinarito Niya upang iligtas, ay tumanggi sa Kanya, at sumisigaw para sa Kanyang kamatayan. Namumuhay at namamahala sa isang napakatiwaling mundo, ninasa ni Pilato na malaman ang katotohanan, ngunit siya ay nag-aalinlangan na ito ay umiiral. Ang gayong mga pag-aalinlangan tungkol sa pag-iral ng katotohanan ay laganap, lalo na sa ngayon. Ang katotohanan ay napagkakamalang kasinungalingan, na walang iba kundi paggamit ng kapangyarihan, at ang liwanag ay binabansagang kadiliman na ginagamit upang sakupin ang mga walang malay. Ang pandaraya ay nagiging higit na karaniwan sa ating Lipunan. At, tulad ni Pilato, tayo ay sumisigaw upang malaman ang katotohanan.

Kaya naman, ang sinabi ni Jesus kay Tomas ay napakatotoo at hindi pwedeng alisin sa ating panahon: “ ‘Ako ang daan, ang katotohanan, at ang buhay’” (Juan 14:6). Sa mga huling araw na ito, kailangan nating lumakas na kasama si Jesus, na Siyang Daan. Samantalang tayo ay lumalakad na kasama Siya, tinuturuan Niya tayo ng katotohanan, sa salita at gawa, na sa huli ay mag-aakay sa walang hanggang buhay. Madaling mapanghinaan ng loob at makadama ng pagkabigo samantalang ating kinakaharap ang mga pangyayari sa ating mundo; kaya nga, dapat nating yakapin si Jesus, na Siyang laging katotohanan na sa Kanya ay walang anumang bahid ng kadiliman na nasumpungan sa buhay na ito. Siya ay hindi nagbabago, dahil Siya ay kapwa ang kahapon, ngayon, at magpakailanman.

Isang huling kaisipan tungkol kay Pilato: Alam niya sa kanyang puso na si Jesus ay hindi lamang inosente. Siya rin ay naniniwala na si Jesus ay hindi pangkaraniwan sa lahat ng paraan. Hindi pa nakasaksi si Pilato ng sinumang katulad Niya. Kinumpirma ng kanyang asawa ang paniniwalang ito sa pagbabahagi sa kanya ng katotohanan tungkol kay Jesus at binalaan siya na huwag Siyang hatulan. Sa katunayan, ipinahayag mismo ni Pilato na walang kasalanan si Jssus—hindi lang isang beses, kundi tatlong beses.

Ngunit tulad ng ginagawa ng iba, sumuko si Pilato sa pamimilit ng karamihan. Siya’y nag-atubili sa isang sandaling kahinaan, kaya sinalungat niya ang kanyang konsensya. Sinubukan ni Pilatong paluguran kapwa ang Roma at ang karamihan, ngunit nagtapos siya na walang napaluguran. Tinanggalan ng lahat ng kanyang karangalan at nakabilanggo sa Gaul, sa France, ang mabigat na depresyon ni Pilato na nagpalumo sa kanya, at kanyang winakasan ang kanyang sariling buhay.

**Ang Pagsaksi ni Tomas** (Juan 20:19-31)

Ang kaso ni Tomas ay isang aklat aralin sa pananampalataya at pagtitiwala. Tulad ni Pilato, nakipagpunyagi si Tomas sa pag-aalinlangan, sa kabila ng maraming katibayan. Ngunit handa si Jesus na pawiin ang kanyang mga pagkatakot at pag-aalinlangan. Malumanay ang Tagapagligtas kay Tomas, na inaanyayahan siyang hipuin ang Kanyang mga pilat. Nais din ni Jesus na tayo ay “pumarito at tingnan,” upang personal Siyang maranasan sa ganang ating sarili. Tila anuman ang kailangan upang matulungan tayong manampalataya, ay handa Niyang ipagkaloob. Kinakatagpo Niya tayo sa ating kinaroroonan—sa ating kawalang-pag-asa, panlulupaypay, o pag-aalinlangan.

Madalas na talakayin ni Juan ang paksa ng pag-aalinlangan sa kanyang mga sulat. Nang isulat niya ang kanyang Ebanghelyo, kanyang kinakaharap ang mga nanlulupaypay na mga miyembro ng iglesiya na hinahamon ng mga gnostic hersies tungkol sa katotohanan ni Cristo. Sa panahon ni Juan tulad ng sa atin, mayroong mga pumipili na hindi manampalataya dahil hindi nila nakita ang lahat ng katibayan na kanilang ninanais, maging ito ay pang-agham o pilosopikal.

Marami ngayon ay nakatuon sa bawat hibla ng pag-aalinlangan na ibinabangon sa pagtututol sa pagiging Mesiyas ni Cristo at, kaya, binabalewala ang napakalaking katibayan ng katotohanan at misyon ni Cristo. Ang mga mapag-alinlangang ito ay nagpipilit na ang buong tasa ng katibayan ay mapuno hanggang sa labi bago nila piliing manampalataya. Ngunit sa sanlibutang ito na nagkasala, ay mayroon laging silid para sa pag-aalinlangan. Napapaligiran tayo ng katibayan: ang kahanga-hangang nilikha ng Diyos, ang mismong buhay, patnubay ng Diyos, ang ating konsensya, at ang sukat ng pananampalataya na nasa atin sa ating pagkapanganak. Sa uri ng katibayang iyon, ang paniniwala ay tunay na nakikita.

Ang gayong karanasan ay eksaktong kung ano ang ipinanalangin ni Eliseo nang pakiusapan niya ang Panginoon na tulungan ang kanyang lingkod na nag-aalinlangan upang makakita, tulad ng nakatala sa 2 Hari 6:17: “ ‘Idinadalangin ko sa Iyo, Panginoon, na buksan Mo ang kanyang mga mata upang siya’y makakita.’” Sinasabi ng Biblia kung ano ang nangyari bilang tugon sa panalangin ni Eliseo: “At binuksan ng Panginoon ang mga mata ng binata, at siya’y nakakita. Ang bundok ay puno ng mga kabayo at ng mga karwahe ng apoy sa palibot ni Eliseo.” Kaya, ating masasabi bilang pagtatapos na ang tunay na pagkakita ay paniwalaan ang mas malaking katotohanan sa kabila ng ating pangmalapitang mga pangyayari.

**Ang Pagsaksi ni Jesus**

Tunay ngang si Jesus ang pinakadakilang saksi sa Kanyang pagka-Diyos at sa Kanyang banal na misyon. Paulit-ulit at walang kapaguran, sinikap Niyang buksan ang mga mata at puso ng mga matalino at mayamang klase ng mga tao. Lubos na ninais ni Jesus na isaalang-alang ng mga nag-aalinlangan ang hayag na katibayan tungkol sa Kanya. Siya ay masigasig na nagnanais na sila ay manampalataya at maligtas, bagaman kadalasan ito ay hindi nagtagumpay. Gaano kadalas na marami sa atin ay nagnanais na makita at marinig si Jesus ng personal! Ngunit kung nabuhay tayo noong panahon ng ministeryo ni Cristo sa lupa at nakita ang lahat ng katibayan na Kanyang ipinakita, mananampalataya ba tayo?

Mayroon tayo ngayong kalamangan ng maraming mga natupad na propesiya, na maaari nating pag-aralan upang matutunan ang Kanyang mga makapangyarihang gawa at nagbibigay-buhay na mga salita. May buhay na likas sa Kanyang mga salita, dahil ang Kanyang mga nakatalang sinabi ay kasang-ayon ng Kanyang Persona. Tulad ng pinatotohanan ni Pedro, si Jesus ay mayroong mga salita ng walang hanggang buhay; Si Jesus mismo ay nagpatotoo na ang Kanyang mga salita ay nagbibigay ng buhay.

Isaalang-alang natin ang bigat ng hindi mabilang na mga patotoo ng mga nabagong buhay na naganap dahil sa pakikipagtagpo kay Cristo. Ang kapangyarihan ni Jesus na hikayatin ang matigas at walang pag-asang puso ng tao ay buong ipinakita para sa atin upang pagbulayan at punuin tayo ng paghanga. Isaalang-alang kung paanong si Cristo, sa pamamagitan ng Banal na Espiritu, ay binuo ang Kanyang sarili, ang pag-asa sa kaluwalhatian, sa loob natin. Kung minsan ay mayroon tayong gawi na maniwala sa hindi natin dapat paniwalaan. Hindi palaging ibig sabihin ng mga tao ang kanilang sinasabi o sinasabi ang kanilang ibig sabihin. Sa isang banda, ang Bukal ng Katotohanan, si Jesus, ay kabaligtaran. Lagi Niyang sinasabi ang ibig Niyang sabihin at ibig Niyang sabihin ang Kanyang sinasabi. Mapagtitiwalaan natin ng lubos ang Kanyang sinasabi at ang Kanyang ibig sabihin.

### Ikatlong Bahagi: Aplikasyon sa Buhay

Pag-isipan at sagutin ang mga sumusunod na tanong;

1\. Nabigyan ng pribilehiyo ang mga Fariseo na makita mismo ang sinabi at ginawa ni Jesus, ngunit tinanggihan nilang maniwala sa Isa na hindi matatawarang Regalo ng Diyos mula sa Langit. Nag-alinlangan si Tomas, tulad ng ginawa ng ilan sa mga Fariseo, ngunit kalaunan ay naniwala siya. Ihambing at bigyang pagkakaiba ang iba’t-ibang mga pakikitungo kay Jesus ni Tomas at ng mga Fariseo. Ano ang mahalagang pagkakaiba?

2\. Hindi nanalangin si Jesus para lamang sa Kanyang mga alagad, tulad ng nakatala sa Juan 17:9; nanalangin din Siya para sa lahat ng hinaharap na mga henerasyon na mananampalataya sa patotoo ng mga alagad, tulad ng makikita sa talatang 20, “ ‘Hindi lamang sila ang idinadalangin ko, kundi sila rin naman na mga sumasampalataya sa Akin sa pamamagitan ng kanilang salita.’” Hindi ba’t ang pahayag na ito ay nagpapahiwatig na tayo’y naging mga mananampalataya ni Cristo dahil sa Kanyang mga panalangin para sa atin at sa iba? Ano ang sinasabi sa iyo ng katotohanang ito tungkol sa Kanyang kamangha-manghang pag-ibig, pagmamalasakit, at banal na kapangyarihan?

3\. Pag-isipan ang tungkol sa pag-aalinlangan at pagkakahati ng katapatan ni Pilato. Ano ang ilan sa mga masamang bunga ng gayong depektibong pamumuno? Paanong ang subukang paluguran ang lahat sa pagsisikap na tanggapin ang kanilang mga magkakaibang pananaw ay magdudulot ng pagkalito at kaguluhan?

4\. Ang ating mga buhay ay naglalabas ng “bango,” o impluwensiya, sa mga tao sa paligid natin habang tayo ay nakikisalamuha sa kanila sa ating magkakaibang kinaroroonan. Hindi natin mailalabas ang matamis na samyo ni Jesus malibang tayo ay “pinabango” Niya. Samantalang tayo ay nagninilay sa ating pang-araw-araw na buhay, ang kapaligiran bang pumapalibot sa atin ay naglalapit sa iba kay Cristo o nagtataboy sa kanila palayo sa Kanya?

` `