---
title:  Isang Bagong Pag-unawa sa Mesiyas
date:   04/11/2024
---

`Basahin ang Juan 1:32-36. Ano ang sinasabi dito ni Juan Bautista tungkol kay Jesus na hindi inaasahan ng mga tao tungkol sa matagal nang hinihintay na Mesiyas?`

Ang mga Judio ay naghihintay sa isang darating na Mesiyas na magliligtas sa kanila mula sa pamumuno ng Roma. Sa mahabang panahon sa ilalim ng pang-aapi, naniniwala ang mga Judio na hindi lamang pababagsakin ng Mesiyas ang Roma kundi itatatag sila bilang isang dakila at makapangyarihang bansa. Ang mga salita ni Juan, gayunpaman, na tinatawag si Jesus na “ang Kordero ng Diyos,” bagaman tuwirang tumutukoy sa Kanyang tumutubos na sakripisyo, ay maaaring hindi naunawaan ng nakakarami sa mga tao. Marahil ay hindi nila alam kung ano ang tinutukoy niya.

Kaya nga, si Juan at ang kanyang Ebanghelyo ay nagnanais na baguhin ang kanilang pagkaunawa tungkol sa Mesiyas upang kanilang makilala kay Jesus ang katuparan ng mga propesiya tungkol sa dumarating na Hari at kung ano ang Kanyang gagawin. Hindi Siya dumarating bilang isang politikal at militar na pinuno kundi upang ihandog ang Kanyang Sarili bilang handog para sa mga kasalanan ng sanlibutan. Iyon ang Kanyang layunin. Tanging pagkatapos niyaon, kapag natapos na ang lahat, na darating ang panghuling kaharian (tingnan ang Daniel 7:18).

“Nang sa pagbabautismo kay Jesus, itinuro Siya ni Juan bilang ang Kordero ng Diyos, isang bagong liwanag ang suminag sa gawain ng Mesiyas. Ang isipan ng propeta ay naituon sa mga salita ni Isaias, ‘Siya ay dinala tulad ng isang kordero sa katayan.’ Isa. 53:7.” Ellen G. White, The Desire of Ages, p. 136.

Sinasabi ni Juan sa Juan 1:31, “ ‘Hindi ko Siya nakilala’.” Kung gayon, paano nakilala ni Juan si Jesus bilang ang Mesiyas? Ang sagot ay sinabi na noong una ng Diyos na nagsugo kay Juan, “ ‘Ang makita mong babaan ng Espiritu at manatili sa Kanya, ay Siya ang magbabautismo sa Espiritu Santo.’ At aking nakita at pinatotohanan kong ito ang Anak ng Diyos’” (Juan 1:33, 34). Sa ibang mga salita, ipinahayag ng Diyos kay Juan na si Jesus ang Mesiyas.

“Si Cristo ang kapangyarihan ng Diyos at ang karunungan ng Diyos” (1 Corinto 1:24). Ang kaalamang si Jesus ay ang Cristo ay nagmumula mismo sa Diyos sa pamamagitan ng humihikayat na kapangyarihan ng Kanyang Espiritu. Ang temang ito ay palaging nakikita sa Juan. Ang kaligtasan ay hindi dumarating mula sa makamundong pilosopiya, agham, o mataas na natutuhan. Ito ay nanggagaling lamang sa Diyos tungo sa pusong isinuko na may pananampalataya at pagsunod kay Jesus.

`Paano natin malalaman ang katotohanan tungkol kay Jesus bilang ating tumutubos na sakripisyo malibang ito ay inihayag sa atin? Bakit, kung gayon, ang pagkaunawa sa Biblia at kung ano ang itinuturo nito tungkol kay Jesus ay napakahalaga?`