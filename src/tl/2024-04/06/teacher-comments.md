---
title:  Komento ng Guro
date:   08/11/2024
---

### Unang Bahagi: Pangkalahatang Ideya

Pokus ng Pag-aaral: Juan 1:32-36, Juan 6:1-71, Juan 5:36-38, at Juan 7:37-53.

Sa araling ito, higit nating tutuklasin ang patotoo ni Juan Bautista. Hindi nalilito o nag-aalinlangan si Juan tungkol sa pagkakakilanlan ni Cristo. Sa bawat panig, itinuro ni Juan si Jesus bilang ang Anak ng Diyos at kabuuan ng natupad na propesiya. Si Juan sa anumang paraan ay hindi isang kasalukuyang politiko na nanunulsol sa karamihan; sa halip, siya ay natatalaga sa hayag na katotohanan ng kaharian ng Diyos, kahit ito ay tanggapin o hindi ng karamihan ng mga tao. Si Juan ay handang tumayong nag-iisa at hindi natitinag, para sa katotohanan na tiyak niyang ipinadala ng Diyos.

Ngayong linggo, natutuhan din natin na ang katotohanan ay nagdadala ng pagkakabahagi at tinutukoy kung sino ang tatanggap nito na may bukas na mga pag-iisip at mapagpakumbabang mga puso.

### Ikalawang Bahagi: Komentaryo

**Ang Kapakumbabaan ng Kaluluwa ni Juan Bautista**

Hindi kaagad at ganap na nawala sa eksena ng kasaysayan si Juan Bautista matapos niyang ganapin ang kanyang mahalaga at nasa propesiyang tungkulin bilang tagapag-pauna ng Mesiyas. Tunay na nakatalaga si Juan sa misyon ni Cristo; walang anuman maliban sa pagkabilanggo at kamatayan ang makapipigil sa kanya mula sa kanyang gawain. Ang kanyang halimbawa ng radikal na pagtatalaga sa layunin ni Cristo ay dapat ding magpasigla sa atin na manatiling masigasig sa Kanyang gawain.

Sa hindi nawawalang katapatan, alam ni Juan ang kanyang wastong limitasyon at papel sa kanyang relasyon kay Cristo. Ang ganitong uri ng pagiging totoo at kababaan ng loob ay hindi nagpapahintulot sa pagkainggit at kompetisyon. Malinaw na ipinahayag ni Juan, “ ‘ “Hindi ako ang Cristo”’” (Juan 3:28). Itinuro ni Juan ang mga tao palayo sa kanyang sarili at sa halip ay inakay sila na tumuon kay Jesus, ang “Nobyo,” na siya niyang pinaglilingkuran bilang kanyang kaibigan at sa kanya siya ay nagagalak.

Si Cristo ang Siyang nanaog mula sa langit, mula sa sinapupunan ng Ama, at ang Kanyang nabubuhay na mga salita ay nagbibigay ng walang hanggang buhay. Si Juan, ang kaibig-ibig na alagad, ay binanggit ang dati niyang guro, ang mababa-ang-pusong si Juan Bautista, na nagsasabi tungkol sa kanyang sarili sa kaugnayan kay Cristo, “ ‘Siya’y kailangang tumaas, ngunit ako’y kailangang bumaba’” (Juan 3:30). Ang pagtaas ni Cristo at ang pagbaba ng sarili ay nakatala sa tamang pagkakasunod.

Hindi tayo tunay na magiging mapagpakumbaba malibang maitaas si Jesus sa ating mga buhay; Siya lamang ang makapagpapako sa sarili at alisin ito mula sa trono ng puso. Tunay nga, sinusubukan ni Satanas na ipakita ang Juan 3:30 sa baligtad na pagkakasunod-sunod: hinihikayat niya ang mga tao na bumaba muna (mga gawa), at pagkatapos ay panuorin ang biyaya ni Jesus na nadaragdagan sa kanilang mga buhay. Ngunit ang gayong pagtatangka ay isang espirituwal na imposibilidad, dahil tanging ang nangingibabaw na kapangyarihan lamang ni Jesus sa puso ang makasusupil sa sarili. Sa ibang mga salita, sa kasabihan ay hindi natin dapat ilagay ang kabayo sa unahan ng kariton.

Isinalaysay ang isang kuwento tungkol sa isang batang lalaki na natutuwang umawit ng mga awit tungkol kay Jesus, na minahal niya ng buong puso. Madalas niyang ipanalangin na dumating si Jesus at manirahan sa kanyang puso, at literal siyang naniniwala na gagawin iyon ni Jesus. Ngunit nais niyang malaman kung paanong ang dakilang si Jesus ay magkakasya sa kanyang maliit na katawan. Hindi masagot ng sapat ng kanyang ama ang kanyang tanong, ngunit ang munting batang ito ay sinagot ang kanyang sariling tanong. Sinabi niya sa kanyang ama na si Jesus ay labis na mas malaki kaysa kanya na nang kanyang anyayahan Siya sa kanyang puso, dapat Siya ang laging kapansin-pansin sa kanya!

Anong nakaka-antig na larawan ng ating Kristiyanong pagsakid! Ano ang nakikita sa atin kapag tayo ay nakikisalamuha sa mga tao! Ang Tagapagligtas ba o ang ating sarili? Ninanais ng Tagapagligtas na maupo sa trono ng ating mga puso, na punuin ang ating mga buhay ng Kanyang nagliligtas na biyaya tulad ng isang matamis na samyo.

**Isang Bagong Pagkaunawa sa Mesiyas** (Juan 1:32-36)

Binigyan diin ni Juan Bautista ang adyenda ng espirituwal na kaharian ni Cristo: espirituwal na pagbabago at personal na pagsuko ng indibiduwal na puso sa Diyos. Ang mensahe ni Juan ay salungat sa mga inaasahan ng mga Judio tungkol sa Mesiys. Sa hindi pagpansin sa mga propesiya ng Biblia tungkol sa isang nagdurusang Tagapagligtas, nilampasan ng mga Judio ang Kanyang kahihiyan. Sa halip, itinuon nila ang kanilang mga ambisyon sa pag-asa sa isang makapangyarihang hari na magpapalaya sa kanila mula sa pagkaalipin sa Roma at palalawakin ang kanyang pamumuno sa buong sanlibutan.

Kapag ating maingat na isinasaalang-alang ang Juan 1:32-36, ating mapapansin na muling pinagsikapan ni Juan na paalalahanan ang mga Judio tungkol sa espirituwal na likas ng Mesiyas. Isaalang-alang ang pagdidiin ni Juan sa ministeryo ng Banal na Espiritu nang Siya ay bumaba at nanahan kay Jesus at palakasin Siya na bautismuhan ang mga nanampalataya. Higit pa rito, pansinin kung paano itinampok ni Juan ang walang hanggang pagkakakilanlan ni Jesus bilang ang banal na Anak ng Diyos, gayundin ang pagiging sakripsyo Niya, ang “Kordero ng Diyos,” na magpapalaya ng Kanyang bayan mula sa pagkaalipin ng kasalanan.

Ang anunsyo ni Juan tungkol sa Mesiyas ay nagpapatibay ng pangangailangan natin na magtuon ng pansin sa kung ano ang walang hanggan sa kalikasan salungat sa mga makalupang bagay. Anumang nakikita natin sa palibot natin, kahit na ang pinaka-malaking pag-aari ay lilipas. Ngunit ang katotohanang espirituwal ay mananatili magpakailanman. Kailangan nating sundan ang mga yapak ng ating amang si Abraham, na “umaasa sa lunsod na may mga kinasasaligan, na ang nagplano at nagtayo ay ang Diyos” (Hebreo 11:10). Ang pagtukoy sa “saligan” ay may layong paalalahanan si Abraham, ang ama ng mga mananampalataya, tungkol sa katibayan at pamamalagi ng pangako ng Diyos salungat sa pansamantalang likas ng kanyang lagalag na buhay.

**Pagtanggap at Pagtanggi** (Juan 6:1-71)

Matapos ang himala ng pagpapakain sa 5,000, ang karamihan ay biglang napukaw na koronahan si Jesus bilang hari sa buong Israel. Ngunit walang adhikain si Jesus sa politika, ni hindi Siya natinag, tulad ng maraming mga politiko, ng popularidad o pampublikong opinyon ng nakakarami. Sa halip, masigasig na ninais ni Jesus na itatag ang Kanyang kaharian sa puso ng mga tao. Sinikap ng mga tao na pilitin si Jesus na ganapin ang kanilang mga planong politikal, ngunit siya ay umalis upang mapag-isa kasama ng Kanyang Ama.

Nais ng mga taong tanggapin si Jesus ayon sa kanilang sariling mga kondisyon, na binabale-wala ang katotohanang kailangan nilang tanggapin Siya ayon sa Kanyang kondisyon. Sa huli, ipinasiya nilang tanggihan Siya dahil pinili nilang pagtuunan kung ano ang nasa malapit at pansamantala. Hindi sila tumingin sa kabila ng mga bagay na ito sa mas malaking larawan ng walang hanggan at hindi nakikitang katunayan ng kaharian ng Diyos. Ito ang hilig ng hindi-hikayat na puso ng tao na tanggihan ang hindi tugma sa matagal na nitong pinanghahawakang mga kaisipan. Tulad ng ating makikita, labis na nahumaling ang mga tao sa pisikal na tinapay anupa’t nabulag sila sa alok ni Jesus na espirituwal na tinapay, na lubhang kailangan nila para sa kaligtasan.

Inialok ni Jesus ang Kanyang sarili sa mga tao bilang ang epirituwal na tinapay na bumaba mula sa langit, upang sila ay hindi na magutom na muli. Sa katulad na paraan, inihandog ni Jesus ang Kanyang sarili bilang ang Buhay na Tubig sa babaing Samaritana, na uminom mula sa Kanya ng Tubig ng Buhay, at hindi na kailanman nauhaw pa. Para sa ibang mga alagad maliban sa Labindalawa, ang mapagmahal na mga pagtatangka ni Jesus na ipahayag ang banal na katotohanan ay tila napatigas lamang ng kanilang mga puso sa pagtanggi sa katotohanang iyon. Sa halip na subukang maunawaan at manampalataya, nagdahilan ang mga tao sa pagsasabing, “Mahirap ang pananalitang ito. Sino ang may kayang makinig nito?” (Juan 6:60). Kaya, nakalulungkot, sila “ay tumalikod at hindi na sumama sa Kanya” (Juan 6:66).

Sa puntong iyon, tumingin si Jesus sa natitira Niyang labindalawang alagad at nagtanong, “ ‘Ibig din ba ninyong umalis?’” (Juan 6:67). Nang magkagayon si Pedro, na tagapagsalita ng grupo, ay nagsabi ng isang bagay na malalim, na kinasihan ng Espiritu: “ ‘Panginoon, kanino kami pupunta? Ikaw ang may mga salita ng buhay na walang hanggan’” (Juan 6:68). Ito ang mga salita ng inspirasyon na dapat nating isaisip! Walang lugar, at walang sinuman, na mapupuntahan para sa kaligtasan maliban kay Jesus.

**Ang Pagsaksi ng Ama** (Juan 5:36-38)

Maraming beses na nagpatotoo si Juan Bautista sa katotohanan ng tunay na Mesiyas na isinugo mula sa langit. Ngunit tiyak na ang patotoo ng Ama tungkol sa Kanyang Anak kasama ang pagsaksi ng Diyos Espiritu Santo ang pinakamakapangyarihan. Sa bautismo ni Jesus, ang lahat ng tatlong miyembro ng Kadiosan ay ganap na nakibahagi. Ang tinig ng Ama ay nagpatotoo na si Jesus ay Kanyang “minamahal na Anak, sa Kanya Ako lubos na nalulugod’” (Mateo 3:17). Sa okasyong iyon, nabuksan ang kalangitan “sa Kanya (Jesus), at nakita Niya ang Espiritu ng Diyos na bumababang tulad sa isang kalapati, at lumalapag sa Kanya” (Mateo 3:16).

Wala nang iba pang masasabi o magagawa si Jesus para hikayatin ang Kanyang mga kalaban ng higit pa sa sinabi o ginawa sa araw ng Kanyang bautismo. Higit pa dito, si Juan Bautista, na kanilang iginagalang, ay nagpatotoo sa katiyakan ng pagsaksi ng langit. Bakit kung gayon ang mga kalaban ni Cristo ay hindi naniwala sa naririnig at nakikitang patotoo ng Ama at ng Espiritu para sa Kanya? Bakit sila hindi nanampalataya sa banal na mga gawa at salita?

Ang makapangyarihang patotoo ng pagkabuhay ni Lazaro mula sa mga patay ay dapat nakahikayat sa mga lider ng Judio na si Jesus ang tunay na Mesiyas. Ngunit, sa kanilang kadilimang espirituwal, ay hindi nila makita ang liwanag ng katotohanan ng Diyos na lumiliwanag sa paligid. Tumanggi silang manampalataya, gaano man katibayan ang malinaw na inilagay sa harap ng kanilang mga mata. Sa katunayan, ang mga Fariseo, na laging kasalungat ng mga Saduceo, ay nakasumpung ng isang madaling pagkakataon na makipagsanib upang mahatulan si Jesus ng kamatayan. Hindi nagtagal, nanalangin si Jesus, “Ama, luwalhatiin Mo ang Iyong pangalan” (Juan 12:28). Ang tinig ng Ama ay nagpatotoo para sa pagsasakripisyo ni Cristo sa krus na Kanyang “‘niluwalahati na, at muli itong luluwalhatiin’” (Juan 12;28).

**Ang Pagsaksi ng Karamihan** (Juan 7:37-53)

Marami sa pangkaraniwang tao, kabilang ang ilang mga Hentil, ay nanampalataya kay Jesus nang kanilang masaksihan ang Kanyang mga makapangyarihang gawa. Naging napakatanyag ni Jesus sa gitna ng karamihan na hindi nakapag-aral at kaya hindi kasing sarado ang isipan o nagtatangi tulad ng kanilang mga lider. Umabot sa sukdulan ang nakamamatay na pagkainggit ng mga lider. Mahigpit silang tumanggi na manampalataya sa anumang katibayan para kay Jesus, makatao o maka-Diyos, anuman ang mangyari.

### Ikatlong Bahagi: Aplikasyon sa Buhay

Pag-isipan at sagutinn ang mga sumusunod na tanong:

1\. Tungkol sa kapakumbabaan ni Juan Bautista: Napakaraming pagkamakasarili at pagpapalaki ng sarili ngayon sa mundo. Ngunit nalalaman ni Juan kung sino siya at kung ano ang kanyang misyon. Hindi niya kailanman sinubukan kahit sa pinakamaliit na paraan na ibaba si Jesus o agawin ang Kanyang posisyon; Hindi niya inisip ang pagiging wala upang ang tunay na Ilaw ay matingkad na lumiwanag ng higit sa kanya. Ano ang dapat nating maging wastong saloobin pagdating sa posisyon o pagkilala ng tao? Ano ang sinasabi tungkol kay Jesus at tungkol sa atin ng ideya na si Jesus ay dapat lumaki at tayo ay dapat bumaba?

2\. Tungkol sa mahalagang paksa ng kaligtasan sa pamamagitan ni Kristo: Paanong ang pag-aaral at buong-pusong paniniwala sa makapangyarihang mga patotoo ng Diyos, ni Juan Bautista, at ng iba pa na nagsasabing si Jesus ay tunay na ang natatangi at walang-katulad na Anak ng Diyos ay tumutulong sa atin na mapalapit sa Kanya, na nababatid na tayo’y walang-katulong at walang-pag-asa kung wala Siya?

3\. Tungkol sa pagkain kay Jesus, ang Tinapay ng Buhay: Paano mo isasabuhay ang mahalagang kinasihang payong ito sa iyong pang-araw-araw na buhay: “Kung paanong ang pagkain ay sa katawan, si Cristo ay dapat para sa kaluluwa. Hindi makapagbibigay ng benepisyo sa atin ang pagkain malibang ito’y ating kainin, malibang ito’y maging bahagi ng ating pagkatao. . . . Dapat tayong kumain sa Kanya, tanggapin Siya sa puso, upang ang Kanyang buhay ay maging ating buhay.”—Ellen G. White, The Desire of Ages, p. 389.

4\. Paano tayo magkakaroon ng moral na backbone upang makatayo para sa kung anong tama pagdating sa popularidad, opinyon ng nakararami, o impluwensiya ng mga kasamahan? Alam natin mula sa Biblia na ang nakararami ay hindi laging tama. Paanong ang pagkakaroon ng suporta ng Diyos at ng Kanyang katotohanan ay gagawin tayong siyang nakararami, kahit na tayo ay kabilang sa kakaunti?

` `