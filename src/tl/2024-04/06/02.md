---
title:  'Kapakumbabaan ng Kaluluwa: Muling Nagpatotoo si Juan Bautista'
date:   03/11/2024
---

Inilalarawan ng Liksyon 2 kung paanong ang pagsaksi ni Juan Bautista ay nagdala ng unang mga alagad‒si Andres at Juan, si Pedro, Felipe at Nathaniel‒kay Jesus. Maaaring asahan na ang Nagbabautismo, matapos sumaksi, ay aalis sa eksena. Ngunit siya ay muling nagpakita ng maraming ulit sa Ebanghelyo ni Juan.

`Basahin ang Juan 3:25-36. Paano inihalintulad ni Juan Bautista ang kanyang sarili kay Jesus.`

Isang pagtatalo ang bumangon sa pagitan ng mga alagad ng Nagbabautismo at ng isang hindi pinangalanang Judio tungkol sa paglilinis, na tila isang katanungan tungkol sa bisa ng bautismo (ihambing ang Marcos 1:4, 5). Kapansin-pansin, nang ang kanyang mga alagad ay naparoon kay Juan, walang pag-aalinlangan upang sagutin ang tanong, muli nilang binanggit si Jesus, na nagsasabi, “ ‘Siya ay nagbabautismo at ang lahat ay lumalapit sa Kanya’” (Juan 3:26). Hindi ito mahirap unawain; sila ay naiinggit kay Jesus-naiinggit para sa kanilang guro, at naiinggit din para sa kanilang sarili.

Napakadali para kay Juan na magpakagumon sa paninibugho, ngunit hindi niya ito ginawa, dahil alam niya ang kanyang misyon. Sa halip, pinaalalahanan niya ang kanyang mga alagad na hindi niya kailanman inangkin na siya ang Cristo. Sa kabaligtaran: siya’y naparito upang ituro Siya, upang ihanda ang daan para sa Kanya, upang maging isang saksi tungkol sa Kanya (Juan 1:6-8).

Sa paggamit ng paglalarawan ng isang kasalan, tinawag niya ang kanyang sarili na kaibigan ng nobyo, na si Jesus ang nobyo. Ang nobya ay ang bayan ng Diyos (ihambing ang Hoseas 2:16-23, Isaias 62:1-5). Pagkatapos, sa mga salitang nagpapakita ng tunay na kadakilaan ni Juan, sinabi niya, “Siya’y kailangang tumaas, ngunit ako’y kailangang bumaba” (Juan 3:30).

Nagpatuloy ang Juan 3:31-36 ng paghahalintulad sa pagitan ni Jesus at ni Juan, na ipinapakita ang pagiging mas mataas ng Mesiyas kaysa sa Kanyang paunang sugo. Sa patotoo ni Juan na nakaturo kay Jesus, ang ideya ng saksi ay muling nabigyang diin. Ang mga tumanggap ng patotoong iyon at nanampalataya kay Jesus ay may walang hanggang buhay. Ang mga hindi tumanggap sa Kanya ay nananatili sa ilalim ng poot ng Diyos. Iyon ang sinasabi ng talata. Iniibig ng Diyos ang sanlibutan at isinugo ang Kanyang Anak upang tubusin ang mundo (Juan 3:16, 17). Ngunit ang mga tumatanggi sa kaloob na iniaalok sa kanila ay dapat magbayad ng kaparusahan para sa kanilang sariling mga kasalanan‒ang walang hanggang kamatayan.

`Paano tayo matututo ng liksyon ng kapakumbabaan sa harap ng Diyos at ng mga tao? Ano ang ating matututuhan mula dito sa halimbawa ni Juan tungkol sa kapakumbabaan ng kaluluwa?`