---
title:  Ang Pagsaksi ng Ama
date:   06/11/2024
---

Ang Ebenghelyo ni Juan ay nagsimula sa pag-uusap tungkol sa Salita (logos) bilang kasama ng Diyos; na ang ibig sabihin, kasama ng Diyos Ama (Juan 1:1). Nang ang Salita ay nagkatawang tao, ang Espiritu ay nagpatotoo tungkol kay Jesus sa pamamagitan ng pagtahan sa Kanya sa Kanyang bautismo (Juan 1:32-34). Ngunit ang Ama ay nagpatotoo din tungkol kay Jesus sa panahon ng Kanyang ministeryo sa lupa.

`Basahin ang Juan 5:36-38. Ano ang sinasabi dito ni Jesus tungkol sa Ama?`

Iniuugnay ni Jesus ang Ama sa mga gawa at himalang Kanyang ginawa. Napakaliwanag Niya na ang Ama ang nagsugo sa Kanya at nagpatotoo din tungkol sa Kanya.

`Basahin ang Mateo 3:17, Mateo 17:5, Marcos 1:11, at Lucas 3:22 (tingnan din ang 2 Pedro 1:17, 18). Ano ang sinasabi ng Ama tungkol kay Jesus?`

Sa bautismo ni Jesus, ang Ama at ang Espiritu ay nakisama sa Anak sa pagmamarka sa mahalagang okasyong ito: ang pagsisimula ng ministeryo ni Jesus. Ipinahayag ng Ama na si Jesus ang Kanyang sinisintang Anak na Kanyang kinalulugdan. Ngunit, sa isang mahalagang oras sa ministeryo ni Cristo, nagsalitang muli ang Ama, sa pagkakataong ito gaya ng nakatala sa Ebanghelyo ni Juan.

Ang mga bagay ay umaabot sa sukdulan ng huling mga araw ng ministeryong iyon. Ang mga lider ng relihiyon, na hindi kayang mapigilan Siya (tingnan ang Juan 12:19), ay nais na patayin Siya, lalo na ngayon. Tuwang-tuwa ang mga tao sa Kanya, lalo na habang mas maraming tao, na nakarinig sa patotoo ng mga nakakita sa Kanya na muling binuhay si Lazaro mula sa mga patay (Juan 12:17, 18), ay nagsisimula na sumunod kay Jesus. Kahit na ang mga Griego, na doon sa kapistahan, ay gustong makita si Jesus. Sa puntong ito, bilang tugon sa mga salita ni Jesus sa Juan 12:28, “ ‘Ama, luwalhatiin mo ang Iyong pangalan’,” nagsalitang muli ang Ama mula sa langit, “ ‘Niluwalhati Ko na, at muli kong luluwalhatiin’” (Juan 12:28).

Tulad ng nakita na natin, ang oras ng kaluwalhatian ni Jesus ay ang krus. Kaya nga, ang patotoo ng Ama tungkol kay Jesus ay nagtuturo sa dakilang sakripisyo ng Kordero ng Diyos para sa mga kasalanan ng sanlibutan. Ito ang pagtatapos ng Kanyang ministeryo sa lupa. Ang Kanyang kamatayan para sa atin ay binayaran ang buong kaparusahan para sa ating mga kasalanan, at sa Kanya, sa pamamagitan ng pananampalataya, ay hindi na natin kailanman kailangang harapin ang kaparusahang iyon.