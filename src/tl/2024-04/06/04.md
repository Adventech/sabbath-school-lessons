---
title:  Pagtanggap at Pagtanggi
date:   05/11/2024
---

Inilarawan ng liksyon 2 ang pagpapakain sa 5000 sa Juan 6 ngunit hindi sinaklaw ang huling bahagi ng kuwentong iyon, na siyang pag-aaralan natin dito.

`Basahin ang Juan 6:51-71. Ano ang sinabi ni Jesus na nahirapang tanggapin ng mga tao?`

Makaraang pakainin ni Jesus, sa mahimalang paraan, ang mga tao ay handa nang koronahan si Jesus bilang hari (Juan 6:1-15). Ngunit sa pakikipag-usap sa kanila nang maglaon sa sinagoga sa Capernaum, ipinaliwanag Niya ang espirituwal na kahulugan ng himala, na sinasabi, “Ako ang tinapay ng buhay,” (Juan 6:35). Ipinaliwanag Niya nang mas detalyado na ang tinapay na ito ay ang Kanyang laman, na Kanyang ibinibigay para sa buhay ng sanlibutan (Juan 6:51).

Ang pangungusap na ito ay nagbukas ng mga mata ng karamihan sa katotohanan na si Jesus ay hindi nila magiging makalupang hari. Hindi Siya akma sa hulma na ginawa ng makalupang kaisipan. Tinanggihan nila ang pagkahikayat, na magbabago ng paraan ng kanilang pag-iisip upang makilala at tanggapin nila si Jesus bilang ang Mesiyas. Marami sa Kanyang mga alagad ang nag-iwan sa Kanya sa puntong ito (Juan 6:66).

Sa pananaw ng tao, tiyak na mahirap ito para kay Jesus. Nakaka-akit ang pagsang-ayon ng karamihan. Sino ba ang hindi nais magustuhan? Ngunit ang makitang maraming tao ang lumilisan at pinagdududahan ang mga prinsipyo ng isang tao ay natural ding nakapanghihina ng loob. Sa pagkakita ng paglisan ng karamihan, tinanong ni Jesus ang mas malalapit sa Kanya, ang Labindalawa, kung nais din nilang umalis.

Ito ay kung kailan ginawa ni Pedro ang kahanga-hangang pahayag, isa muling saksi kapwa sa kung ano ang mayroon at sino si Jesus, “ ‘Ikaw ang may mga salita ng buhay na walang hanggan. Kami’y nananampalataya at nalalaman namin na Ikaw ang Banal ng Diyos’ ” (Juan 6:68, 69).

Kasama ng mga alagad si Jesus nang maraming taon, naglalakbay na kasama Siya, nakikita ang Kanyang mga himala, naririnig ang Kanyang mga sermon. Alam nila mula sa karanasan na walang sinuman na maihahalintulad sa Kanya. Ang pagkahikayat ay tumimo sa kanila na, gaano man maging kakaiba ang situwasyon, ang taong ito ay ang Mesiyas-kahit na gaano pa ring hindi nila nauunawaan ang tungkol sa luyunin ng Kanyang pagparito. Saka pa lamang nila simulang naunawaan kung bakit dumating si Jesus noong pagkatapos ng Kanyang kamatayan at pagkabuhay na mag-uli.

`Ano ang matututuhan natin mula sa kuwentong ito tungkol sa katotohanan na ang nakararami ay kadalasang mali? Bakit natin dapat tandaan ito, lalo na sa mga aspeto ng ating pananampalataya na hindi popular sa nakararami—kahit na sa mas maraming mga Kristiyano?`