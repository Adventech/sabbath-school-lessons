---
title:  Ang Pagsaksi ng Karamihan
date:   07/11/2024
---

“Nang huling araw ng dakilang araw ng pista, si Jesus ay tumayo at sumigaw na nagsasabi, ‘Kung ang sinuman ay nauuhaw, lumapit siya sa Akin at uminom. Ang sumasampalataya sa akin, gaya ng sinasabi ng kasulatan, mula sa kanyang puso ay dadaloy ang mga ilog ng tubig na buhay’” (Juan 7:37, 38).

Itinala ni Juan, ng maraming ulit, na si Jesus ay gumagawa ng matapang na pahayag tungkol sa Kanyang Sarili, tungkol sa kung sino Siya at kung ano ang ipinarito Niyang gawin.

Ang mga linyang sinipi sa itaas mula sa Juan 7:37, 38 ay isa pang halimbawa kung ano ang inaangkin ni Jesus tungkol sa Kanyang sarili at tungkol sa kung ano ang Kanyang gagawin sa lahat ng lumalapit sa Kanya. Ang mga ito ay mga kamangha-manghang pag-aankin din naman.

`Nang magsalita si Jesus sa mga Judiong dumalo sa Pista ng mga Tabernakulo, ano ang tugon ng marami sa karamihan? Juan 7:37-53`

Sinabi ng iba na Siya ang Propeta tulad ng paunang sinabi ni Moises nang matagal nang panahon (tingnan ang Deuteronomio 18:15-19). Inisip ng iba na si Jesus ang Cristo. Ngunit nagdala ito ng argumento na ang Mesiyas ay hindi manggagaling sa Galilea, na dapat Siya ay sa lahi ni David, at dapat ipanganak sa Bethlehem—lahat ng iyon ay totoo tungkol kay Jesus (ihambing ang Mateo 1-2), bagaman tila marami ang hindi nakakaalam nito!

Kahit na ang mga opisyal na aaresto ay natigilan sa Kanya at sa kaliwanagan ng Kanyang mga salita. Ang mga Fariseo ay tumugon sa mga opisyal ng panibagong tanong. “ ‘Mayroon ba sa mga pinuno, o sa mga Fariseo na sumasampalataya sa Kanya?’” (Juan 7:48). Ang tanong na ito mula sa mga Fariseo ay muling nagbigay ng pagkakataon kay Juan na dalhin sa pag-uusap si Nicodemo, na pagkaraan ng pakikipagtagpo kay Jesus, ay sinisikap na protektahan si Jesus mula sa kanilang mga pakana. “ ‘Hinahatulan ba ng ating kautusan ang isang tao, malibang siya’y atin munang dinggin at alamin kung ano ang kanyang ginagawa?’” (Juan 7:51).

Tinanggap ba ni Nicodemo si Jesus bilang ang Mesiyas? Bagaman ang tagpong ito ay hindi nagpapatunay na tinanggap niya, sa pagitan ng kilos na ito at ng Kanyang ginawa makaraang mamatay si Jesus (tingnan ang Juan 19:39, 40), binibigyan tayo ng Biblia ng matibay na ebidensya na nanampalataya si Nicodemo sa Kanya.

At kaya nga, ang sagot sa kanilang tanong ay, OO, sa katunayan, pagkatapos ng lahat, isa sa mga Fariseo ay nanampalataya sa Kanya.

`Basahin ang Juan 7:49. Ano ang sinabi ng mga pinuno na nagpakita ng kanilang pagka-dismaya sa karamihan na sumunod kay Jesus? Anong liksyon ang maaaring narito para sa atin?`