---
title:  “ ‘Ginoo, Bigyan Mo Ako ng Tubig Na Ito’ ”
date:   29/10/2024
---

“ ‘Ako’y magwiwisik ng malinis na tubig sa inyo; kayo’y magiging malinis sa lahat ninyong karumihan, at lilinisin Ko kayo sa lahat ninyong mga diyus-diyosan. Bibigyan Ko kayo ng bagong puso, at lalagyan Ko kayo ng bagong espiritu sa loob ninyo. Aking aalisin ang batong puso sa inyong laman, at Aking bibigyan kayo ng pusong laman. Aking ilalagay ang Aking Espiritu sa loob ninyo, at palalakarin Ko kayo nang ayon sa Aking mga tuntunin, at magiging maingat kayo sa pagsunod sa Aking mga batas.” (Ezekiel 36:25-27).

`Paano ipinakikita sa Ezekiel 36:25-27 ang mga katotohanang sinisikap ibahagi ni Jesus kay Nicodemo at sa babae sa tabi ng balon?`

Sa parehong mga pangyayari, sinisikap ni Jesus na maabot ang mga taong ito ng espirituwal na katotohanan, kahit na gumamit Siya ng mga ilustrasyon mula sa kalikasan upang magawa ito.

Walang sinuman sa kanila, tiyak sa una, ay nakaunawa ng kahulugan ni Jesus. Paano, ang tanong ni Nicodemo, na ang isang tao ay ipapanganak na muli? Ibig sabihin, paano siya makababalik sa tiyan ng kanyang ina? Malinaw na si Nicodemo ay nagsasaad ng makamundo at makalupang antas, bagaman maliwanag na itinuturo siya ni Jesus patungo sa espirituwal na katotohanan. Gayundin ang babaeng ito, na inunawa ang mga salita ni Jesus tungkol sa tubig sa literal na paraan samantalang si Jesus ay malinaw na nagsasalita tungkol sa isang bagay na espirituwal.

Ang tugon ng babae sa iniaalok ni Jesus na buhay na tubig ay, “ ‘Ginoo, bigyan mo ako ng tubig na ito upang ako’y hindi na mauhaw o pumarito pa upang umigib’” (Juan 4:15). Nangatuwiran siyang kapag natangaap niya ang iniaalok na tubig ni Jesus ay hindi na niya kailangan pang pumunta sa balon, sa gayo’y mababawasan ang panganib na makaharap ang iba. Kapansin-pansing ang pag-uusap ay mabilis na lumipat mula sa paghingi ni Jesus ng inumin tungo sa paghingi ng babae sa Kanya ng inumin.

`Basahin ang Juan 4:16. Paano tumugon si Jesus sa hiling ng babae?`

Biglaan, binago ni Jesus ang paksa ng pag-uusap, na sinabihan ang babae na humayo at tawagin ang kanyang asawa at bumalik. Bakit may biglang pagbabago sa paksa? Ang kilos ng babae ay nagpapahayag ng pag-iwas. Nababasa ni Jesus ang kanyang puso. Dapat niyang harapin ang kanyang situwasyon upang makasumpong ng kagalingan. “Bago matanggap ng kaluluwang ito ang kaloob na nais Niyang ibigay, dapat siyang maakay na makilala ang kanyang kasalanan at ang kanyang Tagapagligtas.” Ellen G. White, The Desire of Ages, p. 187.