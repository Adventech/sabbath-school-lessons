---
title:  Ang Babae Sa Balon
date:   28/10/2024
---

`Basahin ang Juan 4:7-15. Paano ginamit ni Jesus ang tagpong ito upang simulang sumaksi sa babaeng ito.`

“Ang poot sa pagitan ng mga Judio at Samaritano ay humadlang sa babae na mag-alok ng kagandahang-loob kay Jesus; ngunit humahanap ang Tagapagligtas ng susi sa kanyang puso. Siya ay humingi, hindi nag-alok, ng pabor. Ang alok ng kagandahang-loob ay maaaring tanggihan; ngunit ang pagtitiwala ay pumupukaw ng pagtitiwala.”—Ellen G. White, The Desire of Ages, p. 184.

Katulad ng Kanyang pakikipagtagpo kay Nicodemo, alam ni Jesus kung ano ang nasa puso ng iba. Bilang tugon sa kanyang pagtataka na ang isang Judio ay humihingi ng gayong pabor mula sa isang Samaritana, tuwirang sinabi ni Jesus, “Kung iyong nalalaman ang kaloob ng Diyos, at kung sino ang nagsasabi sa iyo, ‘Bigyan mo ako ng maiinom,’ ikaw ay hihingi sa kanya, at bibigyan ka Niya ng tubig na buhay’” (Juan 4:10).

Ang tugon ng babae ay katulad ng kay Nicodemo, na nagtanong, “ ‘Paano mangyayari ang mga bagay na ito?’” (Juan 3:9) sa konteksto ng isang bagong pagkapanganak. Nagtanong siya, “ ‘Wala Kang pansalok ng tubig, at malalim ang balon. Saan Ka ngayon kukuha ng tubig na buhay?’” (Juan 4:11). Sa parehong pangyayari, itinuturo sila ni Jesus (ang isa, ay tanyag na Judiong guro; ang isa, ay Samaritana na may kahina-hinalang pag-uugali) sa mataas na katotohanang espirituwal na kailangang marinig at maunawaan ng bawat isa. Sa bawat pangyayari, pareho lang ang sinasabi ni Jesus sa kanila: kailangan nila ang karanasan ng pagbabagong-loob.

Ano ang background ng Lumang Tipan sa pangungusap ni Jesus tungkol sa tubig na buhay? (Jeremias 2:13, Zacarias 14:8).

Ang tubig ay kailangan sa buhay; hindi mabubuhay ang tao ng walang tubig, kaya ang tubig din ay isang makapangyarihan at angkop na larawan ng walang hanggang buhay. Kaya, sinabi ni Jesus, “ ‘Sinumang umiinom ng tubig na aking ibibigay ay hindi na mauuhaw magpakailanman. Ang tubig na aking ibibigay sa kanya ay magiging isang bukal ng tubig tungo sa buhay na walang hanggan’” (Juan 4:14).

`Basahin ang Juan 7:37, 38. Ano ang sinasabi ni Jesus sa atin sa mga talatang ito, at paano natin nararanasan ang Kanyang ipinapangako dito?`