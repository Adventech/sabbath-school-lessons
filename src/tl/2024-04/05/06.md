---
title:  Ang Patotoo ng mga Samaritano
date:   31/10/2024
---

`Basahin ang Juan 4:27-29. Anong nakakagulat na aksyon ang ginawa ng babae?`

Ang pakikipag-usap ni Jesus sa babae ay naputol sa pagdating ng mga alagad. Bagaman nagulat na nakikipag-usap Siya sa babae, hindi nila Siya tinanong. Sa halip, hinimok nila Siyang kumain.

Ang babae, samantala, ay iniwan ang kanyang sisidlan ng tubig at nagmadaling pumaroon sa siyudad upang ibahagi sa iba ang noon lamang ay kanyang naranasan kay Jesus.

`Basahin ang Juan 4:30-42. Ano ang sumunod na nangyari sa tagpong ito, at ano ang itinuturo nito tungkol sa kung paano lalaganap ang ebanghelyo?`

Tila kakaiba na ang salaysay ni Jesus tungkol sa pag-aani ay puputol sa kuwento ng pagkahikayat ng marami sa siyudad. Ngunit nais ni Juan na makita natin kung paano nauunawaan ni Jesus ang nangyayari. Ang pagbabahagi ng panukala ng kaligtasan sa isang babaeng Samaritana ay higit na mahalaga sa Kanya kaysa pagkain. Ang akayin ang mga kaluluwa sa kaligtasan ang Kanyang layunin, at ginamit Niya ang pagkakataong ito para turuan ang Kanyang mga alagad sa madaliang pangangailangan na ibahagi ang ebanghelyo sa lahat ng tao, kahit sa mga hindi nila katulad.

Mayroong maraming matataas na punto sa Ebenghelyo ni Juan. Tiyak na ang Juan 4:39-42 ay kasama sa mga iyon. Marami sa mga Samaritano ang nanampalataya dahil sa patotoo ng babae na nagpatotoo, “ ‘Sinabi Niya sa akin ang lahat ng aking ginawa’” (Juan 4:39)

Hiniling ng mga Samaritano kay Jesus na manatili sa kanila. Ang bunga ay marami pa ang nanampalataya dahil sa mga Salita ni Jesus. “Nang magkagayon ay sinabi nila sa babae, ‘Ngayo’y sumasampalataya kami, hindi dahil sa iyong sinabi, sapagkat kami mismo ay nakarinig at nalalaman naming Ito nga ang Tagapagligtas ng sanlibutan’” (Juan 4:42).

`Ano ang dapat na sabihin sa atin ng kuwentong ito tungkol sa kung gaano kalaki ang maaaring maging patotoo ng kahit isang tao? Gaano ka kalakas na saksi tungkol sa ginawa ni Jesus sa iyong buhay?`