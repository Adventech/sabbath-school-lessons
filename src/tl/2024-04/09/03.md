---
title:  Ang Mga Salita ng Walang Hanggang Buhay
date:   25/11/2024
---

`Basahin ang Juan 6:61-68. Nang tanungin ni Jesus ang mga alagad kung iiwan nila Siya, ano ang kahulugan ng sagot ni Pedro?`

Ang mga salita ni Pedro tungkol sa “walang hanggang buhay” ay tumutukoy sa isang tema na dumadaloy sa buong Ebanghelyo ni Juan. Ang pagkakatuon ng mga parirala tungkol sa buhay na walang hanggan ay makikita sa Juan 6, sa konteksto ng pagpapakain ng 5000 (Juan 6:27, 40, 47, 54, 68). Sinabi ni Jesus na Siya ang Tinapay ng Buhay (Juan 6:35), na nangangahulugang ang Kanyang buhay, kamatayan, at pagkabuhay na muli ay ang pinagmumulan ng walang hanggang kaligtasan.

Ang pariralang walang hanggang buhay at ang kasingkahulugan nito ay lumilitaw ng hindi bababa sa 17 beses sa Ebanghelyo ni Juan. Ang terminong ito ay hindi tumutukoy sa espirituwal na pag-iral, o sa pagiging bahagi ng eternal being, o iba pang ethereal na konsepto. Sa halip, tumutukoy ito sa nagbibigay-buhay na kapangyarihang iyon na nagdudulot ng kaligtasan at kahulugan sa ating pag-iral ngayon at sa buhay na walang hanggan sa pagbabalik ng ating Panginoon. Kung paanong si Jesus ay naging laman, gayundin ang pagkabuhay-muli na tinutukoy ni Jesus ay nagaganap sa panahon at espasyo at sa isang pisikal na katawan. Ito ay isang pagkabuhay-muli mula sa mga patay, isang pagpapanibago ng buhay na dati nating taglay sa Eden.

`Paano tayo tumatanggap ng walang hanggang buhay? Juan 3:15, 16; Juan 5:24; Juan 6:40, 47; Juan 8:31; Juan 12:46; Juan 20:31.`

Sa pananampalataya lamang naniniwala tayo na pumarito si Jesu-Cristo upang mabuhay at mamatay para sa atin. Ang pananampalatayang ito ay dumarating sa atin bilang isang kaloob, ngunit dapat nating piliing isuko ang ating mga sarili kay Jesus, na magsisi, at angkinin ang Kanyang dugo para sa kapatawaran at paglilinis ng kasalanan.

Nang tanungin ni Jesus si Pedro kung siya man ay aalis, ang tugon ni Pedro na “ ‘Panginoon, saan kami paroroon? Nasa iyo ang mga salita ng walang hanggang buhay’” (Juan 6:68), ay sumasaklaw sa diwa ng kaligtasan at kung paano ito matatamo. Hindi ito nagmumula sa pilosopiya, kasaysayan, agham-lahat ng mga disiplina ng tao. Ito ay nanggagaling kay Jesus, na nagtataglay sa Kanyang Sarili ng walang hanggang buhay—iniaalok itong walang bayad na sa lahat ng tumutugon sa Banal na Espiritu, ay tatanggap nito.

`Paanong ang pangako ng pagkakaroon ng buhay na walang hanggan ay nakaka-apekto kung paano natin tinitingnan ang ating temporal na buhay dito? Paano ito dapat makaapekto sa kung paano natin ito isinasaalang-alang?`