---
title:  Paniniwala at Bagong Kapanganakan
date:   26/11/2024
---

`Basahin ang Juan 1:12, 13. Ano ang mga hakbang na inilalarawan dito tungkol sa pagiging Kristiyano?`

Isinulat ni Juan ang kanyang Ebanghelyo upang tayo ay manampalataya kay Jesus at sa pananampalataya ay magkaroon tayo ng walang hanggang buhay sa Kanyang pangalan (Juan 20:31). Sa Juan 1:12, 13, ang prosesong ito ay inilarawan sa dalawang hakbang. Una, tanggapin natin Siya, na ang ibig sabihin ay manampalataya sa Kanya. Ikalawa, binibigyan Niya tayo ng awtoridad o kapangyarihang maging mga anak ng Diyos, na inilalarawan sa talatang 13 bilang ang ipinanganak ng Diyos. Kaya nga, mayroong aspetong pangtao at pang-Diyos sa pagiging isang Kristiyano. Dapat tayong kumilos sa paniniwala, tanggapin Siya, maging bukas sa liwanag, ngunit Siya ang Isa na makakabago ng puso.

Sa katunayan, ang pananampalataya mismo ay isang kaloob ng Diyos na nagmumula sa pakikinig ng Kanyang Salita (Roma 10:17). “Upang magkaroon ng tunay, nananatiling pananampalataya kay Cristo, dapat natin Siyang makilala sa kung papaano Siya ipinakilala sa salita.” Ellen G. White, Fundamentals of Christian Education, p. 433. “Ang Espiritu na gumagawa at nagbibigay-liwanag sa isipan ng tao, ay lumilikha ng pananampalataya sa Diyos.” Ellen G. White Comments, The Seventh-day Bible Commentary, Vol. 7, p. 940.

Ang mga sumasampalataya o tumatanggap sa Anak bilang ang Mesiyas ay tumatanggap ng walang hanggang buhay. Binigyan-diin din ni Juan ang pagtanggap o pananampalataya sa Salita na sinalita ni Jesus (Juan 5:24, 38, 47). Papel ng Banal na Espiritu na maghatid ng pagkahikayat (Juan 16:7, 8; ihambing sa Roma 8:16).

`Basahin ang Roma 8:16. Anong prinsipyo tungkol sa kaligtasan kay Jesus ang matatagpuan dito?`

Ang pananampalataya, biblikal na pananampalataya, batay sa gawain ng Banal na Espiritu sa ating mga puso, ang siyang pundasyon ng ating pananampalataya. “Ang pananampalataya ay. . . dakilang pagpapala—ang mata na nakakakita, ang tainga na nakikinig.”—Ellen G. White, In Heavenly Places, p. 104. Ang makataong pag-aaral sa pananampalataya ay nagpapahayag na dapat tayong makasumpong ng isang pundasyon, ang pamantayan para sa pananampalataya, at kasunod ay ang maniwala. Sa kabaligtaran, sinasabi ng Bibliya na ang pananampalataya ay ang pundasyon, isang kaloob mula sa Diyos (Efeso 2:8, 1 Corinto 1:17-24, 1 Corinto 2:1–6). Nagsisimula tayo sa pundasyon ng pananampalataya, at pagkatapos mula roon tayo ay lumalago sa pag-unawa at biyaya.

`Kung ang sinuman ay magtatanong sa iyo kung ano ang basehan ng iyong pananampalataya, paano ka tutugon?`