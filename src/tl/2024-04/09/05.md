---
title:  Pagtanggi sa Pinagmumulan ng Buhay
date:   27/11/2024
---

Ilan sa mga pinakamalungkot na salaysay sa lahat ng Kasulatan ay makikita sa Ebanghelyo ni Juan. “Ang ilaw ay lumiliwanag sa kadiliman; at ito’y hindi naunawaan ng kadiliman. . . . [Ang Ilaw] ay nasa sanlibutan, at ang sanlibutan ay ginawa sa pamamagitan Niya, gayunma’y hindi Siya nakilala ng sanlibutan. Siya’y naparito sa Kanyang sariling tahanan at Siya’y hindi tinanggap ng Kanyang sariling bayan” (Juan 1:5, 10, 11). Ang “Ako Nga” ay tinanggihan ng marami sa Kanyang sariling bayan.

Hindi nakapagtataka na nagbabala si Pablo, “Kaya huwag ninyong itakuwil ang inyong pagtitiwala” (Hebreo 10:35). Tulad ng paulit-ulit nating nakita, tinanggihan si Cristo dahil hindi tinanggap ng mga tao ang Kanyang Salita.

“Ang kasalukuyang makataong paraan ng pag-iisip ay nagsisimula sa pag-aalinlangan. Inuusisa ng mga tao ang lahat upang malaman kung ano ang katotohanan. Ang makaligtas sa apoy ng pagsusuri ang tinatanggap nila bilang matibay na kaalaman, bagay na mapaglalagakan ng pananampalataya ng isang tao. Ginagawa ng iba ang kapareho ding pamamaraan sa Biblia, na tinatanong ang bawat bagay mula sa isang siyentipiko, historikal, sikolohikal, pilisopikal, arkeolohikal, o geolohikal na pananaw upang malaman kung anong katotohanan ang nasa Biblia. Ang pamamaraang ito mismo ay nagsisimula at nakatatag sa pag-aalinglangan sa katotohanan ng Kasulatan. Itinanong ni Jesus, ‘Kapag dumating ang Anak ng Tao, makasumpong kaya Siya ng pananampalataya sa lupa?’ (Lucas 18:8).” E. Edward Zinke and Roland Hegstad, The Certainty of the Second Coming (Hagerstown, MD: Review and Herald Publishing Association, 2000), p. 96.

`Basahin ang Bilang 13:23-33. Ano ang naging pagkakaiba sa pagitan ng dalawang ulat na ibinalik ng mga espiya tungkol sa Canaan?`

Ang kasalanan ng mga Hebreo nang sila ay nasa Kadesh Barnea ay ang pag-alinlanganan ang Salita ng Diyos. Inutusan sila ng Diyos na umakyat at sakupin ang lupain. Labindalawang espiya ang isinugo sa Canaan upang tiktikan ang lupain. Nagbalik sila na may dalawang ulat. Ang nakakarami ay nagbigay ng negatibong ulat. May mga higante sa lupain, nakukutaang mga siyudad, mga sandata na hindi pa natin nakita, ang bihasang mga hukbo. Sa kabaliktaran, naging alipin tayo sa lupain ng Ehipto na mayroong napakaliit na karanasang militar. Bumoto ng hindi ang sampung espiya, batay sa napakaramning katibayan mula sa pananaw ng tao. Dalawang espiya ang bumoto ng oo batay sa kanilang pananampalataya sa napakalakas ng kapangyarihan ng Salita ng Diyos.

`Paano natin maiiwasan ang makagawa ng gayunding uri ng pagkakamali na nagawa dito? Gayunpaman, paano rin natin maiiwasan ang pagpapalagay, paggawa ng isang bagay na kamangmangan ngunit naniniwalang ginagawa natin ang kalooban ng Diyos at, samakatuwid, ay hindi mabibigo?`