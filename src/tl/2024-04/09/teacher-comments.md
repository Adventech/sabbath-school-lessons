---
title:  Komento ng Guro
date:   29/11/2024
---

### Unang Bahagi: Pangkalahatang Ideya

Pokus ng Pag-aaral: Juan 3:18-21

Si Cristo ang tanging Pinagmumulan ng Buhay. Kung nais natin ang buhay, dapat tayong kumapit sa Kanya lamang at hindi sa ibang nilalang. Kahit na ang mga anghel, banal o nagkasala, ay hindi makapagbibigay sa atin ng buhay, dahil ang kanilang buhay ay nagmula sa Diyos. Hindi lamang sila hindi makakapagbigay ng buhay, ang pinakadakila sa mga nagkasalang anghel, si Satanas, ay ang direktang kabaligtaran ng Tagapagbigay ng buhay. Si Satanas ang tusong mangangalakal ng kamatayan, na ang kinahuhumalingan ay nakawan tayo ng buhay na ibinibigay ni Jesus. Inilantad ni Jesus ang mapangwasak na gawain ni Satanas kabaligtaran sa Kanyang sariling misyon ng pagliligtas nang Kanyang ipahayag,“ ‘Ang magnanakaw ay dumarating lamang upang magnakaw, pumatay, at pumuksa. Ako’y pumarito upang sila’y magkaroon ng buhay, at magkaroon nito nang may kasaganaan’ ” (Juan 10:10).

Ang diyablo, ang pangunahing manlilinlang, ay humihimok sa sangkatauhan na piliin ang kasalanan kaysa sa katuwiran kay Cristo; pagkatapos ay hinihingi niya ang kanyang kabayaran, na hindi bababa sa walang hanggang kamatayan. Pinatunayan ni Pablo ang katotohanang ito nang isulat niya sa Roma 6:23, “Sapagkat ang kabayaran ng kasalanan ay kamatayan; ngunit ang kaloob ng Diyos na walang bayad ay buhay na walang hanggan kay Cristo Jesus na Panginoon natin.” Ang lahat ng mabubuting kaloob ay nagmumula sa Diyos, at ang buhay na walang hanggan, kasama ng masaganang buhay, ay nagmumula sa Kanya. Ito ay isang hindi maarok na bahagi ng misteryo ng kasamaan na ang mga tao—na nilikha ni Jesus at na para sa kanila’y Siya’y namatay upang iligtas, ay pinipili ang walang hanggang kaparusahan ng kamatayan at tinatanggihan ang kaloob na buhay ng Diyos. Gaya ng makikita natin, ang mga kaloob ng buhay na walang hanggan at kaligtasan ay nangingibabaw sa Ebanghelyo ni Juan nang higit kaysa sa alinmang aklat sa Kasulatan.

Higit sa iba pang manunulat ng Ebanghelyo, kinikilala ni Juan ang kanyang sarili bilang ang isa na tumutukoy sa nagkatawang-taong Anak ng Diyos bilang ang dakilang “Ako Nga.” Ang pamagat na ito, tulad ng natutunan natin sa naunang aralin, ay isang banal na pagtukoy sa Diyos. Sa Ebanghelyo ni Juan, ipinahayag ni Jesus, halimbawa, “Ako ang daan, ang katotohanan, at ang buhay” (Juan 14:6). Kapag tayo ay lumalakad sa Daan, na walang iba kundi si Jesus, itinuturo Niya sa atin ang Kanyang Katotohanan na humahantong sa Buhay na walang hanggan. Si Jesus lamang ang ating daan patungo sa walang hanggang Diyos. Hinding-hindi itataboy ng Ama ang sinumang taos-pusong lalapit sa Kanya sa pagsisisi.

### Ikalawang Bahagi: Komentaryo

Gaya ng kasasabi lang natin, ang Diyos lamang ang nagtataglay ng buhay. Kaya, Siya lamang ang makapagbibigay nito. Walang anghel o nilalang ang makakagawa niyaon—tanging ang Pinagmumulan ng Buhay. Ang ideyang ito ay mula sa Deuteronomio 30:20, kung saan ang Diyos, sa pamamagitan ni Moises, ay nag-uutos sa Kanyang bayan: “ ‘Ibigin mo ang Panginoon mong Diyos, sundin ang Kanyang tinig, at manatili ka sa Kanya; sapagkat ang kahulugan niyaon sa iyo ay buhay, at haba ng iyong mga araw.’ ” Dito, hinihimok tayo ng Diyos, sa pinakamalakas na mga termino, na kumapit sa Kanya habang buhay, dahil sa labas ng ugnayang iyon ng Diyos-tao, mayroon lamang paghihirap at kamatayan. Tinutulungan tayo ng ideyang ito na maunawaan ang isa pang dimensyon sa Juan 10:10, na binanggit natin sa itaas, ngunit sa kontekstong ito, karapat-dapat itong sipiing muli: “ ‘Ang magnanakaw ay dumarating lamang upang magnakaw, pumatay, at pumuksa. Ako’y pumarito upang sila’y magkaroon ng buhay, at magkaroon nito nang may kasaganaan.’ ” Dito ay nakikita natin na ang tanging alternatibo sa buhay ni Cristo, sagana at walang hanggan, ay ang paghihirap at kamatayan ni Satanas.

Ang ilan, gayunpaman, ay maling nangangatuwiran na walang tunay na pangangailangan para kay Cristo na pumarito sa mundong ito. Ngunit sino pa ang maaaring mag-alis ng ating mga kasalanan at magbihis sa atin ng balabal ng katuwiran ng Diyos? Sino pa kaya ang makapagbibigay sa atin ng buhay sa lugar ng ating kamatayan? Walang iba kundi ang matuwid at nagbibigay-buhay na si Cristo. Buong tapang niyang nilabanan ang ating dalawang pinaka-nakamamatay na kaaway, ang kasalanan at kamatayan, at pareho niyang natalo. Ang Kanyang tagumpay ay nagiging atin kapag tayo ay tunay na nananampalataya sa Kanya. Kaya, maaari tayong magtiwala kay Jesus nang Siya ay nangako, “ ‘Sapagkat ito ang kalooban ng Aking Ama, na ang bawat nakakakita sa Anak at sa Kanya’y sumampalataya ay magkaroon ng buhay na walang hanggan, at muli Ko siyang bubuhayin sa huling araw’ ” (Juan 6:40).

**Ang Mga Salita ng Walang Hanggang Buhay**

Sa maluwalhating himala ng pagpapakain sa 5,000, itinuro ni Jesus ang lahat ng kumain ng tinapay sa Kanyang sarili, ang Tinapay ng Buhay (Juan 6:35). Ninanais Niya na lampasan nila ang kanilang pagkagutom para sa pisikal na tinapay, na nagbigay sa kanila ng pansamantalang pagkain, sa kanilang pangangailangan na kumain sa Kanya para sa buhay na walang hanggan. Nasa Kanyang kapangyarihan na pakainin ang maraming taong nagugutom, ngunit ang banal na misyon ni Jesus ay mag-alok ng buhay na walang hanggan at pagkamamamayan sa maluwalhating kaharian ng Diyos sa mga nananampalataya sa Kanya. Ang pinakadakilang layunin natin ay hanapin muna ang Kanyang kaharian, at lahat ng iba pang kailangan natin ay ibibigay. (Tingnan sa Mat. 6:33.) Sapagkat kung nasa atin ang lahat ng mga bagay ngunit wala si Jesus, tayo ay waglit. Sa kabaligtaran, kung kakainin natin ang mga salita ni Cristo na nagbibigay-buhay, kahit na hindi natin taglay ang lahat ng ating ninanais sa buhay na ito, tayo ay tunay na mga mananagumpay.

Tinitiyak sa atin ng salmista, “Ang Panginoon ang aking pastol; hindi ako magkukulang” (Awit 23:1). Sa madaling salita, kapag inuuna natin ang Panginoon, ibinibigay Niya ang ating mga pangangailangan. Alam na alam ng Panginoon kung ano talaga ang kailangan natin sa buhay, at masaya Siya na gawin natin ang tama. Ngunit ang Kanyang pangunahing priyoridad ay ang magkaroon tayo ng isang nakapagliligtas na relasyon sa Kanya.

Ginawa ni Ellen G. White ang malalim na pahayag na ito tungkol sa espirituwal na pangangailangan ng pagkain ng Tinapay ng Buhay: “Ang kumain ng laman at uminom ng dugo ni Cristo ay ang pagtanggap sa Kanya bilang isang personal na Tagapagligtas. . . . Kung ano ang pagkain sa katawan, ay gayun si Cristo sa kaluluwa. Ang pagkain ay hindi magbibigay pakinabang sa atin malibang ito’y ating kainin, malibang ito’y maging bahagi ng ating pagkatao. Kaya si Cristo ay walang halaga sa atin kung hindi natin Siya kilala bilang isang personal na Tagapagligtas. . . . Dapat tayong kumain sa Kanya, tanggapin Siya sa puso, upang ang Kanyang buhay ay maging ating buhay. Ang Kanyang pag-ibig, ang Kanyang biyaya, ay dapat na matanggap.”—The Desire of Ages, p. 389.

Bukod dito, ang mga salita ni Cristo ay may Kanyang buhay na likas sa kanila. Kinakatawan nila ang Kanyang pagkatao at karakter. Sa pagtanggap ng mga salita ni Jesus ngayon at paglalagay nito sa puso, tinatanggap natin si Jesus mismo. Totoo na hindi natin nakikita si Jesus sa katawang-tao sa pang-araw-araw na batayan, tulad ng ginawa ng mga alagad, ngunit tunay na nakikita natin Siya sa pamamagitan ng Kanyang mga salita, na ipinamana sa atin sa pamamagitan ng Banal na Kasulatan. Ang tugon ni Pedro sa tanong ni Cristo ay nagpapahiwatig hindi lamang na ang Tagapagligtas Mismo ay may buhay na walang hanggan, kundi ang Kanyang mga salita ay mayroon din (Tingnan sa Juan 6:68.) Sa inspirasyon ng Banal na Espiritu, hinangad ni Pedro na ipahayag ang banal na katotohanan na walang tao, lugar, o pagpapahayag ang maaaring makapagturo sa atin ng buhay na walang hanggan maliban sa Pinagmumulan ng buhay mismo.

**Pananampalataya at Bagong Kapanganakan**

Ang pananampalataya ay hindi isang kalakal na dapat itago ng piling iilan na hindi isinasama ang iba. Maliwanag na ang pananampalataya ay isang pangsansinukob na regalo mula sa Diyos sa lahat ng isinilang sa mundong ito. Ang pag-iral ng tao ay nagsisimula sa pananampalataya na inilakip sa ating mga puso ng ating Lumikha, at ito ay dapat itatag sa pamamagitan ng pagtanggap at pananampalataya sa Isa na nagbigay nito. Ang pananalig na ito ay pinatitibay ng ating paghiling sa Diyos na ganap na pamunuan ang ating buhay. Pinagtitibay ni Juan ang katotohanang ito sa pagsasabing, “Subalit ang lahat ng tumanggap sa Kanya na sumasampalataya sa Kanyang pangalan ay Kanyang pinagkalooban sila ng karapatan na maging mga anak ng Diyos” (Juan 1:12).

Sa madaling salita, ang pananampalataya ay isang dalisay na regalo mula sa Diyos. (Tingnan sa Mga Taga Roma 4:1–8). Ang kaloob ng Diyos na pananampalataya ay ang banal na kawing na nag-uugnay sa atin sa Kanya. Ang kawing na ito ng pananampalataya ay nagpapaalala sa atin na tayo ay sa Kanya, at ito ay nagbibigay ng kahulugan sa ating buong pamumuhay.

Maging ang pagsisisi ay kaloob mula sa Diyos, dahil ito ay tugon sa mga pagkilos ng Banal na Espiritu na magpasakop sa Kanya. Marami ang nagkakamali sa paghihintay muna upang magkaroon kapwa ng pananampalataya upang maniwala at ng pagsisisi upang lumapit sa Diyos; ngunit ang magkasamang regaling ito ay naroon na, naghihintay ng ating pagtanggap at aplikasyon. Hindi na kailangang maghintay para matanggap sila. Pinagtibay ni Pedro at ng mga apostol ang katotohanang ito sa Gawa 5:31: “ ‘Siya’y [si Kristo] itinaas ng Diyos sa Kanyang kanang kamay bilang Pinuno at Tagapagligtas, upang bigyan ang Israel ng pagkakataong magsisi, at ng kapatawaran ng mga kasalanan.” Kaya bakit kailangan pang maghintay ng makasalanan? Lumapit kay Cristo na may pananampalataya na ibinigay Niya sa iyo, at tanggapin ang Kanyang kaloob ng pagsisisi upang maipamuhay ang Kanyang buhay ngayon!

**Pagtanggi at Paghatol** (Juan 3:18-21).

Sa kasamaang palad, ang liwanag at kadiliman ay lalong nagiging nakalilito ngayon. Mayroong higit na pag-aalinlangan tungkol sa kung ano ang katotohanan. Bakit mas interesado ang mga tao sa kadiliman kaysa sa liwanag ng katotohanan? Sinagot ni Jesus ang napakahalagang tanong na ito nang sabihin Niyang, “ ‘At ito ang kahatulan, na naparito ang ilaw sa sanlibutan, at inibig pa ng mga tao ang kadiliman kaysa ilaw sapagkat ang kanilang mga gawa ay masasama’ ” (Juan 3:19).

Yaong mga nagpapasiya laban sa liwanag na pabor sa kadiliman, na itinataboy ng katotohanan ng Diyos, ay hinahatulan ng kanilang sariling masasamang gawa. Sa kanilang katigasan ng ulo at pagmamataas, tumanggi silang magpakumbaba at magsisi, tinatanggihan ang tanging liwanag na nagbibigay sa kanila ng anumang pag-asa. Ngunit walang kagalingan maliban kung bubuksan nila ang kanilang mga sarili sa liwanag ng kapangyarihan ni Cristo na magpanumbalik. Bakit hindi natin talikuran ang ating masasamang gawain habang may sapat na pagkakataon? Bakit maghihintay hanggang huli na ang lahat? Bukas pa rin ang pinto ng arka, at sumisikat pa rin ang liwanag ng katotohanan. Kaya bakit hindi anyayahan ang liwanag upang palayasin ang kadiliman, at walang pag-aalinlangang pumasok sa kaligtasan, bago pa maging huli ang lahat?

Sa konteksto ng talakayang ito tungkol sa pagpili sa pagitan ng liwanag at kadiliman, ibaling natin ang ating pansin sa Juan 3:16. Ang talatang ito ay isa sa pinakamahalagang talata sa buong Kasulatan, sapagkat ito ang ebanghelyo na nakapaloob. Ang pokus ng talatang ito ay hindi lamang sa kaligtasan kundi sa negatibong kahihinatnan ng pagkapahamak kung hindi tayo manampalataya. Ang paghatol ay bunga ng maling pagpili. Ipinagpatuloy ni Jesus ang kaisipang ito sa Juan 3:18 nang igiit niya, “ ‘Ang sumasampalataya sa Kanya ay hindi hinahatulan; ngunit ang hindi sumasampalataya ay hinatulan na, sapagkat hindi siya sumampalataya sa pangalan ng tanging na Anak ng Diyos.’ ”

Ang ating walang hanggang hahantungan ay nakasalalay sa ating pagtitiwala kay Cristo at sa Kanyang mga salita ng buhay. Nag-alinlangan sina Adan at Eva sa katotohanan ng karunungan ng Diyos, at alam natin kung paano ito nangyari. Mayroong hindi mabilang na iba pang mga halimbawa sa Banal na Kasulatan ng mga nagdusa ng mga bunga ng kanilang hindi pananamplataya. Gayunpaman, si Jesus, ang pangalawang Adan, ay nagtagumpay sa pamamagitan ng pagtitiwala sa mga salita ng Kanyang Ama na nagpapatunay sa relasyon ng Ama at Anak. Ang mismong relasyong ito ang hinamon ni Satanas nang tuksuhin niya si Jesus sa ilang, na nagsasabing, “‘Kung ikaw ang Anak ng Diyos, ipag-utos mong maging tinapay ang mga batong ito’ ” (Mat. 4:3). Simple lang ang nakahandang pagtatanggol ni Jesus sa susunod na talatang iyon “ ‘Nasusulat,’ ” (Mat. 4:4). Na anupa’t ginawang huwaran para sa atin ang pagtitiwala na dapat din nating ipakita sa Salita ng Diyos.

### Ikatlong Bahagi: Aplikasyon sa Buhay

Pag-isipan at sagutin ang mga sumusunod na tanong:

1\. Ano ang kaugnayan ng pagbabasa ng Salita ng Diyos at ng aktuwal na pakikinig nito? Pag-isipan ang sumusunod na pahayag at magbigay ng reaksyon: “Ang salita ng buhay na Diyos ay hindi lamang nakasulat, kundi sinalita. Ang Bibliya ay tinig ng Diyos na nagsasalita sa atin, na para bang naririnig natin ito ng ating mga tainga. . . . Ang pagbabasa at pagninilay-nilay ng mga Kasulatan ay dapat ituring bilang isang pakikinig sa Isa na Walang-hanggan.”—Ellen G. White, Testimonies for the Church, vol. 6, p. 393.

2\. Sa Juan 14:3, sinabi ni Jesus sa Kanyang mga alagad, “ ‘Ako ay muling paririto at tatanggapin ko kayo sa Aking Sarili; upang kung saan ako naroroon, kayo rin ay naroroon.’ ” Paano nakakaapekto sa iyong buhay ngayon ang pagtitiwala sa Kanyang mga salita para sa hinaharap?

3\. Isinulat ni Ellen G. White, “Ang buhay ni Cristo ay nagiging buhay natin.”—The Desire of Ages, p. 389. Napakagandang pangako! Paano mo ito personal na iniaangkop sa iyong buhay? Ano ang mga pamamaraan na ginagawang posible ang katotohanang ito sa pang-araw-araw na buhay?

` `