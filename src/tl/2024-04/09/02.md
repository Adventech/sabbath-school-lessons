---
title:  Nasa Kanya ang Buhay
date:   24/11/2024
---

Sa Juan 1:1, maliwanag na sinasabi ng apostol na si Jesus ay Diyos, ang banal na Anak. Sumunod dito, sa Juan 1:4—“Nasa Kanya ang buhay at ang buhay ay siyang ilaw ng mga tao”—ang tinutukoy na buhay dito ay ang banal na buhay, hindi tinamong walang hanggang pag-iral. Dahil Siya ay may buhay sa Kanyang Sarili, maaari Niyang ibigay ang Kanyang buhay at kunin itong muli (Juan 10:17). At dahil Siya ay may buhay sa Kanyang Sarili, maaari Siyang magbigay ng buhay sa sinumang nais Niya (Juan 5:21; ihambing sa Juan 14:19).

Ang terminong ito na buhay ay makikita ng 36 beses sa Ebanghelyo ni Juan, mga 25 porsiyento ng pagkakagamit sa Bagong Tipan. Sa Juan 1:4, 5, maliban sa pagtukoy sa pinanggagalingan ng buhay sa ating planeta, ang salita ay nauugnay din sa kaligtasan. Sa mga natitirang bahagi ng Juan, ang ideyang ito ng buhay (zoe) ay mdalas na ipinapahayag bilang walang hanggang buhay, ang pangako ng kaligtasan (tingnan ang Juan 3:15, 16, 36; Juan 4:14, 36; Juan 6:27, 40, 47, 54, 68; Juan 10:27, 28). Kaya, ang Isa na nagbigay ng buhay sa paglalang ay Siya ring nagdadala ng kaligtasan, walang hanggang buhay, sa isang nawaglit na mundo.

`Bakit naparito si Jesus sa sanlibutang ito? Juan 1:29, Juan 3:16, Juan 6:40, Juan 10:10, Juan 12:27.`

“ ‘Kung paanong itinaas ni Moises sa ilang ang ahas, kailangan din namang itaas ang Anak ng Tao; upang ang sinumang sumampalataya sa Kanya ay magkaroon ng buhay na walang hanggan’” (Juan 3:14, 15).

Kung paanong kinuha ng tansong ahas ang lugar ng mga Israelitang natuklaw ng ahas, gayundin kinuha ni Jesus ang ating lugar, tayo na iginupo ng kasalanan. Kinuha Niya ang kaparusahan na para sa atin upang tayo’y magkaroon ng buhay na Kanya.

Ninanais din ni Cristo na magkaroon tayo ng buhay at magkaroon ng kasaganaan nito (Juan 10:10). Kaya, “ang lahat ng tumanggap sa Kanya na sumasampalataya sa Kanyang pangalan ay Kanyang pinagkalooban sila ng karapatan na maging mga anak ng Diyos, na ipinanganak hindi sa dugo, o sa kalooban ng laman, o sa kalooban ng tao, kundi ng Diyos” (Juan 1:12, 13).

Naparito si Cristo upang ipakita sa atin ang Ama. Sapagkat, Walang sinumang nakakita kailanman sa Diyos. Ang Diyos na tanging Anak na nasa kandungan ng Ama ang nagpakilala sa Kanya” (Juan 1:18). Sa pamamagitan ng pagkakita sa karakter ni Jesus, makikita natin ang karakter ng Ama.

`Ano ang matututuhan natin mula sa buhay ni Jesus tungkol sa karakter ng Ama? Bakit napakagandang balita ng paghahayag na ito?`