---
title:  Panatilihin ang Iyong Mga Mata Kay Jesus
date:   23/12/2024
---

`Basahin ang Juan 21:20-22. Anong tanong ang umakay kay Pedro sa maling landas? Paano itinuwid ni Jesus ang landas?`

Kapapanumbalik pa lang ni Jesus kay Pedro sa ministeryo at sinabi sa kanya, “Sumunod ka sa Akin” (Juan 21:10). Ito marahil ay isang aktuwal na pisikal na pagsunod kay Jesus sa dalampasigan. At ito ay dahil si Pedro ay lumingon at nakita si Juan na sumusunod din kay Jesus, at nagtanong siya tungkol kay Juan, “Panginoon, at paano naman ang taong ito?” (Juan 21:21).

Sa pagpapanumbalik kay Pedro sa ministeryo, ipinagpaunang sinabi ni Jesus ang paraan ng kamatayan ni Pedro (Juan 21:18). Parang interesado si Pedro tungkol sa kamatayan ni Juan. Sa halip ay ibinaling ni Jesus ang atensyon ni Pedro sa isyu ng pagsunod sa Kanya, na hindi nababahala sa kung ano ang mangyayari sa ibang alagad.

`Basahin ang Juan 21:23-25. Paanong mali ang pagkaunawa sa pahayag ni Jesus? Paano itinuwid ng apostol na si Juan ang maling pagkaunawang iyon?`

Hindi naunawaan ng mga tao ang kahulugan ni Jesus nang sinabi Niya, “ ‘Kung ibig Kong siya’y manatili hanggang sa Ako’y dumating ay ano nga sa iyo? Sumunod ka sa Akin!’” (Juan 21:22). Inisip nilang ito’y nangangahulugan na si Jesus ay babalik bago mamatay si Juan. Sa paglipas ng panahon at tumanda si Juan, naging isang krisis kung siya ay mamamatay (tunay nga, siya ay namatay) at si Jesus ay hindi nagbalik. Itinuwid ni Juan ang maling pagkaunawang ito sa pagsasabi na ito ay may kinalaman sa kalooban ni Jesus at hindi isang propesiya kung ano ang mangyayari.

Ang ideya ng pagtuon kay Jesus, kaysa sa ibang mga tao, ay isang makapangyarihang gabay sa nalalabi ng liksyon sa linggong ito. Si Jesus, at si Jesus lamang, ang ating Tagapagligtas. Hindi maiiwasang biguin ka ng ibang mga tao, marahil ay saktan ka rin.

Ang mga katotohanang saklaw para sa Martes hanggang Huwebes ay tatalakay sa tema ng pagkaunawa sa Salita ng Diyos, at may layuning makilala at sumunod kay Jesus, na Siya lamang ang dapat na maging ating Panginoon at Patnubay‒anuman ang tulong, payo, at patnubay na maaaring maibigay ng iba sa atin.

`Gaano kadalas na binigo ka ng ibang tao na maaaring tinitingala mo? Anong mga liksyon, gaano man kahirap, ang natutuhan mo mula sa karanasang iyon?`