---
title:  Pagtatagpo sa Galilea
date:   22/12/2024
---

`Basahin ang Juan 21:1-19. Anong mga mahahalagang katotohanan ang ipinapakita dito, lalo na tungkol sa biyaya ng Diyos-at kapakumbabaan ng tao?`

Ang Juan 20 ay nagtatapos sa layunin ng aklat, na siyang makatuwirang lugar upang magtapos, ngunit mayroon pang isang kabanata. Nagsisimula ang kabanata 21 sa ilang mga alagad na nasa Galilea, na iminumungkahi ni Pedro ang isang gabi sa lawa. Tila nagbalik ang dating panahon, at ang mga alagad ay bumalik sa kanilang dating hanap-buhay, ang pangingisda. Ngunit wala silang nahuli nang gabing iyon.

Sa umaga, isang misteryosong estranghero sa pampang ang nagsabi sa kanila na ihagis ang kanilang lambat sa kanang panig ng bangka. Pagkatapos ay nakahuli sila ng napakaraming isda na anupa’t hindi nila mahila ang lambat. Ito ay tulad ng pagsisimula ng kanilang ministeryo kasama ni Jesus (Lucas 5:1-11). Agad na nakilala ni Juan si Jesus at sinabihan si Pedro, na agad na tumalon sa tubig at lumangoy patungo sa pampang.

Tinanong ni Jesus si Pedro ng tatlong tanong, lahat ay tungkol sa pag-ibig sa Kanyang Panginoon. Bago ang pagpapako, iginiit ni Pedro na ibibigay niya ang kanyang buhay para kay Jesus (Juan 13:37). Iyon ay noong ipinagpaunang sinabi ni Jesus ang kanyang makatatlong pagkakaila (Juan 13:37). Sa tagpong ito sa Galilea, hindi ginawa ni Pedro ang kanyang sarili bilang basehan, sa halip ay si Jesus: “ ‘Panginoon, nalalaman Mo ang lahat ng mga bagay; Nalalaman Mo na minamahal kita’” (Juan 21:17).

Napansin ng ilan na ginamit ni Jesus ang pandiwang agapao, na nangangahulugang umibig, sa pagtatanong kay Pedro (maliban sa huling pagkakataon), at si Pedro ay palaging sumasagot ng phileo, na nangangahulugang umibig, ngunit bilang isang kaibigan. Ang implikasyon ay hindi naabot ni Pedro ang mas mataas na uri ng pag-ibig.

Sa katotohanan, ang tugon ni Pedro ay nakatuon sa kapakumbabaan. Sa kabiguan ni Pedro na laging nasa harap niya, mas malamang na mapagpakumbaba niyang ginamit ang isang “mas mababang termino,” na hindi nangahas mag-angkin ng labis para sa kanyang sarili. At ang kapakumbabaang ito ang pinagtibay ni Jesus, at siyang naging mahalaga sa pagpapanumbalik kay Pedro sa ministeryo. Walang pagtatanong, ang kapakumbabaan ay isa sa mga pinakadakilang katangian na kailangan sa ministeryo, dahil ang tuon ng gayon ay si Jesu-Cristo, at hindi ang sarili.

Ang pagpapanumbalik at tungkulin ni Pedro bilang lider ng unang iglesiya ay isa sa pinakamalakas na katibayan na si Jesus ay nabuhay mula sa mga patay. Magiging mahirap ipaliwanag ang pangunguna ni Pedro kung hindi pa siya naibalik ni Jesus sa ministeryo, sa harapan ng ibang mga alagad.

`Bakit ang kapakumbabaan ay mahalagang susi sa sinuman na nagnanais na makilala ang Panginoon? Sa liwanag ng krus, ano ang dapat ipagmalaki ng sinuman sa atin?`