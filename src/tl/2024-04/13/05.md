---
title:  Teolohiya Mula sa “Itaas” o Mula sa “Ibaba”
date:   25/12/2024
---

`Basahin ang Juan 4:46-54. Anong problema ang nagdala sa opisyal kay Jesus, at ano ang totoong isyu sa ilalim nito?`

Ang lalaking ito ang pumaroon kay Jesus, ang Liwanag ng sanlibutan, ngunit ipinasya niya na maniniwala lamang kung papagalingin ni Jesus ang kanyang anak. Masasabi natin na ang teolohiya ng lalaking ito ay isang “teolohiya mula sa ibaba.” Ang teolohiya mula sa ibaba ay naglalagay ng mga batas at pamantayan para sa Diyos at sa Kanyang Salita. Mga ideya ng tao, na may mga pagkakamali at limitado at batay sa opinion, ang nagiging pangwakas na awtoridad kung paano ipapaliwanag ng mga tao ang Salita ng Diyos. Napakamapanganib na patibong na kahuhulugan!

Ang teolohiya “mula sa itaas,” sa kabligtaran, ay tumutugon sa pamamagitan ng pananampalataya, na may paniniwala sa Diyos at pangunahin sa Kanyang Salita (Juan 4:48; Juan 6:14, 15; 2 Timoteo 3:16). Kapag tinanggap ang Biblia sa pamamagitan ng pananampalataya, ito ay nagiging ang sarili nitong tagapagpaliwanag. Ang pananaw ng Kasulatan sa mundo, sa halip na ang pilosopya ng panahon, ang gabay upang maunawaan at ipaliwanag ang Kasulatan. Ang mga pananaw ng tao ay dapat ipailalim at sumunod sa Salita ng Diyos, at hindi ang kabaligtaran nito.

Dapat nating paniwalaan ang mga salita ng Kasulatan kung ating paniniwalaan ang mga salita ni Jesus (Juan 5:46, 47). “ ‘Kung kayo’y mananatili sa Aking salita, tunay ngang kayo’y mga alagad Ko’” (Juan 8:31). Kung pinag-aalinlanganan natin ang Salita ng Diyos, ang Kanyang Salita ay hindi makakatahan sa atin (Juan 5:38). “ ‘Ang nagtatakuwil sa Akin at hindi tumatanggap sa aking mga salita ay mayroong isang humahatol sa kanya. Ang salitang Aking sinabi ang siyang hahatol sa kanya sa huling araw. Sapagkat Ako’y hindi nagsasalita mula sa Aking sarili kundi ang Ama na nagsugo sa Akin ay Siyang nagbigay sa Akin ng utos, kung ano ang dapat Kong sabihin, at kung ano ang dapat Kong bigkasin’” (Juan 12:48, 49).

Ang pakikinig sa Salita ng Diyos ay higit kaysa sa walang ginagawang pagtanggap ng impormasyon. Ito ay nangangahulugan ding paggawa ng kalooban ng Diyos. At ito ang aktibong tugon sa pakikinig ng Salita. “ ‘Kung ang sinuman ay nagnanais gumawa ng kalooban ng Diyos ay makikilala niya kung ang turo ay mula sa Diyos , o kung Ako’y nagsasalita mula sa Aking sarili’” (Juan 7:17).

At ang pakikinig na ito, at pagganap ng Salita ng Diyos ay isang pagpapahayag ng pag-ibig para sa Kanya. “ ‘Kung ang isang tao ay nagmamahal sa Akin, ay kanyang tutuparin ang Aking salita, at siya’y mamahalin ng Aking Ama, at Kami’y lalapit sa kanya, at Kami’y gagawa ng tahanang kasama siya’” (Juan 14:23).

`Ano ang ugnayan sa pagitan ng ating pagmamahal kay Jesus at pagsunod? Bakit ang anumang uri ng “pagsunod” na hindi batay sa pag-ibig ay nasa panganib ng pagiging legalismo?`