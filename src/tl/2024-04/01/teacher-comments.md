---
title:  Komento ng Guro
date:   04/10/2024
---

### Unang Bahagi: Pangkalahatang Ideya

Pokus ng Pag-aaral: Juan 2:1-11, Juan 5:1-9, Juan 5:10-16

Habang sinisimulan natin ang trimestreng ito sa ating pag-aaral, Mga Tema sa Ebanghelyo ni Juan, isa-isip natin ang ilang mga katotohanan sa talambuhay na nagbukod kay Juan mula sa iba pang tatlong manunulat ng Ebanghelyo. Si Juan ang pinakabata sa tatlong manunulat, nabuhay nang pinakamahaba, at mas huling isinulat ang kanyang salaysay kaysa sa ibang mga may-akda na sumulat ng sa kanila. May kahinahunan at hindi tuwirang ipinapakilala ni Juan ang kanyang sarili bilang “ang alagad na ito” (Juan 21:23). Kilala siya sa mga kapwa niya disipulo bilang “ang alagad na minamahal ni Jesus” (Juan 21:20). Ang pagtukoy na ito ay maaaring isalin bilang “ang alagad na patuloy na minamahal ni Jesus,” na mas malakas kaysa pang-nagdaang pamanahon na “minahal.”

Sa background na ito na nasa harap natin, makabubuting isaalang-alang din natin ang kahalagahan ng pangalan ni Juan. Ang Juan ay literal at akmang nangangahulugan na “ang Panginoon ay mapagbiyaya.” Ang maging mapagbiyaya ay nangangahulugan din na “maging mapagmahal.” Si Juan, ang apostol ng pag-ibig, ay sumulat ng marami tungkol sa kabutihang ito kapwa sa kanyang Ebanghelyo at sa kanyang mga liham, na tinutukoy ang kanyang sarili bilang ang alagad “na minamahal ni Jesus” (Juan 13:23), Ang talata bang ito, at ang ibang katulad nito sa Ebanghelyo ni Juan, ay nagmumungkahi na may pagtatangi si Jesus kay Juan, na minamahal siya ng higit kaysa sa ibang mga alagad? Tunay na hindi! Ang pag-ibig ng Diyos ay sagana at nakalaan sa bawat isa. Hindi dahil sa pinakamahal ni Jesus si Juan, kundi ang puso ni Juan ay higit na bukas at nakikinig kay Jesus at sa Kanyang pag-ibig.

Ninais ni Juan para sa lahat na buksan nang maluwang ang kanilang mga puso kay Cristo at manampalataya sa Kanya bilang ang totoong Mesiyas at ang banal na Anak ng Diyos. Kaya, pagkatapos ng kanyang pambungad na komento, nagsimula si Juan sa unang himala, kung saan ginawa ni Jesus na alak ang tubig sa Cana. Nakasaksi ka na ba ng isang tunay na himala (sa kabila ng tinatawag na mga himala na ipinapakita sa mediang pangrelihiyon)? Bakit napakahalaga kay Jesus na gumawa ng himala? Siya ba ay handa ring gumawa ng gayong makapangyarihang mga himala sa pamamagitan ng ministeryo ng Kanyang mga tagasunod sa ngayon? Sa linggong ito, hahanapin natin ang mga sagot sa huling dalawang tanong na ito.

### Ikalawang Bahagi: Komentaryo

Ipinapakita ni Juan na si Cristo, sa pamamamgitan ng paggawa ng maraming mga tanda at himala, ay nagtataglay ng banal na kapangyarihan. Ang mga himalang ito ay nagtuturo ng daan tungo sa nag-iisang Daan na nag-aakay sa walang hanggang buhay. Tinutukoy ni Juan ang ilan lamang sa mga himalang ito-tunay na sapat upang hikayatin ang kanyang mga tagapakinig na tanggapin ang tunay na katiyakan ng kaligtasan at mamuhay ng kaayon nito. Hindi maiiwasang mag-isip ang sinuman kung anong mga uri ng hindi mabilang na mga himala ang nasaksihan ni Juan ngunit hindi naitala. Nagpapatotoo si Juan sa katotothanan na “Gumawa si Jesus ng marami pang ibang mga tanda sa harapan ng Kanyang mga alagad na hindi naisulat sa aklat na ito. Ngunit ang mga ito ay isinulat upang kayo’y sumampalataya na si Jesus ang Cristo, ang Anak ng Diyos, at sa pagsampalataya ay magkaroon kayo ng buhay sa Kanyang pangalan” (Juan 20:30, 31).

Mabuting magtanong ang isang tao, Ano ang isang “tanda’? At ano ang pagkakaiba sa pagitan ng isang tanda at ng isang ‘himala’? Ang salitang “himala” ay nagmula sa Latin na miraculum, na literal na nangangahulugang isang bagay na “banal ang pinagmulan,” o “magtaka,” o “mamangha.”

Mayroong dalawang terminong Griyego sa Bagong Tipan na ginamit upang ilarawan ang tinutukoy natin bilang mga himala. Dunamis ang unang termino, na literal na nangangahulugang “kapangyarihan,” kung saan nakuha natin ang salitang dynamite, dynamic, at dynamism‒lahat ay tumutukoy sa isang bagay na makapangyarihan. Sa kahulugan, ang dunamis ay naglalarawan ng isang himala bilang isang pagpapakita ng banal na kapangyarihan ni Cristo sa sanlibutang ito. Sa katotohanan si Cristo ay nagtataglay ng kapangyarihan na bumigkas ng Kanyang Salita, at ito ay naganap.

Sa kabilang banda, ang ikalawang salita, semeion, o isang tanda, ay tumutukoy sa awtoridad ni Cristo. Tinutulungan tayo ng terminong ito na maunawaan ang mahimalang gawa ni Cristo bilang pagpapakita ng Kanyang banal na awtoridad sa sanlibutan, lalo na sa pagsupil ng mga kapangyarihan ng masasamang pwersa. Tunay nga, mayroong awtoridad si Cristo na utusang lumayas ang mga demonyo, at ginagawa nila.

Bakit gumawa si Jesus ng napakaraming himala? Una sa lahat, ginawa sila upang tugunan ang mga tiyak na pangangailangan ng tao, na palaging kasama ang espirituwal na dimensyon ng pagpapatawad at pagpapanumbalik. Ikalawa, hindi tulad ng malaking bahagi ng tinatawag na mga himala ngayon, hindi kailanman gumawa si Jesus ng mga himala upang bigyang kasiyahan ang pag-uusisa ng tao kundi tulungan ang mga nangangailangan. Hindi dito [nang tuksuhin ni Satanas] ni sa anumang sumunod na panahon sa Kanyang buhay sa lupa na Siya ay gumawa ng isang himala para sa Kanyang sariling kapakanan. Ang lahat ng Kanyang mga kahanga-hangang gawa ay para sa ikabubuti ng iba.” Ellen G. White, The Desire of Ages, p. 119.

Ikatlo, ang mga himala ni Cristo ay nagsilbing malinaw na katibayan ng katotohanan ng Kanyang banal na mensahe at misyon sa nawaglit na sangkatauhan. Nang buhayin ni Jesus mula sa kamatayan ang anak na lalaki ng isang balo, ipinahayag ng mga tao na “Dinalaw ng Diyos ang Kanyang bayan” (Lucas 7:16). Ito ay malinaw na katibayan ng Kanyang tunay na pagiging Mesiyas. Ikaapat, ang Kanyang mga himala ay nagsilbing katuparan ng mga propesiya sa Lumang Tipan, katumbas ng mga ipinagpaunang sabihin ng mga patriarka at propeta ng Diyos tungkol sa Kanya.

**Ang Himala sa Cana** (Juan 2:1-11)

Nakatutuwang pansinin na ang unang himala ni Jesus (Juan 2:1-11) ay ginawa sa konteksto ng pag-aasawa, na una Niyang itinatag sa Hardin ng Eden. Bakit sa iyong pananaw na ang unang himala ni Jesus ay tungkol sa pag-aasawa? Ang pag-aasawa ay nakaka-apekto sa lahat ng aspeto ng ating buhay. Alam ng diyablo kung gaano kahalaga ang pag-aasawa, kaya sinisikap niyang magdulot ng kawalang kabuluhan at kalituhan sa ating mga tahanan, iglesya, paaralan, at lipunan sa kabuuan. Ang pag-aasawa, at kung paano ito itinuturing sa ating lipunan, ay hindi palaging naaayon sa Biblia o sa panukala ng Diyos. Sa ngayon, karaniwan, ang pag-aasawa sa Estados Unidos ay tumatagal ng halos anim na taon.

Walang pag-aalinlangan, sa pamamagitan ng himala sa Cana, binigyang diin ni Jesus ang natatanging kahalagahan ng pag-aasawa at pinagpala ito sa pamamagitan ng Kanyang presensya. Sa gayong pagbibigay kahalagahan sa pag-aasawa, itinuturo ni Jesus sa atin na dapat Siya ang nasa sentro ng bawat kasalan upang matiyak ang tagumpay ng pag-aasawa, sapagkat kung ilalagay natin Siya na una at pinakamahalaga sa ating buhay, pag-uumapawin Niya ang Kanyang pag-ibig sa ating mga asawa at gayun din sa iba. Kaya, ang unang himalang ito ay lubusang naaangkop sa ating kulturang postmodern at nararapat hikayatin ang lahat na balikan ang halimabawa ng Isa na nag-disenyo at nagbasbas nito. Ating anyayahan kung gayon ang ating Manlalalang at Manunubos na isaayos at pagpalain ang lahat ng aspeto ng pakikipagtagpo, panliligaw, at pag-aasawa upang magbunga ng sukdulang pagpapala sa sangkatauhan at magdala ng kaluwalhatian sa Kanyang Pangalan.

Para sa Kanyang unang himala, maaaring piliin ni Jesus ang gumawa ng isang kamangha-manghang pagkabuhay na muli mula sa mga patay sa harapan ng malaking karamihan ng mga lider ng mga Judio at matataas na opisyal. Ngunit sa halip, pinili Niya ang isang simpleng pagtitipon sa isang maliit na bayan at kinatagpo ang mga mababang tao nito kung saan sila naroroon, sa kanilang pang-araw-araw ng mga gawain.

Si Jesus, ang ating pangunahing halimbawa, ay nakisalamuha sa iba upang mag-angat at magpala, tulad ng asin na inihahalo sa lahat ng uri ng pagkain upang gawin itong masarap. Inabot Niya (Jesus) ang mga puso ng mga tao sa pakikisalamuha sa kanila bilang isa na naghahangad ng kanilang kabutihan. . . . Kinatagpo Niya sila sa kanilang pang-araw-araw na trabaho, at nagpakita ng interes sa kanilang sekular na mga gawain.”—Ellen G. White, The Desire of Ages, p. 151. Higit pa rito, “Hindi natin dapat tanggihan ang panlipunang pakikipag-ugnayan. Hindi natin dapat ihiwalay ang ating mga sarili sa iba. Upang maabot ang lahat ng klase ng mga tao, dapat natin silang katagpuin kung saan sila naroroon.”—The Desire of Ages, p. 152.

Nakita natin ang paraan ni Cristo upang abutin ang mga tao‒upang iangat at pagpalain sila‒maliwanag kahit nang gawin ang tubig na alak. Ang tubig ay makikita bilang kumakatawan sa ating bautismo kay Cristo, at ang dalisay, unfermented na katas ng ubas ay ang Kanyang nabuhos na dugo para sa ating katubusan. Higit pa rito, pinalitan ni Jesus ang unfermented na alak, na nagpapamanhid ng mga pandama ng mga tao, ng sariwa at nagpapalakas na katas ng ubas na tumutulong na dalhin sila pabalik sa kanilang kaunawaan.

**Ang Himala sa Tipunan ng Tubig ng Bethesda** (Juan 5:1-9)

Kadalasan ang pisikal na karamdaman ay kinasasangkutan ng paglabag sa mga espirituwal na batas. Ang ating pang-taong mekanismo ay isang magkakasama at magkakaugnay na nilika. Anumang nakakaapekto sa isang bahagi ay nakakaapekto sa iba. Ngunit dapat tayong maging maingat na huwag hatulan ang iba sa pag-uugnay ng lahat ng karamdamang pisikal sa sinasadyang paglabag sa kautusan ng Diyos, dahil ang lahat ng tao, sa isang pagkakataon o iba pa, ay nagkasala. Ito ay masakit at nakapanglulupaypay sa mga nagdurusa sa kasalanan na sabihan sila na karapat-dapat sila sa kung ano ang nagpapahirap sa kanila. Tulad ni Jesus, ang ating maawain at madamaying saloobin ay dapat daigin ang udyok ng ating damdamin na ituwid muna ang lahat bago tayo tumulong. Ipinakita ni Jesus sa gawa ang prinsipyong ito sa kuwento ng mahimalang pagpapagaling ng lalaking lumpo sa tipunan ng tubig sa Bethesda.

Gaano nakapagpapalakas ng loob, at nakapagtuturo, na si Jesus ay hindi nakilahok sa isang kritikal na pagsusuri sa mga dahilan ng pagiging lumpo ng lalaki. Hindi ba’t nagdusa siya sa loob ng 38 mahahabang taon sa kapansanang ito? Bakit daragdagan pa ang kanyang pagkakasala at pagdurusa? Bilang mga tagasunod ni Cristo, dapat tayong tumuon sa lunas ng mga problema, hindi lamang sa mga problema. Tila ang taong ito ang pinaka-miserable at walang pag-asa sa Tipunan ng Tubig sa Bethesda, kaya pinili siya ni Jesus upang ipakita na nais Niyang gamitin ang Kanyang banal na kapangyarihan upang tulungan ang pinakawalang magagawa.

Pansinin na, sa tanging okasyong ito, hindi tinanong ni Jesus kung siya ay nananampalataya o hindi, kundi kung nais niyang gumaling. Pagkatapos ay inutusan ni Jesus ang lalaki na tumindig, buhatin ang kanyang higaan, at lumakad. Ang lalaki ay hindi nag-alinlangan o naghintay na gumaling; Dali-dali siyang sumunod sa utos ni Jesus. Gayundin, tayo man, ano man ang mga kasawian ng ating tila walang pag-asang pisikal at espirituwal na mga hamon, ay dapat tuminging paitaas kay Jesus at mabuhay. Kahit na gaano katagal at kabigat na hinanap natin ang kasagutan sa ibang mga lugar, ang sagot ay nasa tabi natin mismo sa anyo ng ating maibiging Tagapagligtas.

Isaalang-alang, at isa-puso, ang tugon ng Diyos sa lahat ng uri ng nakalulumpong mga karamdaman: “Huwag mong hintayin na maramdaman na ikaw ay pinagaling. Manampalataya ka sa Kanyang salita, at ito ay mangyayari. . . . Anuman ang masamang gawain, ang pinapanginoong hilig na sa pamamagitan ng matagal na pagpapakabuyo ay naggapos ng kapwa kaluluwa at katawan, si Cristo ay may kakayahan at pagnanais na iligtas.”‒Ellen G. White, The Desire of Ages, p. 203.

**Matitigas na Puso** (Juan 5:10-16)

Matitigas na puso, kapag matagal na iningatan, ay humahantong sa pusong bato. Ang puso ng mga Fariseo ay naging laban kay Jesus mula sa pasimula, sa simpleng kadahilanan na hindi Siya angkop sa kanilang pamantayang pang-relihiyon at sumunod sa mahigpit at pinakamaliit nilang mga rituwal at tradisyon. Sa paggawa nito, sinadya nilang balewalain ang mas malalaking isyu ng kaligtasan. Sa pagharap sa himala ng paglakad ng dating walang-pag-asa at walang-kakayahang lalaki na sa loob ng mga dekada ay hindi makalakad at na pinagaling ni Jesus sa tabi ng lawa ng Bethesda, ang mga pinuno ay walang-pakialam na hindi pinansin ang maliwanag na dahilan ng kagalakan. Sa halip, ang kanilang alalahanin ay ang wastong pangingilin ng Sabbath.

Ang mga lider na nakasaksi sa pagpapagaling ng lumpong lalaki ay lubos na nahumaling sa mga tuntunin ng Sabbath. Iyon ang dahilan kung bakit marahas nilang tinanong siya tungkol sa pagbubuhat niya ng kanyang banig sa Sabbath, gaya ng iniutos ni Jesus na kanyang gawin. Nagalit sila na binuhat ng lalaki ang kanyang higaan: gayunpaman, hindi nila inisip ang tungkol sa pagdurusa o ang kagalingan ng lalaking ito, na hindi makagalaw sa maraming taon at ngayon ay nagtataglay sa kanyang sarili ng kalakasan ng kabataan. Ngunit si Jesus, ang Nagdisenyo at Panginoon ng Sabbath, ay sinadyang gawin ang maraming mga himala sa araw ng Sabbath upang gawing higit na maliwanag na ang espesyal na araw na ito ay inilaang maging isang pagpapala para sa sangkatauhan, at hindi isang pasanin o sumpa nito.

### Ikatlong Bahagi: Aplikasyon sa Buhay

1\. Pag-isipan ang sagot sa mga sumusonod na tanong:

Paano natin gagawing balanse ang pagiging nasa sanlibutan ngunit hindi taga-sanlibutan?

2\. Tungkol sa ating talakayan ng mga himala, paano natin mauunawaan ang pagkakaiba at pagkakatulad sa pagitan ng dunamis at semeion? Anong mga halimbawa ang ating masusumpungan sa bawat himala ni Jesus? Ang himala ba ng pagpapalayas ng mga demonyo ay angkop sa kategorya ng semeion? Ipaliwanag.

Ano ang ilan sa mga panganib ng pagiging hindi matitinag kung kaya’t hindi mapagparaya sa ating mga sariling opinyon? Paano natin mababantayan ang ating mga sarili mula sa kamangmangan ng pagtitiwala sa ating mga makasariling ideya at balewalian ang espiritu ng kautusan, na siyang mas malaking larawan? Paano ka tutugon sa mga kasabihan: “Ang daan ko o ang highway,” o “Nakapag-pasiya na ako. Huwag mo akong lituhin sa mga katotohanan”?

` `