---
title:  Ang Mga Pag-aangkin ni Jesus
date:   03/10/2024
---

Ang himala sa Tipunan ng Tubig ng Bethesda ay nagbigay ng napakabuting pagkakataon para kay Juan upang bigyang-diin kung sino si Jesus. Gumamit si Juan ng siyam na talata upang ipaliwanag ang himala at mga 40 talata (tingnan sa ibaba) upang ipakilala ang Isa na gumawa ng hiumala.

`Basahin ang Juan 5:16-18. Bakit inusig si Jesus sa Kanyang ginawa nang Sabbath?`

Ang Juan 5:18 ay maaaring nakakabahala dahil tila sinasabi nito na nilabag ni Jesus ang Sabbath. Gayunpaman, ang masusing pagbasa sa Juan 5:16-18 ay nagpapakita na iginigiit ni Jesus na ang Kanyang “gawa” sa Sabbath ay kasang-ayon ng Kanyang relasyon sa Kanyang Ama. Hindi tumitigil ang Diyos na tustusan ang sansinukob sa Sabbath. Kasunod nito, ang gawain ni Jesus sa Sabbath ay bahagi ng Kanyang pag-aangkin sa pagka-Diyos. Inusig Siya ng mga lider ng relihiyon ayon sa inaakalang paglabag sa Sabbath at sa pag-aangkin ng pagkapantay sa Diyos.

`Basahin ang Juan 5:19-47. Ano ang sinasabi ni Jesus upang matulungan ang mga lider na makilala kung sino talaga Siya, isang pag-aangkin na makapangyarihang pinatunayan ng mga himala na Kanyang ginawa?`

Ipinagtanggol ni Jesus ang Kanyang mga gawa sa tatlong hakbang. Una, ipinaliwanag Niya ang malapit Niyang relasyon sa Ama (Juan 5:18-30). Sinabi ni Jesus na Siya at ang Kanyang Ama ay magkatugmang gumagawa, sa punto na si Jesus ay may kapangyarihan kapwa upang humatol at bumuhay ng patay (Juan 5:25-30).

Pangalawa, tinawag ni Jesus ang apat na “mga saksi” sa mabilis na pagkakasunod-sunod para sa Kanyang pagtatanggol-si Juan Bautista (Juan 5:31-35), ang mga himala na ginawa ni Jesus (Juan 5:36), ang Ama (Juan 5:37, 38), at ang Mga Kasulatan (Juan 5:39). Bawat isa sa “mga saksing” ito ay nagbibigay ng patotoo ng pagsang-ayon kay Jesus.

Sa kahulihan, sa Juan 5:40-47, iniharap ni Jesus sa mga nagpaparatang sa Kanya ang kanilang sariling kahatulan, na ipinapakita ang pagkakaiba sa pagitan ng Kanyang ministeryo at ng paghahanap nila ng sarili. Ang kanilang kahatulan, sinabi Niya, ay manggagaling kay Moises (Juan 5:45-47), ang isa kung kanino nila inilagak ang kanilang mga pag-asa.

`Paano tayo mag-iingat na hindi mahulog sa bitag ng paniniwala sa Diyos, kahit na mayroong tamang doktrina, ngunit hindi nagpapasakop nang buo kay Cristo? Dalhin ang iyong sagot sa klase sa Sabbath.`