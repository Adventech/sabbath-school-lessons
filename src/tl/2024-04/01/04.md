---
title:  Ang Himala sa Tipunan ng Tubig ng Bethesda
date:   01/10/2024
---

Ang sumunod na tanda na itinala ni Juan ay naganap sa tipunan ng tubig ng Bethesda (Juan 5:1-9). Pinaniniwalaan na isang anghel ang nagpapagalaw sa tubig at ang unang maysakit na makalusong sa tubig ay gagaling. Dahil dito, ang mga portico ng tipunan ng tubig ay puno ng mga umaasang mapapagaling sa susunod na paggalaw ng tubig. Naparoon si Jesus sa Jerusalem at, samantalang Siya ay dumaraan sa tipunan ng tubig, nakita Niya ang maraming naghihintay.

Anong klaseng tanawin din ito! Ang lahat ng mga taong ito, ang iba ay tiyak na maysakit, ay patuloy na naghihintay para sa kagalingan sa tubig na tiyak na hindi darating. Gaano kalaking pagkakataon para kay Jesus!

`Basahin ang Juan 5:1-9. Dahil ang bawat isa sa tipunan ng tubig ay tiyak na nagnanais na gumaling, bakit tinanong ni Jeuss ang paralitiko kung nais niyang gumaling (Juan 5:6)?`

Kapag ang isang tao ay maysakit sa mahabang panahon, ang sakit ay nagiging karaniwan na, at bagamat tila kakaiba, minsan ay nakakabahala na iwan ang kapansanan sa likuran. Ipinahiwatig ng lalaki sa kanyang sagot na nais niya ng kagalingan. Ang problema ay naghahanap siya nito sa maling lugar-samantalang ang Isa na lumikha ng binti ng tao ay nakatayo sa harapan niya. Hindi kilala ng lalaki kung sino ang nakikipag-usap sa kanya; bagamat pagkatapos ng pagpapagaling, maaari niyang simulang maunawaan na si Jesus, ay tunay ngang Isa na napaka espesyal.

“Hindi hinihingi ni Jesus sa nagdurusang ito na manampalataya sa Kanya. Sinabi lamang Niya, “Tumindig ka, buhatin mo ang iyong higaan, at lumakad ka.” Ngunit ang pananampalataya ng lalaki ay nanghawak sa salitang yaon. Ang bawat ugat at kalamnan ay nagsigalaw na may bagong buhay, at malusog na pagkilos ay nangyari sa kanyang mga lumpung kasukasuan. Walang pagtatanong sinunod niya ang utos ni Cristo, at ang lahat ng kanyang kalamnan ay tumugon sa kanyang kagustuhan. Tumindig sa kanyang mga paa, nasumpungan niya ang kanyang sarili na isang aktibong tao. . . . Hindi siya binigyan ni Jesus ng katiyakan ng banal na tulong. Maaaring sa pag-aalinlangan ay tumigil ang lalaki, at mawala ang tanging pagkakataon na gumaling. Ngunit nanampalataya siya sa salita ni Cristo, at sa pagsunod dito tumanggap siya ng kalakasan.” Ellen G. White, The Desire of Ages, pp. 202, 203.

`Pagkaraan ay nakatagpo ni Jesus ang lalaki sa templo at sinabi, “Ikaw ay gumaling na; huwag ka nang magkasala, baka may mangyari pa sa iyo na lalong masama” (Juan 5:14). Ano ang relasyon sa pagitan ng sakit at kasalanan? Bakit nararapat nating maunawaan na hindi lahat ng sakit ay tuwirang resulta ng partikular na kasalanan sa ating buhay?`