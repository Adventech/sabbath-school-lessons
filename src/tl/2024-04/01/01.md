---
title:  Mga Tanda na Nagtuturo ng Daan
date:   28/09/2024
---

### Basahin Para sa Pag-aaral sa Linggong Ito
Juan 2:1-11; Juan 4:46-54; Juan 5:1-16; Marcos 3:22, 23; Mateo 12:9-14; Juan 5:16-47.

> <p>Talatang Sauluhin</p>
> “Gumawa si Jesus ng marami pang ibang mga tanda sa harapan ng kanyang mga alagad, na hindi naisulat sa aklat na ito. Ngunit ang mga ito ay isinulat upang kayo’y sumampalataya na si Jesus ang Cristo, ang Anak ng Diyos; at sa pagsampalataya ay magkaroon kayo ng buhay sa kanyang pangalan” (Juan 20:30, 31).

Bakit isinulat ni Juan ang kanyang ebanghelyo? Nais ba niyang bigyang-diin ang mga himala ni Jesus? O bigyang-diin ang ilan sa mga tiyak na turo ni Jesus? Ano ang dahilan ng pagsulat niya ng kanyang ginawa?

Sa ilalim ng kapangyarihan at impluwensya ng Banal na Espiritu, ipinapaliwanag ni Juan kung bakit. Sinasabi niya na bagaman marami pang mga bagay ang maaaring maisulat tungkol sa buhay ni Cristo (Juan 21:25), ang mga kuwentong kanyng isinama ay nangasulat upang “kayo’y sumampalataya na si Jesus ang Cristo, ang Anak ng Diyos, at sa pagsampalataya ay magkaroon kayo ng buhay sa kanyang pangalan” (Juan 20:31).

Ngayong linggo titingnan natin sa Juan ang ilan sa mga naunang himala ni Jesus—mula noong Kanyang gawin ang tubig na alak sa isang kasalan, hanggang sa pagpapagaling ng isang taong ang anak ay may malubhang sakit, hanggang sa pagpapagaling ng lalaki sa tipunan ng tubig sa Bethesda.

Tinatawag ni Juan ang mga himalang ito na “mga tanda.” Hindi niya ibig sabihin ang katulad ng isang tanda sa kalye, kundi isang mahimalang pangyayari na nagtuturo sa isang malalim na katotohanan: Si Jesus bilang ang Mesiyas. Sa lahat ng mga kuwentong ito, nakikita natin ang mga halimbawa ng mga tao na tumugon sa pamamagitan ng pananampalataya. At ang kanilang mga halimbawa ay nag-aanyaya sa atin na gawin ang gayun din.

_*Pag-aralan ang liksyon sa linggong ito bilang paghahanda para sa Sabbath, Oktubre 5._