---
title:  Ang Pangalawang Tanda sa Galilea
date:   30/09/2024
---

Sa kabuuan ng Kanyang ministeryo sa lupa, gumawa si Jesus ng mga himala na nakatulong sa mga tao na manampalataya sa Kanya. Itinala ni Juan ang mga himalang ito upang ang iba ay manampalataya din kay Jesus.

`Basahin ang Juan 4:46-54. Bakit gumawa ang ebanghelista ng paguugnay pabalik sa himala sa piging ng kasalan?`

Sa pagbibigay ng salaysay ng pangalawang tanda na ginawa ni Jesus sa Galilea, itinuturo ni Juan ang unang tanda, sa kasalan sa Cana. Parang sinasabi ni Juan, “Ang mga tanda na ginawa ni Jesus ay tutulong sa iyo na makita kung sino si Jesus.” Pagkatapos ay idinagdag ni Juan, “ito ang ikalawang tanda na ginawa ni Jesus pagkatapos na siya’y pumunta sa Galilea mula sa Judea” (Juan 4:54).

Sa una, ang tugon ni Jesus sa pakiusap ng pinuno ay tila magaspang. Gayunpaman, ang pagpapagaling sa kanyang anak na lalaki ay ginawang pamantayan ng opisyal na ito upang manampalataya kay Jesus. Nababasa ni Jesus ang kanyang puso at tinukoy ang sakit sa espiritu na lalong malala kaysa sa sakit na nagbabanta sa buhay ng kanyang anak. Tulad ng isang kidlat mula sa isang bughaw na kalangitan, biglang naunawaan ng lalaki na ang kanyang espirituwal na kahirapan ay maaaring magdulot ng pagkamatay ng kanyang anak.

Mahalagang maunawaan na ang mga himala, sa ganang kanilang sarili, ay hindi nagpapatunay na si Jesus ang Mesiyas. Ang iba ay gumawa ng mga himala. Ang ilan ay mga tunay na propeta, ang iba ay hindi. Ipinapakita lamang ng mga himala ang pag-iral ng supernatural; Sa kanilang sarili, hindi nangangahulugan na tiyak na ang Diyos ang gumagawa sa kanila (makakagawa ng mga “himala” si Satanas, kung sa pamamagitan ng salitang mga “himala” ang ibig nating sabihin ay ang mga gawang supernatural).

Ang pinuno sa kanyang pagkahapis ay inilagak ang kanyang sarili sa habag ni Jesus, nakikiusap sa Kanya na pagalingin ang kanyang anak na lalaki. Ang tugon ni Jesus ay nagbibigay-katiyakan. Sinabi niya, “Humayo ka na, ang anak mo ay mabubuhay” (Juan 4:50). Ang pandiwang “mabubuhay” ay nasa pangkasalukuyang pamanahon sa Griyego. Ang paggamit na ito ay tinatawag na “panghinaharap na pangkasalukuyan,” kung saan ang hinaharap na pangyayari ay sinalita na may gayong katiyakan katulad nang ito ay kasalukuyang nagaganap. Hindi nagmadaling umuwi sa bahay ang lalaki ngunit, sa pananalig kay Jesus, ay umuwi nang sumunod na araw—at nasumpungan na, sa mismong oras nang sabihin ni Jesus ang mga salitang iyon, nawala ang lagnat ng kanyang anak na lalaki.

Gaano kamakapangyarihang dahilan upang manampalataya kay Jesus!

`Kahit na makakakita tayo ng isang himala, anong iba pang pamantayan ang dapat nating tingnan bago agad ipagpalagay na ito ay galing sa Diyos?`