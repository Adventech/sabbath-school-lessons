---
title:  Ang Panalangin ni Jesus
date:   12/12/2024
---

Minsan ay tinatawag ang Juan 17 na ang mataas na pagkaparing panalangin ni Jesus. Tinatapos nito ang talumpati ng pamamaalam. Naparito si Jesus sa lupang ito upang maisauli ang sangkatauhan, sa huli, sa original nitong personal na kaugnayan sa Diyos. Tapat Niyang ginampanan ang mga tandang ibinigay sa Kanya ng Diyos upang gawin. Sa mga salita at gawa, Kanyang ipinatalastas ang Diyos sa mga tao.

Malapit nang lisanin ni Jesus ang mundong ito. Nais Niyang ibahaging muli ang Kanyang pag-ibig para sa Kanyang mga alagad. Nais Niyang kanilang maunawaan ang malapit na kaugnayan sa pagitan Niya mismo, ng Ama, at ng Banal na Espiritu. At nais Niyang dalhin sila sa kaparehong personal na kaugnayan sa Diyos Ama at sa Espiritu na Siya mismo ay mayroon.

`Basahin ang Juan 17:1-26. Anong mga salita o parirala sa kabanatang ito ang nagpapahayag ng pagnanais ni Jesus para sa isang malapit na relasyon ng pag-ibig sa pagitan Niya, ng Ama, at ng Kanyang mga alagad?`

Marami ang bumabasa ng Juan 17 na nagpapakahulugan na ang tanging bagay na mahalaga ay pagkakaisa at pag-ibig. Walang tanong, ang layunin ng Diyos ay upang maibalik tayo sa isang personal na relasyon sa Kanya at sa lahat ng tao. Ngunit ang mas maingat na pagbasa ay nagmumungkahi ng isang higit na mahalagang koneksyon sa pagitan ng pag-ibig at katotohanan.

“ ‘At ito ang buhay na walang hanggan, na Ikaw ay makilala nila na iisang Diyos na tunay’” (Juan 17:3).“ ‘Ipinahayag Ko ang Iyong pangalan sa mga taong ibinigay mo sa Akin, . . . at tinupad nila ang Iyong salita . . . at totoong nalaman nila na Ako’y nagmula sa Iyo’” (Juan 17:6, 8).“ ‘Pakabanalin Mo sila sa katotohanan. Ang salita Mo ay katotohanan’” (Juan 17:17).

Naparito si Jesus upang ipakita ang Ama. Ang pahayag na ito ay mahalaga dahil sa maraming mga maling pagkaunawa tungkol sa Diyos. Ipinapakita ng Ebanghelyo ni Juan kung gaano kataimtim si Jesus sa misyong ito. Wasto Niyang kinakatawanan ang Salita ng Diyos at ang Kanyang mga pagkilos. Kung hindi mahalaga ang katotohanan, bakit ipinahayag sa ganoon kahabang paraan?

Si Jesus ay namuhay ng isang napakahirap na buhay, na sa huli ay tinanggihan ng mga awtoridad ng relihiyon. Nagdusa Siya ng kawalang pagpapahalaga ng mga tao at may mga pagkakataong maging ang Kanyang mga alagad. Isa sa Kanyang mga alagad ay nagkanulo sa Kanya, ang isa ay itinatuwa Siya ng tatlong beses. Siya ay sumailalim sa walang tigil na pagsubok at namatay sa krus sa mga kamay ng mismong mga taong Kaniyang pinuntahan upang iligtas.

`Paano mo higit na maipapakita ang pag-ibig ng Diyos, tulad ng umiiral sa pagitan ni Jesus at ng Ama, sa iyong sariling buhay?`