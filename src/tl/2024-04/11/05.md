---
title:  Ang Banal na Espiritu
date:   11/12/2024
---

Ang Banal na Espiritu ay hindi kasing tanyag ng Ama at ng Anak sa Ebanghelyo ni Juan. Gayunpaman, ang Kanyang papel ay mahalaga sa tagumpay ng misyon ni Jesus.

`Basahin ang Juan 1:10-13. Ano ang itinuturo sa atin ng talatang ito tungkol sa kahalagahan ng Banal na Espiritu sa pagkahikayat?`

Sa unang kabanata mismo ng Juan, makikita natin kung gaano kahalaga ang papel ng Banal na Espiritu. Sinasabi ni Juan sa atin na lahat ng tumanggap ng Salita, ay naging mga anak ng Diyos, iyong mga “ipinanganak hindi sa dugo, o sa kalooban ng laman, o sa kalooban ng tao, kundi ng Diyos” (Juan 1:13). Ito’y nagmumula lamang sa gawain ng Banal na Espiritu.

`Ano ang sinasabi ng mga sumusunod na talata tungkol sa mga gawain ng Banal na Espiritu? Juan 3:5–8, Juan 6:63, Juan 14:26, Juan 15:26, Juan 16:7–11.`

“Sa paglalarawan sa Kanyang mga alagad ng gawain ng Banal na Espiritu, sinikap ni Jesus na pasiglahin sila na may kagalakan at pag-asa na nakapagpasigla sa Kanyang sariling puso. Siya ay nagalak dahil sa saganang tulong na Kanyang ibinigay sa Kanyang iglesya. Ang Banal na Espiritu ang pinakamataas sa lahat ng kaloob na mahihingi Niya mula sa Kanyang Ama para sa pag-aangat sa Kanyang bayan. Ang Espiritu ay ibibigay bilang isang kinatawan na nakapagpapabago ng buhay, at kung wala ito ang sakripisyo ni Jesus ay mawawalan ng kabuluhan. Ang kapangyarihan ng masama ay napalakas sa maraming siglo, at kahangahanga ang pagpapasakop ng mga tao sa pagkakabihag na ito kay Satanas. Maaari lamang matanggihan at mapagtagumpayan ang kasalanan sa pamamagitan ng makapangyarihang ahensya ng Ikatlong Persona ng Kadiosan, na darating ng walang binagong kapangyarihan, kundi sa kapuspusan ng banal na kapangyarihan.”‒Ellen G. White, The Desire of Ages, p. 671.

Napakalaking pagpapala, kung gayon, na matanggap ang Banal na Espiritu, na nagpapatunay na ang Diyos ay totoo (Juan 3:33). Ang Espiritu ang Siyang humihikayat ng kasalanan, ng katuwiran, at ng paghuhukom (Juan 16:8-11). Kaya naman, ang susi para malaman natin kung ano ang tama, kung ano ang totoo, kung ano ang mabuti, ay ang pagpapasakop natin ng ating katwiran at mga karanasan ng buhay sa Salita ng Diyos sa pamamagitan ng humihikayat na kapangyarihan ng Banal na Espiritu.