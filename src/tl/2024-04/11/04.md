---
title:  Ang Makilala ang Anak ay ang Makilala ang Ama
date:   10/12/2024
---

Sa buong Ebanghelyo ni Juan, inilalarawan ng apostol kung paanong si Jesus, ang Anak, ay gumagawa ng mga gawaing nagtuturo sa Ama. Ipinaliwanag ni Jesus kung sino ang Ama at ipinakita kung ano ang Kanyang relasyon sa ating sanlibutan. Itong lahat ay pagsang-ayon sa Juan 1:18, na nagsasabi na ipinakilala Niya ang Ama (Griyego exegeomai: upang ipaliwanag, bigyang kahulugan, ipahayag). Paulit-ulit na ginawa ito ni Jesus. Ang salitang Ama (pater) ay makikita ng 136 beses sa Juan at 18 beses sa 1-3 Juan, mahigit sa ikatlong bahagi ng lahat ng paggamit sa Bagong Tipan. Ang talumpati ng pamamaalam ay isa sa mga pangunahing lugar sa Ebanghelyo kung saan ipinakilala ni Jesus ang Ama.

Si Jesus ang kinatawan ng Ama sa lupa, at Siya’y naparito upang isabuhay, sa pagkataong laman, ang kalooban ng Ama. Ito sa una ay parang isang nakapagtatakang pangungusap, ngunit ipinapakita nito kung gaanong ganap na nakasuko si Jesus, bilang isang tao, sa Ama.

Sinabi din ni Jesus, na isinugo Siya ng Ama upang tapusin ang Kanyang gawain—ang kaligtasan ng sangkatauhan— at na ang Ama mismo ay nagpapatotoo sa Kanyang gawain (Juan 5:36-38).

Ipinahayag ni Jesus na isinugo Siya ng Ama upang maglingkod bilang nag-iisa lamang na sa pamamagitan Niya ay ang sangkatauhan ay makakalapit sa Ama (Juan 6:40, 44). Ang Ama ay nagnanais na ang mga tao ay magkaroon ng buhay na walang hanggan na matatagpuan kay Jesus, na nangangakong bubuhayin sila sa pagkabuhay na mag-uli.

`Ano ang itinuturo sa atin ng mga sumusunod na talata tungkol sa relasyon ni Jesus at ng Ama? Juan 7:16; Juan 8:38; Juan 14:10, 23; Juan 15:1, 9, 10; Juan 16:27, 28; Juan 17:3.`

Nakakamangha ang pag-aangkin ni Jesus tungkol sa Kanyang relasyon sa Ama. Kanyang iginiit na ang lahat ng Kanyang mga turo ay mga turo ng Ama; na ang lahat ng Kanyang sinasabi ay personal Niyang narinig mula sa Ama; na ang pananampalataya sa Kanya ay katulad ng pananampalataya sa Ama; na kapwa ang Kanya mismomng mga salita at mga gawa ay sa Amang lahat; at Siya at ang Ama ay nagkakaisa sa pagmamahal at paggawa para sa kaligtasan ng sangkatauhan. Gaano kahanga-hangang patotoo ng pagiging malapit ni Jesus sa Kanyang Ama sa langit!

`Paano mababago ang iyong buhay kung ang iyong mga iniisip at mga pagkilos ay ganap na paghahayag ng kalooban ng Diyos para sa iyong buhay? Ibig sabihin, paano natin mas maisasabuhay ang alam nating mula kay Jesus na kalooban ng Diyos para sa ating mga buhay?`