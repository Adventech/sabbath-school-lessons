---
title:  Si Jesus at ang Ama
date:   09/12/2024
---

Tayo ay nilikha ng Kadiosan para sa isang personal na relasyon sa Kanya (Genesis 1:26, 27). Gayunpaman, dahil sa kasalanan, ang relasyong iyon ay lubhang naputol. Makikita natin ang agarang epekto ng pagkaputol na ito sa kuwento sa Hardin ng Eden.

`Basahin ang Genesis 3:7-9. Paano nito ipinapakita ang pagitan na ibinunga ng kasalanan, at ano ang kahulugan na ang Diyos ang humahanap sa kanila, hindi ang kabaligtaran?`

Ang layunin ng Kadiosan ay ang mag-alok ng kagalingan sa buong sangkatauhan para sa pagitan na idinulot ng kasalanan, kahit na ang lahat ng sangkatauhan ay hindi tatanggapin ang Kanyang inaalok.

Upang maisakatuparan ang pagpapanauli ng relasyong ito, isang miyembro ng Kadiosasn ay naging tao. Kaya, ang Salita ay nagkatawang tao at tumahan sa gitna natin, na ipinakikita ang kaluwalhatian ng Diyos (Juan 1:14-18). Bilang bunga, tinanggap ng sangkatauhan ang Kanyang kapuspusan at biyaya. Ito ang ipinarito ni Jesus upang ibahagi, na ipahayag ang kaluwalhatian ng Diyos upang ang nasirang relasyon dahil sa kasalanan ay mapanumbalik, kahit na doon lamang sa mga nagnanais tumanggap sa pamamagitan ng pananampalataya ang iniaalok sa kanila kay Cristo Jesus.

`Anong kahanga-hangang pag-asa ang nakikita para sa atin sa mga talatang ito? Juan 1:1, 2; Juan 5:16-18; Juan 6:69; Juan 10:10, 30; Juan 20:28.`

“Kay Cristo ang buhay, orihinal, hindi hiniram, hindi natamo.”—Ellen G. White, The Desire of Ages, p. 530. Gayunpaman habang ang nagkatawang taong Anak na “hinubaran ang Kanyang Sarili” (Filipos 2:7) ng paggamit ng Kanyang mga karapatan, si Cristo, na nagsasalita ng Kanyang pamumuhay sa lupa bilang isang tao sa gitna ng mga tao, ay makatutukoy sa Kanyang pagkakaroon ng buhay bilang isang kaloob mula sa Diyos. “Ang pagka-Diyos ni Cristo ang katiyakan ng mga mananampalataya sa buhay na walang hanggan.” The Desire of Ages, p. 530.

Hindi nakilala ng sangkatauhan ang Diyos (Juan 17:25). Kaya, sinugo Niya ang Kanyang bugtong na Anak (Juan 9:4, Juan 16:5) upang Siya, ang Ama, ay makilala.

`Sa konteksto ng sansinukob, isinulat ng isang ateista, “Sa ating kawalang kaalaman, sa buong kalawakan nito, walang pahiwatig na darating ang tulong mula sa ibang lugar upang iligtas tayo mula sa ating sarili.” Ano ang itinuturo ng Biblia, na nagpapakita kung gaano kamali ang taong ito?`