---
title:  Nakikinig o Hindi Nakikinig ng Salita
date:   15/10/2024
---

`Basahin ang Juan 1:9-13. Anong marahas na katotohanan ang inilalarawan dito ni Juan tungkol sa kung paano tumugon ang mga tao kay Jesus?`

Ang Paunang Salita, Juan 1:1-18, ay naglalarawan hindi lamang kung sino si Jesu-Cristo, ang Salita (logos), kundi gayun din kung paano ang mga tao sa sanlibutan ay nakiugnay sa Kanya. Sa Juan 1:9, tinawag Siyang ang tunay na Ilaw na dumarating sa sanlibutan, na nililiwanagan ang bawat tao. Nililiwanagan ng ilaw na iyon ang mundo, ginagawa itong makaunawa. Tulad ng itinuro ni C. S. Lewis, “Naniniwala ako sa Kristiyanismo gaya ng paniniwala ko na ang Araw ay sumikat, hindi lamang dahil sa nakikita ko ito, kundi dahil sa pamamagitan nito nakikita ko ang lahat ng bagay.”—“Is Theology Poetry?” (n. p.: Samizdat University Press, 2014), p. 15, orihinal na inihayag noong 1944.

Gayun din, tingnan ang mga implikasyon ng sinasabi sa Juan 1:9. Ang liwanag ay dumrating sa bawat isa, ngunit hindi lahat ay tumatanggap ng liwanag. Tulad ng makikita natin sa pag-aaral bukas, isang pangunahing tema sa Ebanghelyo ni Juan ay kung paano tinanggap o tinanggihan ng mga tao si Jesus. Ang temang iyon ay nagsisimula dito. Ang malungkot na litanya ay ang Mesiyas ay naparito sa sarili Niyang bayan, ang bayan ng Israel, at marami ang hindi tumanggap sa Kanya bilang ang Mesiyas.

Sa Roma 9-11, tinatalakay ni Pablo ang kaparehong nakalulunos na tema, na maraming mga Judio ang tumanggi kay Jesus. Ngunit hindi ito negatibong tinapos ni Pablo, sinasabi niyang sa katotohanan ay maraming mga Judio, kasama ng mga Hentil, ay tatanggap kay Jesus bilang kanilang Mesiyas. Tunay nga, kanyang binabalaan ang mga Hentil na huwag magyabang laban sa mga Judio. “Sapagkat kung ikaw nga na pinutol mula sa likas na olibong ligaw, at salungat sa kalikasan, ay isinanib ka sa pinayabong na punong olibo; gaano pa nga ang mga ito, na mga likas na sanga na maisasanib sa kanilang sariling punong olibo?” (Roma 11:24).

Sa kaparehong kahulugan, sinasabi ni Juan na ang lahat ng tumatanggap kay Jesus bilang kanilang Tagapagligtas ay magiging mga anak ng Diyos. Nangyayari ito sa pagsampalataya sa Kanyang pangalan. (Tingnan ang Juan 1:12, 13).

Narito ang kaugnayan sa pagitan ng paunang salita at ng konklusyon ng Ebanghelyo. Sa Juan 20:31, ipinapakita ng apostol kung bakit siya sumulat—upang kayo ay manampalataya na si Jesus ang Siyang Cristo, ang Anak ng Diyos, at sa pamamagitan ng pagsampalataya ay magkaroon kayo ng buhay sa Kanyang pangalan. Kaya, ang panimula at konklusyon ay bumubuo ng isang uri ng pagkakaisa, magkakaugnay na konsepto na sumasakop sa lahat ng nangyayari sa pagitan nila. Ang pagkakaugnay na ito ay nagtuturo sa pinakamahalagang layunin ng Ebanghelyo ni Juan—na ang mga tao ay maliligtas sa pamamagitan ng pagsampalataya kay Jesu-Cristo bilang kanilang Tagapagligtas.

`Paano nabago ang iyong buhay sa pagiging isang anak na lalaki o babae ng Diyos?`