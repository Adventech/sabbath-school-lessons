---
title:  Ang Salita ay Nagkatawang-Tao
date:   14/10/2024
---

`Basahin ang Juan 1:1-3, 14. Ano ang sinasabi sa atin ng mga talatang ito na ginawa ni Jesus, ang Diyos Mismo-at bakit ang katotohanang ito ang pinakamahalagang katotohanan na maaari nating malaman?`

Sinimulan ni Juan ang kanyang Ebanghelyo hindi sa pangalang “Jesus” o ang Kanyang papel bilang Mesiyas/Cristo, kundi ng terminong logos. Sa panahong sumulat si Juan, maraming pilosopiya ang gumamit ng terminong logos upang tumukoy sa makatuwirang istraktura ng sansinukob, o tumukoy sa ideya ng lohika at mismong pangangatuwiran.

Gayun din, ang turo ng maimpluwensyang sinaunang pilosopo na si Plato ay humati ng realidad sa dalawang bahagi. Ang una ay ang makalangit at hindi mababagong lugar, kung saan umiiral ang ganap na pagiging sakdal. Ang isa ay ang lugar dito-nasisira, nagbabago, labis na hindi sakdal na paglalarawan ng sakdal na lugar sa itaas, kung saan man ito inaakalang umiiral. (Hindi sinagot ni Plato ang tanong na iyon). Tinukoy ng ibang mga pilosopya ang logos bilang ilang abstract na tagapamagitan sa pagitan ng mga anyong walang hanggan at ng nasisira, makalupang anyo dito.

Ginamit ni Juan ang termino sa isang ganap na naiibang paraan. Pinanatili niya na ang katotohanan, ang logos, ay hindi ethereal at abstract na konsepto na nagpapalutang-lutang sa pagtian ng langit at lupa. Ang logos ay isang persona: Si Jesu-Cristo, na nagkatawang tao at tumahan sa gitna natin (Juan 1:14).

Para kay Juan, ang logos ay ang Salita ng Diyos. Higit na mahalaga, nakipag-usap ang Diyos; ang ibig sabihin, Kanyang ipinahayag ang Kanyang Sarili sa sangkatauhan sa pinaka-naiibang paraan: Ang Diyos ay naging kaisa natin. Sa Ebanghelyo ni Juan, ang logos ay kumakatawan sa walang hanggang Diyos, na pumasok sa panahon at espasyo, na nagsasalita, gumagawa, at nakiki-halubilo sa mga tao sa personal na antas. Ang walang hanggang Diyos ay naging isang tao, kaisa natin.

Sa Juan 1:14 ang apostol ay nagsabi na ang logos “ay nagkatawang tao at tumahan sa gitna natin”. Ang kaisipan sa salitang Griyego na isinaling tumahan ay nangangahulugang magtayo ng tolda. Tinutukoy ni Juan ang Exodo 25:8, kung saan ang Diyos ay nagsabi sa mga Israelita na gumawa ng santuwaryo, isang istrukturang tolda, upang Siya ay makatahan sa gitna nila. Sa katulad na paraan, sa Pagkakatawang-tao, Si Jesus, ang banal na Anak ng Diyos, ay humakbang sa pagiging laman ng tao, na tinatakpan ang Kanyang kaluwalhatian upang ang mga tao ay makalapit sa pakikiugnay sa Kanya.

`Pag-isipan ang mga implikasyon ng isinulat dito ni Juan. Ang Diyos Mismo, ang Manlalalang, ay naging isang tao, kaisa natin, at nanirahan dito na kasama natin. (Hindi pa tayo nakakarating sa Kanyang kamatayan para sa atin!) Ano ang sinasabi nito sa atin tungkol sa katotohanan ng pag-ibig ng Diyos para sa sangkatauhan? Bakit dapat tayong kumuha ng labis na kaaliwan mula sa kamangha-manghang katotohanang ito?`