---
title:  Sa Pasimula—Ang Banal na Logos
date:   13/10/2024
---

`Basahin ang Juan 1:1-5. Ano ang ipinapakita ng mga salitang ito tungkol sa Salita, si Jesu-Cristo?`

Ang Ebanghelyo ni Juan ay nagsimula sa ganitong kahanga-hangang kaisipan: “Sa simula ay ang Salita, at ang Salita ay kasama ng Diyos, at ang Salita ay Diyos” (Juan 1:1). Ang isang magandang pangungusap na ito ay naglalaman ng lalim ng kaisipan na bahagya lamang nating mauunawaan.

Una, tinutukoy ng ebanghelista ang kuwento ng Paglalang, Genesis 1:1, “Nang pasimula.” Ang Salita ay naroroon na bago ang pasimula ng sansinukob. Kaya nga, pinagtitibay ni Juan ang walang hanggang pag-iral ni Jesus.

Sumunod, “At ang Salita ay kasama ng Diyos.” Sa Juan 1:18, sinasabi ni Juan na Siya ay “nasa sinapupunan ng Ama.” Gaano man natin sikaping maunawaan ang kahulugan nito, isa ang tiyak: Si Jesus at ang Ama ay napakalapit sa isa’t isa.

At pagkatapos ay sinabi niya, “At ang Salita ay Diyos.” Ngunit paano na ang Salita ay kasama ng Diyos at gayon din ay Diyos? Ang salita ay matatagpuan sa Griyego. Ang Griyego ay may tiyak na pantukoy, “ang,” na nagtuturo sa partikularidad, ilang partikular na bagay o persona.

Sa pangungusap na “ang Salita ay kasama ng Diyos,” ang terminong “Diyos” ay mayroong pantukoy, kung kaya tumutukoy sa isang partikular na indibiduwal, ang Ama. At ang Salita ay kasama ng Ama. Sa pangungusap, “at ang Salita ay Diyos,” ang terminong Diyos ay walang pantukoy, na, sa situwasyong ito, ay tumutukoy sa mga katangian ng ka-Diyosan. Si Jesus ay Diyos-hindi ang Ama, ngunit Siya pa rin ang banal na Anak ng Diyos, ang ikalawang Persona ng Ka-Diyosan.

Tiniyak ng apostol ang pagkaunawang ito, dahil sinabi sa Juan 1:3, 4 na si Jesus ang Manlalalang ng lahat ng mga nilikhang bagay. Anumang bagay na hindi umiral noong una ngunit, kalaunan, ay umiral ay nangyari lamang sa pamamamagitan ni Jesus, ang Manlilikhang Diyos.

“Mula sa mga panahong walang hanggan ang Panginoong Jesu-Cristo ay kaisa ng Ama; Siya “ang larawan ng Diyos,” ang larawan ng Kanyang kadakilaan at kamahalan, ‘ang ningning ng Kanyang kaluwalhatian.’ ” Ellen G. White, The Desire of Ages, p. 19.

`Bakit ang kapuspusan ng ka-Diyosan ni Cristo ay isang mahalagang bahagi ng ating teolohiya? Ano ang mawawala sa atin kung si Jesus, sa anumang kaparaanan, ay isang nilalang lamang? Dalhin ang iyong sagot sa klase sa Sabbath, at maging handa na talakayin kung bakit ang walang hanggang pagka-Diyos ni Cristo ay napakahalaga sa ating pananampalataya.`