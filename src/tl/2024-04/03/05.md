---
title:  Muling Nagpapakitang Mga Tema-Pananampalataya/Kawalan ng Pananampalataya
date:   16/10/2024
---

`Basahin ang Juan 3:16-21, Juan 9:35-41, at Juan 12:36-46. Paano inuulit ng mga talatang ito ang tema ng pananampalataya/kawalan ng pananampalataya na masusumpungan sa Paunang Salita?`

Sa Ebanghelyo ni Juan, ang sangkatauhan ay tila nahahati sa dalawang pangunahing grupo: iyong mga nananampalataya kay Jesus at tinatanggap Siya bilang ang Mesiyas at iyong may pagkakataong manampalataya, ngunit piniling hindi.

Ang mga alagad ay nasa unang grupo, gaya ng iba tulad ni Nicodemo (na unti-unting nanampalataya), ang babae sa balon, at ang lalaking ipinanganak na bulag. Sa pangalawang grupo ay ang mga Fariseo at matataas na pari, mga tao sa himala ng pagpapakain sa 5000, at gayun din ang isa sa mga alagad, si Judas.

Kapansin-pansin na ang salita, ang pangalan, pananampalataya/paniniwala (Griyego pistis) ay hindi makikita sa Ebanghelyo ni Juan. Gayunpaman, ang pandiwang manampalataya (pisteuo)ay makikita ng 98 ulit, kung ihahambing sa kabuuang 241 ulit sa buong Bagong Tipan! Ang pandiwang ito, tunay nga, ay isang napakalaking tema sa Juan. Ang paggamit na ito ng pandiwa sa halip na pangalan ay makapagtuturo sa isang napaka aktibong kaisipan ng pagiging isang Kristiyano. Ang pagiging mananampalataya kay Jesus ay isang bagay na ating ginagawa, at ito ay ipinapahayag kung paano tayo namumuhay at hindi lamang sa isang kalipunan ng mga paniniwala. Tulad ng ating nalalaman, ang diyablo ay nananampalataya din kay Jesus (tingnan ang Santiago 2:19).

Sa Juan, ang pangunahing pagkakaiba sa pagitan ng dalawang grupo ay ang paraan kung paano sila nakiugnay kay Jesus. Ang mga sumasampalataya, o yaong mga naniniwala, ay bukas sa Kanya, kahit na Kanyang sinisita o sinasaway sila. Lumalapit sila kay Jesus at hindi lumalayo sa Kanya. Siya ang Ilaw na lumiliwanag sa kanila. At sa pananampalataya, sa pamamamgitan ng paniniwala, sila ay naging mga anak ng Diyos.

Ang mga hindi sumasampalataya, sa kabilang banda, ay karaniwang lumalapit kay Jesus upang lumaban sa Kanya. Inilalarawan sila na mga umiibig sa kadiliman sa halip na sa liwanag. Nasumpungan nilang mahirap tanggapin ang Kanyang mga pananalita o nakita nilang nilalabag Niya ang mga sinaunang tradisyon at hindi tinutupad ang kanilang inaasahan. Hinatulan nila Siya sa halip na hayaang ang Kanyang liwanag ang sumukat at humatol sa kanila. Ang pag-uugaling ito, tunay nga, ay nakitang paulit-ulit sa mga lider ng relihiyon, na dapat sana, bilang mga espirituwal na gabay ng bayan, ay siyang mga naging una na tumanggap kay Jesus.

`Sa paanong mga paraan isinasabuhay mo ang iyong pananampalataya kay Jesus, kasalungat ng pagkakaroon lamang ng pagkaunawang pangkaisipan tungkol sa Kanya bilang ang Mesiyas? Bakit mahalagang malaman ang pagkakaiba? (Tingnan ang Mateo 7:21-23).`