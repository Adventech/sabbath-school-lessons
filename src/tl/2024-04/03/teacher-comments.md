---
title:  Komento ng Guro
date:   18/10/2024
---

### Unang Bahagi: Pangkalahatang Ideya

Pokus ng Pag-aaral: Juan 1:9-13; Juan 1:14, 18; Juan 17:1-5

Higit sa iba pang bahagi ng Kasulatan, ang Ebanghelyo ni Juan ay buong tapang na ipinapahayag ng tumpak at makapangyarihang paraan, ang katotohanan na si Jesus ay Diyos. Bilang Diyos na walang hanggan, si Jesus ay nauna sa Paglalang at mismong sa walang hanggan. Ang minamahal na alagad ay nakatuon sa tema ng pagka-Diyos ni Jesus sa ganoong kalaliman upang maipaliwanag ang kosmikong katotohanan na ang Salita ay naging laman.

Kung paanong sinimulan ni Moises ang Lumang Tipan sa pamamagitan ng pagpapatunay sa katotohanan ng Paglikha, gayon din naman ang ginawa ni Juan sa Bagong Tipan. Sa gayon ang tema ng Paglalang—at ang Maylalang nito, ang Salita, na siyang Diyos—ay pinagsasama ang parehong Lumang Tipan at ang Bagong Tipan. Sa pamamagitan ng pag-uugnay ng kaniyang Ebanghelyo sa Paglikha mula sa simula, naglaan si Juan ng isang teolohikal na angkla para sa bawat iba pang talakayan na susunod.

Para kay Juan, ang paksa kay Jesus bilang Manlalalang ay mahalaga, dahil si Satanas, ang dakilang mandaraya, ay napopoot sa katotohanan ng pagka-Diyos ni Cristo at ng Kanyang pagkapantay sa Diyos. Bago ang katapusan ng unang Kristiyanong siglo, ang mga maitim na aral ay mapandayang pumasok sa iglesya. Ang mga heretikong Gnostic ay tinutulan ang katotohanan ng pagka-Diyos ni Jesus, na nagpakalat ng pag-aalinlangan tungkol sa Kanyang totoong pagkakatawang tao sa laman. Ang mapanganib na pangyayayring ito ay naganap halos tatlong dekada makaraang maisulat ang synoptic Gospels. Bilang bunga, nagdulot ito ng panghihina ng loob sa mga mananampalataya at napababa ang kanilang espirituwal na moral.

Ang unang 18 talata ng Ebanghelyo ni Juan ay binubuo ng isang prologue csa kabuuan ng kanyang Ebanghelyo. Nagbibigay ang mga ito ng isang hindi matitinag, maikli, at siksik na teolohikal na pangungusap tungkol sa pagka-Diyos ni Cristo. Si Cristo ang Salita ay Diyos at kailanman. Siya ang Manlalalang, at buhay at Tagapagbigay ng buhay; gayunpaman, Siya ay naging isang tao, ipinanganak ng Diyos, ay ipinakita ng Kanyang pag-ibig, biyaya, at kaluwalhatian sa harapan ng Kanyang nilikha.

### Ikalawang Bahagi: Komentaryo

Ang banal na Logos (Salita) sa Juan 1:1 ay ginamit upang ipaalam ang nahahayag na kalooban at lumilikhang kapangyarihan ng Diyos. Kapwa sa pamamagitan ng Paglalang at pahayag, maliwanag na ipinahayag ng Diyos ang Kanyang karakter at ang Kanyang mga gawa tulad ng nakikita sa buong Kasulatan. At ngayon, ipinapahayag ng Diyos ang Kanyang Sarili sa pamamagitan ng pagkakatawang-tao ng Kanyang Anak. Walang pag-aalinlangan ang dapat manatili sa ating mga isipan tungkol sa pag-ibig ng Diyos para sa atin sapagkat ipinakita Niya ang Kanyang Sarili kay Jesus.

Alalahanin kung paano sumagot ang Panginoon nang hilingin sa Kanya ni Felipe na ipakita ang Ama? Sumagot si Jesus, “ ‘Mahabang panahon nang ako’y kasama ninyo, at hindi mo Ako nakikilala, Felipe? Ang nakakita sa Akin ay nakakita sa Ama. Paano mong nasabi ‘Ipakita Mo sa amin ang Ama?’” (Juan 14:9).

“Sa pamamagitan ng pagparito upang manahan sa atin, ihahayag ni Jesus ang Diyos kapwa sa mga tao at mga anghel. Siya ang Salita ng Diyos—ang isipan ng Diyos na naririnig.”—Ellen G. White, The Desire of Ages, p. 19. Ang kapahayagang ito ng karakter ng Diyos ay umiiral, sinasabi sa atin ni Juan, sa simula pa lang. Ano ang ibig sabihin ni Juan sa mga salitang “Sa pasimula”? Ang tekstong Griyego ay walang tiyak na pantukoy “ang” na idinagdag ng King James Version at ng ibang mga salin sa wikang Ingles, na nagsalin sa kahulugan ng salita na “pasimula” bilang higit na tiyak. Ang kawalan ng tiyak na pantukoy sa Griyego ay nagpapahiwatig ng walang tiyak na panahon, tulad nito, na maaaring tukuyin o kuwentahin, kundi isang hindi maipapaliwanag na panahon na humihigit pa sa anumang pasimula. Sa ibang mga salita, ang Salita, si Jesus, ay naroon magpasa walang hanggan, umiiral na, bago magkaroon ng anumang paglalang.

**At Naging Tao ang Salita** (Juan 1:14, 18)

Ang logos ay maaaring maunawaan bilang katotohanan, katangi-tanging pag-iral, sakdal na kaisipan, isang pagpapahayag. Sa kaisipang Griyego, ang logos ay isang ethereal na kaisipan, na umaaligid sa sangkatauhan nang hindi naninirahan sa sangkatauhan. Si Cristo, ang Salita ay hindi anumang malabong pilosopikal na konsepto, kundi isang tunay at nahahawakang realidad na maaaring makita at mahawakan. Siya kung gayon ay kakaiba, isa sa isang uri, ang banal na Anak ng Diyos.

Nang si Cristo ay naging tao ayon sa ating wangis (hindi sa pagkakatulad, nilambungan ng Kanyang pagkatao ang Kanyang pagka-Diyos; gayunman, nanatili Siyang ganap na Diyos. Tunay nga, Siya ay naging katulad natin upang makiramay sa atin; ngunit Siya ay nanatiling iba sa kung ano tayo upang iligtas tayo. Gaaano kahanga-hangang gawa ng banal na pagpapakababa para sa Diyos na ibaba ang Kanyang Sarili at maging tao! Hindi natin lubos na mauunawaan ang misteryong ito ng banal na pag-ibig, ngunit dapat nating pasalamatan ng buong puso at yakapin ito. Sa maraming mga relihiyon sa mundo, bigong sinusubukan ng tao na maranasan ang pag-akyat sa tinatawag na “mga diyos’; ngnuit sa Kristiyanismo, tunay na bumaba ang Diyos sa ating antas upang katagpuin tayo kung saan tayo naroroon.

Sa Juan 1:14, ang tiyak, at tanging pang-uri na naglalarawan kay Jesus ay ang salitang Griyego na monogenous, na isinalin bilang “bugtong na anak,” na literal na nangangahulugang kakaiba. Ang kaibahang ito ay napakahalaga at hindi maiisantabi na ang ating kaligtasan ay nakasalalay dito. Dahil kung wala ito, tayo ay hahatulan sa kamatayan magpakailanman sa ating mga kasalanan sa halip na matubos sa pamamagitan ng katuwiran at buhay ng bugtong na Anak ng Diyos.

Ang salitang “bugtong” (Juan 1:14, 18) ay nagamit nang mali sa buong kasaysayan ng Kristiyanismo sa mga paraang hindi kailanman nilayon ng Bibliya—ang mga ito, na sa ilang hindi tiyak at malayong panahon, bago pa nilikha ang anumang bagay, ang Anak ay ipinanganak, o nilikha, ng walang hanggang Ama. Ngunit ang paniniwalang ito ay mali. Si Cristo ang tunay na pinagmulan at Manglilikha ng lahat ng mga bagay, hindi isang nilalang. Iginigiit ni Juan na walang pag-aatubili na si Cristo ay Diyos, at kasama ng Diyos, mula sa walang hanggan: “Lahat ng mga bagay ay ginawa sa pamamagitan Niya at kung wala Siya ay hindi nagawa ang anumang bagay na ginawa” (Juan 1:3).

Oo, ang hiwaga ng Pagkakatawang-tao ay mahirap maunawaan, dahil ang walang hanggang Diyos ay nagsikap na abutin ang ating limitadong mga isipan upang iligtas tayo. At upang iligtas tayo, ginawa ng Diyos ang pinakasukdulan hanggang sa pagsasakrispisyo ng Kanyang bugtong na Anak. Tunay na radikal ang gawang ito. Kusang nagpakababa si Cristo, naging tao, at namatay para sa makasalanang sangkatauhan. Kusa Niyang binago ang Kanyang walang hanggang likas upang panatilihan ang ating pagkatao magpakailanman. Sa halip na manatiling ganap na Diyos, ngayon Siya ay kapwa ganap na Diyos at ganap na tao. Gaanong hayag na pagpapakita ng nagsasakrispisyo sa sariling pag-ibig para sa buong sansinukob upang pagmasdan!

Ang nagkatawang-taong Anak ng Diyos ay “tumahan” sa gitna natin (Juan 1:14). Ang “Tumahan” ay ang salin ng salitang Griyego na skenoo, na literal na nangangahulugang Siya ay “nagtabernakulo” sa atin. Ang kaisipang ito ay bumabalik sa Exodo 25:8, kung saan sinabi ng Diyos kay Moises: “ ‘Igawa nila Ako ng isang santuwaryo, upang Ako’y makapanirahan sa gitna nila.’ ” Ang kaisipan na ninanais ng Diyos na palaging maging kasama natin ay isa sa mga pangunahing tema ng buong Biblia. Hindi nais ng Diyos na maging pansamantalang naninirahn kundi permanente. Iyon ang dahilan ng pangalan ng Diyos na ipinagkaloob ng langit ay “Immanuel,” sumasa-atin ang Diyos.

Ang labis na nakakaakit tungkol sa katotohanang ito ay ang karangalan na ibinibigay sa atin ng Diyos sa pananahan sa piling natin. Isang nakikitang palantandaan na ang isang tao ay nagnanais makasama tayo ay ang taong ito ay nagmamahal sa atin. Nakikita mo, ang pag-ibig na agape ay laging naghahangad ng pagsasama, at ito ang dahilan kung bakit may napakalaking kahulugan nang si Jesus ay nangako sa Kanyang mga alagad: “ ‘At kung Ako’y pumunta roon at maihanda Ko ang isang lugar para sa inyo, Ako’y babalik at kayo’y tatanggapin Ko sa Aking sarili, upang kung saan Ako naroroon, kayo rin ay naroroon’” (Juan 14:3). Ang magandang katotohanang ito ay nararapat pumuno sa atin ng banal na kagalakan at pagtitiwala na maranasan ang Kanyang presensya dito, upang tayo ay makapanahanang kasama Niya sa kasakdalan magpakailanman sa langit.

**Naririnig, o Hindi Naririnig, ang Salita** (Juan 1:9-13)

Ang ating pamagat dito ay maaari ring unawain bilang “nakikita, o hindi nakikita, ang Salita.” Tila kamangmangan na ikaila ang liwanag na lumiliwanag sa atin; gayundin, hindi makatuwiran na magkaroon ng mga tainga upang makarinig at pigilan sila na makarinig. Ang tinig ng katotohanan ay malakas at malinaw, ngunit pinili ng mga tao na maging bingi; kaya, ang maluwalhating liwanag ng ebanghelyo ay nagliwanag sa palibot, ngunit niyakap ng mga tao ang kadiliman. Sa tunay na kahulugan, ang pangyayaring ito ay bahagi ng misteryo ng kasamaan.

Ang gayong paghihimagsik ay nagpapaala-ala sa atin ng pagkamangha ng Diyos sa Kanyang bayan sa mga maling pagpili na walang kabuluhan. “ ‘Kundi ang salita ay napakalapit sa iyo, ito ay nasa iyong bibig, at nasa iyong puso, kaya’t ito ay iyong magagawa. . . . Na Aking inilalagay sa harapan mo ang buhay at kamatayan, ang pagpapala at sumpa. Kaya’t piliin mo at ng iyong binhi ang buhay upang ikaw ay mabuhay’” (Deuteronomio 30:14, 19). Ang paghihimagsik laban sa liwanag at buhay ng Diyos, sa pagpili sa kadiliman at kamatayan, ay pagsunod lamang sa kalunos-lunos na halimbawa ni Lucifer.

**Muling Pagpapakita ng mga Tema-Paniniwala/Hindi Paniniwala**

Binigyan ng Diyos ang lahat ng Kanyang nilalang ng kalayaan ng pagpili upang mahalin nila Siya ng kusa. Gayunpaman, madalas nilang inaabuso at ginagamit ng mali ang gayong kalayaan para sa kanilang sariling kapinsalaan. Ang iba ay lalong napapalayo sa pagsasabi na anumang pagpili, mali o tama, ay ayos lang, basta tayo ang pumili. Pagkatapos ng lahat, inaangkin nila na ang kamatayan ni Cristo sa krus ay nagbibigay sa kanila ng kalayaan ng pagpili at proteksyon sa mga kahihinatnan nito.

Ngunit ang gayong isipan ay mapanganib, dahil hinihimok nito ang mga tao na maging walang ingat sa kanilang mga pagpili. Ang dahilan kung bakit namatay si Jesus sa krus ay upang iligtas tayo mula sa ating mga kasalanan at bigyan tayo ng buhay. Ang kalayaan ng pagpili ay ipinagkaloob sa sangkatauhan bago ang krus at bumabalik sa Hardin ng Eden. Kaya, samantalang ang kalayaan ng pagpili ay laging nakalaan sa sangkatauhan, dapat nating hikayatin ang mga nasa libis ng desisyon na piliin ang tama sa paningin ng Diyos. Sinasabi ng ilan na ang kahihinatnan ay hindi masyadong mahalaga dahil lahat ng alibugha ay unti-unting manunumbalik sa Diyos. Gayunpaman, marami ang hindi nanunumbalik, bagaman ang Diyos ay laging handang magpatawad at papanumbalikin ang mga naligaw sa Kanya samantalang pinipili nilang manampalataya sa Kanya.

**Muling Pagpapakita ng mga Tema-Kaluwalhatian** (Juan 17:1-5)

Sa pagkaalam na dumating na ang Kanyang oras, handa si Jesus na harapin ang krus. Ngunit Kanya ring inaasahan ang kagalakan at kaluwalhatian na naghihintay sa Kanya. Ang pinagsamang misyon ng kaligtasan na pinagkasunduan ng Ama at Anak mula sa pundasyon ng sanlibutan ay malapit nang matagumpay na maisakatuparan. Malapit nang lubusang matalo ang diyablo sa krus.

Si Cristo, sa Kanyang makabayaning gawa upang iligtas ang sumasampalataya sa Kanya, ay nanaog sa pinaka-mababang hukay upang maibangon lamang sa kaluwalhatian. Pinatutunayan ni Pablo ang katotohanang ito nang sabihin niya na si Cristo ay “nagpakababa sa Kanyang sarili at naging masunurin hanggang sa kamatayan, maging sa kamatayan man sa krus. Kaya Siya naman ay itinaas ng Diyos, at Siya’y binigyan ng pangalang higit sa lahat ng pangalan” (Filipos 2:8, 9). Iyo bang nakikita kung paano pinag-iba ni Pablo ang kagalakan at ang kahihiyan sa gawaing pagliligtas ni Cristo? Kaya, ating masasabi na ang pag-asam ni Cristo ng kaligtasan para sa sanlibutan ay isang maluwalhating karanasan, sa kabila ng kahihiyan na Kanyang tiniis sa krus. Si Jesus “dahil sa kagalakang inilagay sa Kanyang harapan ay tiniis ang krus, hindi inalintana ang kahihiyan, at Siya’y umupo sa kanan ng trono ng Diyos” (Hebreo 12:2).

### Ikatlong Bahagi: Aplikasyon sa Buhay

Pag-isipan ang tungkol sa sagot sa mga sumusunod na tanong:

1\. Tungkol sa Salita: Paanong ang mga salita ni Cristo (ang Salita) ay kumakatawan sa Kanya nang narito Siya sa mundong ito?

2\. Ikaw ba ay binagabag na ng pag-aalinlangan tungkol sa karakter ng Diyos Ama? Bakit, o bakit hindi? Magnilay nang maingat sa mga salita ni Jesus kay Felipe, na ang pagkakita sa Kanya ay katulad ng pagkakita sa Ama. Paano pinapawi ng mga salitang ito ang iyong pag-aalinlangan?

3\. Paanong ang mga kahulugan ng “naiiba” at “bugtong” ay nauugnay sa natatanging kaligtasan na inialok sa atin ni Cristo?

4\. Pananatilihin ni Cristo ang Kanyang pagiging tao magpakailanman. Tunay ngang Kanyang binago ang Kanyang walang hanggang likas magpakailanman sa pagiging lubos na tao at lubos na Diyos. Paano nakaka-apekto ang katotohanang ito sa iyong buhay ngayon at sa iyong pag-asa para sa hinaharap?

5\. Kung naniniwala tayo na sa halip na iligtas tayo mula sa ating mga kasalanan ay namatay si Jesus upang bigyan tayo ng kalayaang pumili, ano ang magiging epekto ng kaisipang ito sa paggawa ng mga mahalagang desisyon na may kinalaman sa pagsunod at hindi pagsunod? Iniisip ng iba na walang pinapanigan ang Diyos pagdating sa paggawa natin ng desisyon. Kung ganoon ang situwasyon, paano mo pagkakasunduin ang kaisipang ito sa paghimok ng Diyos sa atin na gumawa ng tamang desisyon?

6\. Tungkol sa kahihiyan at kaluwalhatian: Paano mo pagkakasunduin ang dalawang konsepto sa buhay at ministeryo ni Cristo? Naranasan mo na bang ipahiya alang-alang kay Cristo? Paanong ang karanasang ito ay maaaring humantong sa pagtanggap ng karangalan sa harap ng Diyos?

` `