---
title:  Mga Tanda, Gawa, at Kababalaghan
date:   17/11/2024
---

Bukod sa espesipikong mga himala na ginamit ni Juan upang ituro si Jesus bilang ang Mesiyas, isinulat din niya ang mas malawak na talakayan tungkol sa mga tanda, gawa, at mga kababalaghan na ginawa ni Jesus.

Ang mga tanda at kababalaghan, sa ganang kanilang sarili, ay hindi katibayan ng Kanyang pagiging Mesiyas, dahil maraming propeta, kung minsan ay mga bulaaan, ay gumawa din ng mga himala. Hindi itinala ni Juan ang mga tanda dahil nagtuturo lamang sila sa isang dakilang gumagawa ng himala. Ang mga tanda na isinulat ni Juan ay may kakaibang karakter ng pagtuturo kay Jesus bilang ang Mesiyas at upang ipakita na Siya, tunay nga, ay naparito mula mismo sa Diyos Ama.

`Basahin ang Juan 5:17, 20, 36-38. Paano inilalarawan ng mga talatang ito ang kaugnayan sa pagitan ni Jesus at ng Diyos Ama, lalo na sa konteksto ng mga tanda?`

Ginamit ni Jesus ang mga tanda upang ipakita ang Kanyang malapit na pakikipag-ugnayan sa Ama. Ang dalawa ay iisa. Ang mga gawa ay nagpapakita na “ ‘Ang Ama ay nasa Akin, at Ako’y nasa Ama’” (Juan 10:38; tingnan din ang Juan 14:10, 11).

Ang layunin ng pagparito ni Jesus ay upang gawin ang mga gawa ng Isa na nagsugo sa Kanya, upang ang mga gawang ito ay mahayag sa sanlibutan. Ibig sabihin, Siya ay naparito upang gawin ang gawaing ipinasugo sa Kanya ng Ama upang Kanyang gawin, at ang mga gawa na Kanyang ginawa ay nagpapatotoo na malinaw, na Siya ay mula sa Ama.

Gayunpaman, tulad ng ating nakita, sa kabila ng mga makapangyarihang tanda at patotoo mula sa maraming tao, pinili pa rin ng mga tao na hindi manampalataya.

Ang mga lider ng relihiyon ay nagtanong kay Jesus, “ ‘Hanggang kailan mo kami ilalagay sa alanganin? Kung Ikaw ang Cristo, sabihin Mong maliwanag sa amin.’ Sinagot sila ni Jesus, ‘Sinabi Ko na sa inyo, at hindi kayo naniwala. Ang mga gawang ginagawa ko sa pangalan ng Aking Ama ay siyang nagpapatotoo sa Akin’” (Juan 10:24, 25).

Kung si Jesus ay lumabas agad at sinabing Siya ang Mesiyas, ang mga lider ng relihiyon—na naghahanap ng anumang masusumpungan nilang laban sa Kanya—ay dudumugin Siya. Sa pagkaalam nito, sa halip ay itinuro ni Jesus ang mga gawang Kanyang ginawa. Kung sinabi ni Jesus na Siya ang Cristo, madali nilang itatanggi iyon. Ngunit paano nila matatanggihan ang mga tanda, ang mga gawa, at ang mga kababalaghan? Ito ay makapangyarihang mga patotoo kung sino Siya at kung saan Siya nanggaling.

`Paano natin maiingatan ang ating sarili laban sa pagkakaroon ng uri ng matigas na puso na nakikita natin sa mga lider ng relihiyon na ito? Sa anong mga kaparaanan na maaaring lumalaban tayo sa gawain ng Diyos sa ating mga sariling buhay?`