---
title:  'Ang Mga Propesiya ng Lumang Tipan Tungkol Kay Jesus: Unang Bahagi'
date:   19/11/2024
---

Sa isang pakikipagtalakayan sa mga lider ng relihiyon tungkol sa Kanyang pagkakakilanlan, tiniyak ni Jesus ang awtoridad ng Kasulatan. Sa unang sulyap, tila hindi kailangan para sa Kanya na gawin iyon dahil ang mga lider ng relihiyon ay naniniwala sa Biblia. Gayunpaman, kahit sa kanila, ay ididiin ni Jesus ang awtoridad ng mga Kasulatan, at ginawa Niya ang gayon upang ipakita sa kanila kung sino Siya—gaano man katigas ang kanilang mga puso, at gaano man nila sinikap labanan ang paniniwala.

Samantala, itinala ni Juan ang maraming tuwirang mga sipi at parunggit mula sa Lumang Tipan na nagtuturo kay Jesus bilang katuparan ng mga pangako ng Lumang Tipan tungkol sa Mesiyas.

**Paanong ang mga sumusunod na talata sa Bagong Tipan at Lumang Tipan ang nagkakaugnay? Ibig sabihin, paano ginamit ng Bagong Tipan ang mga talatang ito upang sumaksi kay Jesus?**

`Juan 1:23, Isaias 40:3`

`Juan 2:16, 17; Awit 69:9`

`Juan 7:38, Jeremias 2:13`

`Juan 19:36, Bilang 9:12`

Hindi lamang si Juan, kundi si Pedro, Pablo, Mateo, Marcos, Lucas, at ang lahat ng manunulat ng Bagong Tipan, sa ilalim ng pagkasi ng Banal na Espiritu, ay muli at muling nagdidiin kung paanong ang buhay, kamatayan, pagkabuhay, at pag-akyat ni Jesus na taga Nazaret sa trono ng Diyos ay mga katuparang lahat ng mga propesiya ng Lumang Tipan.

At bagaman patuloy na itinuturo ni Jesus ang mga alagad sa Kasulatan, na ipinagpapaunang ipahayag ang Kanyang ministeryo-kailan naunawaan ng mga alagad, sa wakas, na ang mga Kasulatan ay nakaturo sa Kanya? Noong pagkaraan lamang na Siya’y mamatay at nabuhay at napakita sa kanila na, sa wakas, ay kanila itong naunawaan. “Kaya’t nang Siya ay muling bumangon mula sa mga patay, naalaala ng Kanyang mga alagad na sinabi Niya ito. At naniwala sila sa kasulatan at sa salitang sinabi ni Jesus” (Juan 2:22; tingnan din ang Juan 20:9).