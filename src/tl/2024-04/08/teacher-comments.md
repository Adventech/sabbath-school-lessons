---
title:  Komento ng Guro
date:   22/11/2024
---

### Unang Bahagi: Pangkalahatang Ideya

Pokus ng Pag-aaral: Juan 8:23

Patuloy na dumarami ang katibayan tungkol sa pagka-Diyos ni Jesus. Sa kanyang Ebanghelyo, nagbibigay si Juan ng higit na nakahihikayat na katunayan na si Jesus sa Kanyang pag-aangkin ay tunay ngang—ang Anak ng Diyos, na isinugo upang iligtas ang makasalanang sangkatauhan. Sa Ebanghelyong ito, nakipagkatuwiranan si Jesus sa mga tao upang tingnan nila ang Kanyang malinis na karakter, ang Kanyang banal na kredensyal, ang Kanyang mga makapangyarihang salita, at ang Kanyang mga mahimalang gawa.

Bilang ang nagkatawang-taong Anak ng Diyos, naparito si Jesus upang iligtas ang makasalanang mundong ito. Siya ay kaisa ng Ama. Kaya, sinabi at ginawa ni Jesus ang lahat ng bagay sang-ayon sa kalooban ng Ama. Si Cristo ang pinakadakilang kaloob ng Diyos sa sangkatauhan, at kung wala ang gayong Kaloob, ang mundo ay mapapahamak. Gayunman, nakalulungkot at kataliwas, sa kabila ng katotohanang ito, ang nakararami sa mundo, na Kanyang nilikha, ay hindi nanampalataya sa Kanya. Ni ang Kanyang sariling bayan. Ginawang lubos na malinaw ni Juan ang puntong ito. Anong trahedya na ang mga nilikha ng Diyos, nilalang sang-ayon sa Kanyang larawan, ay tinanggihan ang Kanyang lubhang kailangang kaloob! Si Jesus “ay nasa sanlibutan at ang sanlibutan ay ginawa sa pamamagitan Niya, gayunma’y hindi Siya nakilala ng sanlibutan. Siya’y naparito sa Kanyang sariling tahanan at Siya’y hindi tinanggap ng Kanyang sariling bayan” (Juan 1:10, 11).

Ngayong linggo, pag-aaralan natin ang ilang mahahalagang propesiya sa Kasulatan na malinaw na nagpapahayag kay Jesus bilang ang ipinangakong Mesiyas. Bukod dito, susuriin natin ang mga tiyak na detalye kung paanong ang mga propesiyang ito ay eksaktong natupad. Halimbawa, titingnan natin ang katuparan ng propesiya kung paanong pumasok si Jesus sa Jerusalem, na nakasakay sa isang asno (Awit 118:26, Zacarias 9:9). Atin ding titingnan ang propesiya ng alagad na magkakanulo sa Kanya (Awit 41:9. Higit pa rito, pag-aaralan natin ang mga sanhi kung bakit ang ibang mga lider ay nagpasiyang tanggihan Siya samantalang, nakakagulat, ang iba ay piniling manampalataya sa Kanya. Sa bandang huli, sa prosesong ito, isasaalang-alang natin ang katanungan, Ano ang ibig sabihin ng magkaroon ng kaisipan ng pangangatuwiran “mula sa ibaba” sang-ayon sa Juan 8:23, laban sa kaisipan ng pangangatuwiran na mula sa itaas?

### Ikalawang Bahagi: Komentaryo

**Mga Propesiya Kay Jesus sa Lumang Tipan**

Ang tiyak na katuparan ng maraming hula tungkol sa Mesiyas sa buhay at ministeryo ni Jesus ay kahanga-hanga. Ang mga propesiyang ito sa Lumang Tipan ay natupad nang may hindi kapani-paniwalang katumpakan. Ang pinakamatigas na nag-aalinlangan at nagdududa ay naging walang pananggalang laban sa pagdagsa ng ebidensya. Bagama’t alam ni Jesus kung gaano katigas ang mga pinunong Judio, hindi Siya sumuko sa kanila. Palagi Niyang sinusubukan mula sa bawat posibleng anggulo na hikayatin ang kanilang matigas na puso. Bagama’t marami ang hindi tumutugon sa Kanya, nagpatuloy Siya sa pag-abot sa kanila upang kahit papaano, malaman nila na may tagapagpahayag ng katotohanan sa gitna nila.

Madaling maging kritiko sa mga pinunong Judio at magtaka sa kanilang kawalan ng pananampalataya sa kanilang sariling Kasulatan tungkol sa Mesiyas. Ngunit ano ang magiging reaksyon natin kung tayo ay nasa parehong posisyon, kung ang ating pinaka higit na prayoridad ay ang asahan ang isang Judiong (hindi banal) mananakop na militar sa tradisyon ni Moses o David, isa na maaaring talunin ang presensya ng mga Romano mula sa Israel at mabali ang pamatok nito? Tandaan, maging ang mga alagad ni Cristo, ang pinakamalapit sa Kanya, ay mabagal sa pagsampalataya sa Kanyang espirituwal na kaharian. Sa katunayan, pagkatapos lamang ng Kanyang muling pagkabuhay na sila ay tunay na nanampalataya. (Tingnan sa Juan 2:22.)

Ang problema sa mga lider ng relihiyon ay alam nila ang titik ng kautusan ngunit hindi ang espiritu nito. Sa katunayan, alam nila ang Nasusulat na Salita ngunit, sayang, hindi ang Buhay na Salita. Pinatotohanan ni Jesus ang kabiguang ito nang sabihin Niya sa kanila: “ ‘Sinasaliksik ninyo ang mga Kasulatan, sapagkat iniisip ninyo na sa mga iyon ay mayroon kayong buhay na walang hanggan; at ito ang mga nagpapatotoo tungkol sa Akin. Ngunit ayaw ninyong lumapit sa Akin upang magkaroon kayo ng buhay’ ” (Juan 5:39, 40). Itinuro ng sinaunang tradisyon ng mga Judio na sa pag-alam lamang sa Kasulatan ay tinitiyak ang buhay na walang hanggan. Ang ideyang ito ay maliwanag sa iniulat na itinuro ni Hillel, isang kilalang rabbi noong unang siglo B.C., tungkol sa paksang ito. Si Hillel ay sinipi na nagsasabing, “Ang isa na nakakuha sa kanyang sarili ng mga salita ng Torah, ay nakakuha para sa kanyang sarili ng buhay sa sanlibutang darating.”—Mishnah Aboth 2. 7, Soncino ed. ng Talmud, p. 17. (Sipi sa SDA Bible Commentary, vol. 5, p. 955.)

Kaya, ang mga pinunong Judio ay labis na nahuhumaling sa mga salita ng Kasulatan kung kaya’t napabayaan nila ang puso nito—si Jesus. Ipinalit ng mga pinuno ang isang mababaw na intelektwal na pagsang-ayon para sa pagbabago ng puso. Ang pagsasaliksik sa Banal na Kasulatan, tulad ng ginawa nila, ay hindi isang masamang bagay sa ganang sarili nito, ngunit ito ay humadlang sa kanila na makita ang mas malalim na kahulugan ng misyon ni Cristo at ang Kanyang alok ng kaligtasan.

Ang apostol na si Pablo ay sumasalamin sa mga salita ni Cristo sa mga pinuno, nang isulat niya na “ang titik ay pumapatay, subalit ang Espiritu ay nagbibigay-buhay” (2 Cor. 3:6). Ang pagtutuon ng pansin sa liham, ng walang Espiritu, ay humahantong sa legalismo at pagkukunwari, na nagreresulta naman sa paghahambing ng sarili sa iba sa halip na tumingin kay Jesus, ang May-akda at Nagpasakdal ng ating pananampalataya.

Ang mga pinunong Judio ay nagsabing naniniwala sila kay Moises, ang kanilang pinakaginagalang na propeta, ngunit hindi sila nanampalataya sa banal na “Propeta” na ipinapropesiya ni Moises na darating. Sa kanyang paglisan, ipinangako ni Moises sa mga tao, “‘Palilitawin ng Panginoon mong Diyos para sa iyo ang isang propeta na gaya ko mula sa iyong sariling mga kapatid. Sa Kanya kayo makikinig’ ” (Deut. 18:15). Ipinaalala ni Jesus sa mga lider na Judio na si Moises, na lubos nilang hinangaan, ay nananampalataya sa Kanya at sa Kanyang misyon sa hinaharap. Gayunpaman, ngayong natupad na ang pangakong ito sa kanilang mga mata, tumanggi silang manampalataya. Hinamon sila ni Jesus: “ ‘Sapagkat kung kayo’y sumasampalataya kay Moises, ay sasampalataya kayo sa Akin, sapagkat siya’y sumulat tungkol sa Akin’ ” (Juan 5:46).

Ang natupad na mga propesiya tungkol sa Mesiyas, na kadalasang tumatalakay sa masiglang relasyon ng tao, ay nagsisiwalat ng marami tungkol sa karakter ni Cristo. Isaalang-alang natin ang dalawang gayong halimbawa. Ang unang propesiya ay matatagpuan sa Awit 41:9, na nagpapahayag ng hinaharap, “” (NKJV). Inilapat ni Jesus ang hula sa Kaniyang Sarili, bilang isa na ipinagkanulo ng isang kaibigan: “ ‘Hindi Ako nagsasalita tungkol sa inyong lahat; nakikilala Ko ang Aking mga hinirang. Ngunit ito ay upang matupad ang kasulatan, ‘Ang kumain ng Aking tinapay ay nagtaas ng kanyang sakong laban sa Akin’ ” (Juan 13:18).

Sa kultura ng Gitnang Silangan hanggang ngayon, ang pagbabahagi ng pagkain sa isang tao ay isang espesyal na gawain ng pagbubuklod na nagdudulot ng emosyonal at espirituwal na pagkakalapit sa isang relasyon. Kaya, ang pandaraya ng isa sa isa na pinagsaluhan ng pagkain ay tanda ng pagkakanulo. Si Jesus ay gumugol ng tatlo at kalahating taon, hindi lamang kumakain kasama ni Judas kundi pinatawad at pinasigla siya. Sa panahong ito, hinangad ni Jesus na protektahan ang reputasyon ni Judas. Bagama’t may sapat na katuwiran si Jesus sa paggawa nito, hindi Niya hinangad na ilantad si Judas bilang isang magnanakaw sa publiko. Bilang kapalit, ipinagbili ni Judas si Jesus sa halagang 30 siklo, ang halaga ng isang karaniwang alipin. Pagkatapos, sa gabi ng pagdakip sa Tagapagligtas, nilapitan ni Judas si Jesus at hinagkan Siya. Sa kabila ng taksil na pagkakanulong ito, tinawag pa nga ni Jesus si Judas na “kaibigan.” Sinabi ni Jesus sa kanya, “‘Kaibigan, bakit ka naparito?’” (Mat. 26:50).

Para sa ikalawang halimbawa ng natupad na propesiya na nagpapakita ng katangian ni Cristo, isaalang-alang natin ang Zacarias 13:6. Ang talatang ito ay nagsasalita tungkol sa mga sugat na natanggap ni Jesus sa pamamagitan ng Kanyang pagpapako sa krus. Ang Kanyang tagiliran ay nabutas, at ang Kanyang mga kamay ay nasugatan. Ipinagpaunang sabihin ni Zacarias sa talatang ito na tatanggapin ni Jesus ang mga sugat na ito sa bahay ng Kanyang mga kaibigan. Sa implikasyon, tinukoy ni Jesus ang Kanyang pangunahing tagapagkanulo bilang Kanyang kaibigan at sa mga malupit na mga lider ng Judio na nagpapako sa Kanya sa krus bilang Kanyang mga kaibigan! Kaya, ang dalisay at inosenteng dugo ni Cristo na nabuhos ay hindi sumisigaw ng paghihiganti laban sa mga nagbuhos nito. Ang kanyang sugatang mga kamay ay hindi nakadakot sa poot; sila ay nakaunat upang yakapin ang lahat sa pag-ibig at pagkakasundo.

**Mula sa Ibaba** (Juan 8:23)

Ginugol ni Juan ang halos lahat ng kabanata 8 na tumutukoy kay Jesus bilang ang dakila at banal na Anak ng Diyos, na isinugo ng Kanyang makalangit na Ama upang tulungan ang mga walang pag-asa sa lupa. Ang lahat ng sinabi ni Jesus ay makalangit. Siya ang makalangit na liwanag na nagpapaliwanag sa mundong pinadilim ng kasalanan. Nagpatotoo ang Ama na ipinadala Niya ang Kanyang Anak mula sa itaas upang maging isang tunay na Saksi ng katotohanan. Ang lahat ng mga kaloob na ipinagkaloob sa atin ng Langit sa katauhan ni Jesus ay ibinukod sa mga bagay sa lupa nang sabihin ng Tagapagligtas sa mga lider na Judio, “ ‘Kayo’y mga taga-ibaba, Ako’y taga-itaas. Kayo’y mga taga-sanlibutang ito; Ako’y hindi taga-sanlibutang ito’ ” (Juan 8:23).

“Mula sa ibaba” ay nagpapahiwatig na ang mga lider ay napaka makalupa ang pag-iisip na ang pagiging makalangit na pag-iisip ay isang imposible. Napadikit sila sa kanilang mga tradisyon at nabulag ng kanilang makitid at makasariling mga pilosopiya na pinili nila ang mundong ito at kamatayan, na tinanggihan ang langit at ang tiyak na buhay kay Jesus. Angkop na inilarawan ni Pablo ang gayong uri ng nag-aangking mga tagasunod bilang may “anyo ng kabanalan,” na walang anumang makadiyos na sangkap. Ipinalit nila ang panlabas na kabanalan sa halip na panloob na kadalisayan. (Tingnan ang 2 Tim. 3:5.)

Sa hindi inaasahang pagkakataon, sinabi sa atin ni Juan na “marami ang nanampalataya sa Kanya” (Juan 8:30). Ang pahayag na ito ay naglalaman ng isang dakilang aral para sa atin kapag ang mga bagay ay tila walang pag-asa, at marami ang walang pananampalataya: ang liwanag ay nananaig kahit na sa panahon ng kadiliman. Ipinangaral ni Jesus ang katotohanan anuman ang pagtanggap o pagtanggi ng mga tao. Gayon din ang dapat nating gawin, sa kabila ng nakapanghihina ng loob na mga pangyayari.

Ang pagwawalang-bahala ng mga lider ng relihiyon sa katotohanan ay umakay sa kanila na sadyang ipikit ang kanilang mga mata at bulagin ang kanilang sariling mga puso laban dito upang hindi nila makita ang liwanag na ipinadala mula sa langit. Kung binuksan nila ang kanilang isip kay Jesus, sila ay mananampalataya. Ngunit ang gayong gawa ay nagbabanta sa kanilang nasa sa isip na mga paniwala. Nawa’y lagi nating handang buksan ang ating puso at isipan sa katotohanan, dahil gaya ng sinabi ni Jesus, “At inyong malalaman ang katotohanan, at ang katotohanan ang magpapalaya sa inyo” (Juan 8:32).

### Ikatlong Bahagi: Aplikasyon sa Buhay

Pag-isipan at sagutin ang mga sumusunod na tanong:

1\. Pag-isipan kung paano naging perpektong salamin ng Kanyang Ama ang buhay ni Jesus. Madalas banggitin ni Jesus ang tungkol sa Kanyang Ama at ang matalik na relasyon nilang magkasama. Sa isang pagkakataon, hiniling ni Felipe sa kanyang Guro na ipakita ang Ama sa mga alagad. Sumagot si Jesus, “Mahabang panahon nang Ako’y kasama Ninyo, at hindi mo Ako nakikilala, Felipe? Ang nakakita sa Akin ay nakakita sa Ama’ ” (Juan 14:9). Sa pang-araw-araw na buhay, paanong ang pagkakita sa Ama kay Jesus ay nakaka-apekto sa iyong pamumuhay, at anong pagkakaiba ang nagagawa ng pagkaunawang iyon?

2\. Hindi ba nakapag-aalala, gayun din ay nakababahala, kapag tayo, tulad ng mga lider ng relihiyon, ay nahaharap sa malinaw na katotohanan mula sa Biblia at pagkatapos ay sadyang tumalikod dito? Ano ang bahagi ng pagmamataas sa ating pagsuway sa ating budhi at pagtalikod sa katotohanan? Paano tayo matutulungan ng Banal na Espiritu na isantabi ang ating mapagmataas na opinyon at maging mas madaling turuan?

3\. Anuman ang umaagaw sa priyoridad kay Jesus sa ating buhay ay nagiging, sa katotohanan, isang idolo. Nakakatakot mang isipin, kung hindi tayo mag-iingat, kahit ang ating gawain para sa Kanya ay posibleng pumalit sa Kanyang lugar sa ating buhay. Ang pag-aaral ng Biblia ay maaari ring pumalit kay Jesus. Pag-isipan ang nakababahalang pahayag na ito at tumugon dito: “Habang dumarami ang mga ginagawa at nagiging matagumpay ang mga tao sa paggawa ng anumang gawain para sa Diyos, may panganib na magtiwala sa mga plano at pamamaraan ng tao. . . . Tulad ng mga alagad, tayo ay nasa panganib na mawala sa paningin natin ang ating pagtitiwala sa Diyos, at maghangad na gumawa ng tagapagligtas mula sa ating gawa.”—Ellen G. White, The Desire of Ages, p. 362.

4\. Ano ang ibig sabihin ng pagkakaroon ng kaisipang “mula sa ibaba”? Minsan ba ay naaanod tayo sa ganoong paraan ng pag-iisip? Kung gayon, paano?

5\. Marami ang naniwala kay Jesus (Juan 8:30), sa kabila ng lahat ng kawalan ng pananampalataya sa kanilang paligid. Paano tayo hinihikayat ng katotohanang ito na huwag sumuko sa mga taong tila lumalaban sa liwanag ng katotohanan ng Diyos?

` `