---
title:  Ang May Awtoridad na Papel ng Kasulatan
date:   18/11/2024
---

Bilang karagdagan sa espesipikong mga tanda at patotoo na ginamit ni Juan upang ituro si Jesus bilang ang Mesiyas, ginamit din ni Juan ang awtoridad ng Lumang Tipan at ang mga propesiya nito, na paunang nagsasabi ng gawain ni Cristo. Ang Lumang Tipan ay sentro, hindi lamang ng Ebanghelyo ni Juan kundi ng buong Bagong Tipan. Ang pagbibigay-katwiran kay Jesus, kung sino Siya, saan Siya nagmula, ano ang Kanyang ginawa, at ano ang Kanyang gagawin—ay batay sa Kasulatan, at sa kasong ito ay sa Lumang Tipan.

`Basahin ang mga sumusunod na mga talata: Juan 5:39, 40, 46, 47. Ano ang itinuturo nila sa atin tungkol sa saloobin ni Jesus sa awtoridad ng Kasulatan?`

Sa buong Ebanghelyo, muli at muling itinuro ni Jesus ang awtoridad ng Kasulatan bilang isang susing saksi sa Kanya. Halimbawa, madalas na ginagamit ni Jesus ang mga pangyayari mula sa Lumang Tipan upang tumulong na ituro ang Kanyang sarili at ang Kanyang ginagawa. Ang sumusunod ay isang halimbawa, kung saan ginamit Niya ang pangyayari mula sa Bilang 21:5-9. “ ‘Kung paanong itinaas ni Moises sa ilang ang ahas, kailangan din namang itaas ang Anak ng Tao’” (Juan 3:14). Dito, hindi lamang tinutukoy ni Jesus ang salaysay, kundi sa paggamit nito upang ituro and Kanyang Sarili, karaniwang binibigyan Niya tayo ng may awtoridad na interpretasyon ng kung ano ang ibig ipahayag ng kuwento.

At hindi lamang si Jesus, kundi gayun din ang iba, ay gumagamit ng Lumang Tipan upang ituro si Jesus. Halimbawa, sa unang bahagi ng Juan, mababasa natin ang mga salita ni Felipe: “ ‘Natagpuan namin iyong isinulat ni Moises sa Kautusan, at gayundin ng mga propeta” (Juan 1:45).

Basahin ang mga sumusunod na talata: Juan 13:18; Juan 17:12; Juan 19:24, 28, 36. Ano ang itinuturo nila tungkol sa awtoridad ng Kasulatan sa pagkaunawa ni Jesus at ni Juan? Ano din ang sinasabi nito sa atin tungkol sa mahalagang papel na mayroon ang buong Kasulatan para sa ating pananampalataya?

`Ano ang mga puwersa ngayon na maaring banayad o hayagang kumikilos upang papanghinain ang ating pananampalataya sa awtoridad ng Biblia? Dalhin ang iyong sagot sa klase sa Sabbath.`