---
title:  Ako ang Daan, ang Katotohanan, at ang Buhay
date:   03/12/2024
---

`Basahin ang Juan 14:5, 6. Anong pagtatanong ang ginawa ni Tomas tungkol sa kung saan paroroon si Jesus? Paano tumugon si Jesus?`

Ang tanong ni Tomas ay tila sapat na lohikal. Kung hindi mo nalalaman kung saan pupunta ang isang tao, paano mo malalaman ang daan upang sundan ang taong iyon? Itinaas ni Jesus ang katanungan sa pagsasabing Siya Mismo ang daan. Ang daan sa ano? Ang daan patungo sa Ama. Sa Panimula (Juan 1:1-18) ang malapit na kaugnayan sa pagitan ng Salita (logos), si Jesu-Cristo, at ng Ama ay binigyang-diin.

Sinasabi ng Juan 1:18 na ang bugtong na Anak (mas mabuting salin na kakaiba dito) na Diyos ay ang Siyang nagpakilala sa Ama. Ang ipakilala sa talatang ito ay ang Griyegong pandiwa na exegomai, na ang kahulugan ay ipaliwanag, bigyang-kahulugan, itanyag. Mula rito natin kinuha ang salitang exegesis. Ito’y nangangahulugang ipakita ang kahulugan. Kaya nga, si Jesus ang nag-uugnay sa Ama, ang Isa na nagpapaliwanag o nagbibigay-kahulugan sa Ama sa isang nagkasalang sanlibutan. Dahil dito, Siya ang daan o landas tungo sa Ama. Kung wala Siya tayo ay limitado sa ating pagkaunawa.

`Basahin ang Juan 14:7-11. Paano nilinaw ni Jesus ang hindi pagkakaunawa ni Felipe?`

Hiniling ni Felipe na makita ang Ama, isang bagay na walang makasalanang tao ang makakagawa at mabubuhay (ihambing sa Exodo 33:17-34:9, Juan 1:18). Sinaway ni Jesus ang kakulangan ng pagkaunawa at itinuro na kung iyong nakita Siya, iyong nakita ang Ama (Juan 14:9). Dahil dito, maliwanag na si Jesus ang landas tungo sa Diyos. Kung wala Siya, ang landas ay didilim at walang katiyakan. Siya ang ilaw na nagbibigay liwanag sa daan tungo sa Diyos.

Pinagbigkis ni Jesus ang tatlong termino: daan, katotohanan, at buhay. Ang terminong daan ay ginamit lamang sa Juan 1:23 tungkol sa paghahanda ni Juan Bautista ng daan para kay Jesus, at ito ay ginamit dito sa Juan 14:6. Ngunit ang katotohanan at buhay ay mga pangunahing tema sa Ebanghelyo. Ang ating pag-aaral sa Miyerkules at Huwebes ay magbibigay-diin sa konsepto ng katotohanan, isang mahalagang paksa, lalo na sa isang sanlibutang kung saan ang tunay na ideya ng “katotohanan” ay binibigyang katanungan.

`Bakit labis na nakakaaliw na maunawaan na si Jesus ang pinakamabuting paghahayag na makukuha natin dito tungkol sa kung ano ang katulad ng Diyos Ama?`