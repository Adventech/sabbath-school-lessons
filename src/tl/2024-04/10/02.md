---
title:  Binigyan Ko Kayo ng Isang Halimbawa
date:   01/12/2024
---

Ang talumpati ng pamamaalam (Juan 13-17) ay nagbibigay ng tagubilin para sa mga alagad ni Jesus tungkol sa hinaharap. Ang anyong pampanitikan nito ay katulad ng pamamaalam ni Moises sa Deuteronomio o ang pagpapala ni Jacob sa kanyang mga anak (Genesis 47-49), o ang katuruan ni David kay Solomon (1 Cronica 28-29). Inaliw ni Jesus ang Kanyang mga alagad tungkol sa Kanyang paglisan. Ipinangako Niya ang isang kahaliling kakatawan sa Kanya (ang Banal na Espiritu; Juan 14-16). Inihula Niya ang pagdurusa na darating (Juan 15-16), at Kanyang pinayuhan ang mga alagad na manatiling tapat (Juan 15).

`Basahin ang Juan 13:1-20. Ano ang nangyari dito, at bakit mahalaga ang kuwentong ito? Anong mga liksyon ang nais ituro ni Jesus?`

Sa bahaging iyon ng mundo sa panahon ni Jesus, nagsusuot ang mga tao ng sandalyas o lumalakad ng nakayapak. Nagiging maalikabok at marumi ang mga paa. Kaugalian noon na ang isang lingkod o alipin ay hugasan ang mga paa ng mga dumarating para sa pagkain. Ngunit walang naroroong lingkod upang gumanap ng gawaing ito noong gabi na kumain si Jesus ng Kanyang huling hapunan kasama ng Kanyang mga alagad bago Siya arestuhin.

Sa pagkamangha ng lahat, si Jesus mismo ay tumayo mula sa hapunan at hinugasan ang paa nilang lahat. Nagsasaad ang Juan 13:4, 5 ng sunod-sunod na mga pagkilos ni Jesus. Sinabi iyon sa ganoong detalye upang mabigyang-diin ang paggawa ng Guro ng hindi kapani-paniwalang kilos na ito ng pagpapakababa.

Sa pagsasabi ng tungkol sa tugon ni Pedro, pinalalim ng Juan 13:8-11 ang pagkadama ng pagkabalisa at hindi pagkaunawa ng mga alagad sa mga pagkilos ni Jesus. Paanong si Jesus, ang Guro, ang Mesiyas, ay gumagawa ng ganito kababang gawain? Tumanggi si Pedro na payagan si Jesus na hugasan ang kanyang mga paa, subalit sinabihan lamang siya ni Jesus na kung hindi siya papayag, ay mawawalan siya ng bahagi kay Jesus. Pagkatapos ay humiling si Pedro ng higit, na ipinahahayag ang kanyang pagnanais na makaugnay kay Jesus sa lahat ng paraan.

Ang kahalagahan ng pagkilos ni Jesus ay nakabigkis sa kung sino Siya. Sinabi niya sa Juan 13:13 na Siya ang Guro at ang Panginoon. Ganoon ang tawag nila sa Kanya, at ipinahiwatig Niya na ganoon nga. Ang mga titulong ito ay nagpapahayag ng awtoridad at kapangyarihan. Gayunpaman, itinuturo ni Jesus na ang kapangyarihan at awtoridad ay nararapat gamitin sa paglilingkod, hindi sa pansariling pagmamalaki. Niyakap ng Iglesiya Adventista ang kaisipang ito ng halimbawa ni Jesus, na isinasagawa ang tamang tinatawag na Ordinansa ng Kapakumbabaan bilang serbisyong paghahanda para sa Hapunan ng Panginoon.

`Ano ang itinuturo sa iyo ng Ordinansa ng Kapakumbabaan tungkol sa pagsunod sa mga yapak ni Jesus at kung paano mapagpakumbabang maglingkod sa iba?`