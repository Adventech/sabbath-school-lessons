---
title:  Komento ng Guro
date:   06/12/2024
---

### Unang Bahagi: Pangkalahatang Ideya

Pokus ng Pag-aaral: Juan 13:1-20; Juan 14:1-3; Juan 14:5, 6; Juan 1:14; Juan 5:38-40

Ang liksyon sa linggong ito ay nagsasabi ng kamangha-manghang kuwento ni Jesus, ang nagkatawang-taong Anak ng Diyos. Walang katulad ni Jesus. Siya ay natatangi. Kilalang-kilala niya ang Ama. Si Jesus ang Daan, ang Katotohanan, at ang Buhay. Sa Ebanghelyo ni Juan, maririnig natin ang mahabang pagsasalita ni Jesus tungkol sa Ama, sapagkat ang Kanyang pangalan ay nasa Kanyang mga labi at nasa Kanyang puso palagi. Si Jesus lamang ang nakakita sa Diyos nang harapan, isang bagay na hindi maaangkin ng ibang tao. Kaya, pinagtitibay ni Jesus ang Kanyang pagka-Diyos nang Kanyang igiit ang Kanyang kaugnayan sa Ama. “ ‘Hindi dahil sa mayroong nakakita sa Ama maliban sa kanya na mula sa Diyos. Siya ang nakakita sa Ama’ ”(Juan 6:46).

Ang isa sa mga alagad, si Felipe, ay madalas na nakarinig na binibigyang-diin ni Jesus ang Kanyang kaugnayan sa Ama. Sa wakas, sinabi ni Felipe kay Jesus, “‘Panginoon, ipakita mo sa amin ang Ama, at kami ay masisiyahan na’” (Juan 14:8).

Ang ilan sa pinakamalalim na mga salita tungkol sa malapit na kaugnayan ni Jesus at ng Kanyang Ama ay matatagpuan sa tugon ni Jesus kay Felipe, sa Juan 14:9: “ ‘Mahabang panahon nang Ako’y kasama ninyo, at hindi mo Ako nakikilala, Felipe? Ang nakakita sa Akin ay nakakita sa Ama. Paano mong nasabi, ‘Ipakita Mo sa amin ang Ama’?’ ” Kaya, sa mga salitang ito, makikita natin na si Jesus ang pinakamalalim na representasyon ng Diyos. Napakalaking pribilehiyo para sa atin na makilala si Jesus, dahil sa pagkilala sa Kanya, kilala natin ang Ama.

Bukod sa mga reperensya sa “AKO NGA” kay Jesus bilang “ang daan, ang katotohanan, at ang buhay”, pag-aaralan natin ang ilang karagdagang mga sanggunian upang matulungan tayong pahalagahan ang ating napakalaking Regalo kay Jesus. Sa pagsunod sa Kanya, ang Daan, lumalakad tayo kasama Niya at natututo sa Kanyang Katotohanan, na humahantong sa buhay na masagana at buhay na walang hanggan.

### Ikalawang Bahagi: Komentaryo

**Halimbawa ni Cristo na Dapat Tularan** (Juan 13:1–20)

Si Jesus ay hindi lamang nagbigay ng karunungan at pagtuturo; Inilarawan din Niya ang Kanyang mga katotohanan sa pamamagitan ng mga buhay na aral na nagsilbi upang itanim ang Kanyang mga aral sa puso. Bilang halimbawa, tingnan natin ang ordinansa ng pagpapakumbaba. Sa pagtatatag ng ordenansang ito, hindi muna hinintay ni Cristo ang Kanyang mga alagad na magkusang maghugas ng paa ng isa’t isa. Si Jesus ay hindi nagturo sa kanila tungkol sa pagpapakumbaba at paglilingkod. Hindi rin Niya inaasahan na tatawagin ang isang lingkod upang gawin itong mababang gawain. Sa halip, si Jesus Mismo ay humarap upang maging Lingkod na iyon, upang ipakita sa Kanyang mga tagasunod ang isang buhay na halimbawa kung paano sila dapat makipag-ugnayan sa isa’t isa.

Nilinaw ng mga salita ni Jesus ang Kanyang nilalayong kahulugan sa paglilingkod sa paghuhugas ng paa nang sabihin Niya, “Kung ako nga, na Panginoon at Guro ay naghugas ng inyong mga paa, kayo man ay dapat ding maghugas ng mga paa ng isa’t isa. Sapagkat kayo’y binigyan ko ng halimbawa, upang gawin din ninyo ayon sa ginawa ko sa inyo’ ” (Juan 13:14, 15). Sa kabila ng malinaw na utos na ito, pinipili ng karamihan sa mga Kristiyano na huwag sundin ito. Ang kababaang-loob na kailangan upang maisagawa ang ordenansang ito ay hindi kasiya-siya sa puso ng tao. Ngunit, sa pagtanggi na matugunan ang mga kundisyon na kailangan para makilahok, hindi natin matututunan ang aral tungkol sa pagpapakumbaba na ninais ni Cristo na ituro sa atin.

Sa kultura ng Biblia noong panahon ni Cristo, ang ulo ay kumakatawan sa pinakamarangal na bahagi ng katawan, at ang mga paa ang pinakamababa. Kaya, sa pagbaba ni Cristo ng Kanyang marangal na ulo upang hugasan ang maruming mga paa ng Kanyang mga tagasunod, malinaw Niyang inilarawan ang Kanyang kahandaang gawin ang Kanyang buong makakaya upang tulungan sila sa kanilang pinakamasamang kalagayan. Si Judas ay nagdamdam na si Cristo, na inaasahan niyang magiging hari sa Israel, ay ibababa ang Kanyang sarili sa ganoong sukat. Ngunit si Pedro, sa kabilang banda, ay nagpakumbaba nang makita ang Kanyang Guro bilang isang maamo at mababang lingkod. Kaya naman, noong una ay tinanggihan ni Pedro ang alok ni Cristo, anupat pakiramdam niya ay lubos siyang hindi karapat-dapat. Ngunit nang sabihin sa kanya ni Jesus, “‘Kung hindi kita huhugasan, ay hindi ka magkakaroon ng bahagi sa Akin’” (Juan 13:8), tumugon kaagad si Pedro at may pagsang-ayon. Hindi nais ni Pedro, sa anumang paraan, na malagay sa panganib ang kanyang mahalagang kaugnayan kay Jesus. Kaya, mabilis na sinabi ni Pedro sa Kanya sa Juan 13:9, “ ‘Panginoon, hindi ang aking mga paa lamang, kundi pati ang aking mga kamay at ang aking ulo!’ ”

**Ako ay Tiyak na Muling Babalik** (Juan 14:1-3)

Nabubuhay tayo sa isang napakagulo at hindi maayos na mundo. Kaya naman, ang nakapagpapatibay na mga salita ni Jesus sa Juan 14:1 ay napapanahon: “Huwag mabagabag ang inyong puso.” Ang nakapagpapasiglang mga salitang ito ay batay sa pagtitiwala sa katotohanan ni Jesus at ng Kanyang Ama. Gayundin, ang talatang ito ay nakaangkla sa tiyak na pangako ni Jesus na paroroon at maghahanda ng isang lugar para sa atin upang matupad ang Kanyang masigasig na pagnanais na makasama tayo palagi.

Ang ilan ay nagnanais na mapunta sa langit dahil sa mga espesyal na mansyon o palasyo na inihanda para sa kanila; ang iba dahil sa mga kalsadang sementadong ginto. Ngunit dapat bang ang mga insentibong ito ang ating tunay na motibasyon para makaparoon? Sa Griego, ang teksto ay hindi nagsasabi ng “mga mansyon” kundi mga silid, na maaaring magpahiwatig na ang talagang mahalaga ay hindi ang pisikal na espasyo na ating pagmamay-ari o sasakupin kundi, sa halip, tinatamasa ang pagiging kasama ni Jesus. Ang Kanyang pag-ibig ay umaakay sa Kanya sa pagnanais na makasama tayo, sapagkat ang Kanyang pag-ibig ay laging naghahanap ng pagsasama-sama.

Tiyak na ayaw ni Jesus na tayo ay mabagabag sa magulong mundong ito. Hinihikayat niya tayong magtiwala kapwa sa Ama at sa Kanya, na tanging makapagbibigay sa atin ng pag-asa, kapayapaan, at ligtas na hinaharap.

Sa Juan 14:3, ang pandiwang “dumating” sa wikang Griyego ay nasa kasalukuyang tuloy-tuloy o panghinaharap na kasalukuyang pamanahon. Ipinapahiwatig sa pangako ni Jesus tungkol sa Kanyang maluwalhating pagdating sa hinaharap na ito ay isang kasalukuyang katotohanan. Tiyak na tiyak ang kanyang pagdating na para bang nangyayari ito ngayon. Ang masayang pag-asam ng Kanyang tiyak na pagdating ay nakakaapekto sa ating kasalukuyang buhay hanggang sa ang Kanyang kaharian ng kaluwalhatian ay mailakip sa Kanyang kaharian ng biyaya, na nagbibigay sa atin ng paunang tikim ng langit.

**Ang Daan, ang Katotohanan, at ang Buhay** (Juan 14:5, 6)

Maaari nating maobserbahan ang isang kawili-wiling pagpapatuloy kung paano inilarawan ni Jesus ang Kanyang sarili bilang ang Daan, ang Katotohanan, at ang Buhay (Juan 14:6). Isaalang-alang ang pagkakasunod-sunod ng tatlong salitang ito. Si Jesus ang Daan. Sa ating paglalakad, natututuhan natin ang katotohanan mula sa Kanya, na sa kalaunan ay umaakay sa atin sa buhay na sagana sa mundong ito at sa walang hanggang sanlibutan na darating. Pansinin na ang pagkakasunod-sunod na ito ay ang tugon ni Cristo sa tanong ni Tomas tungkol sa daan upang tahakin, sa Juan 14:5. Maaaring magtaka tayo kung bakit ginawa ni Tomas ang tanong na ito, sa kabila ng malinaw na paliwanag ni Jesus sa nakaraang talata: “ ‘Kung saan ako patungo ay nalalaman ninyo, at nalalaman ninyo ang daan’ ” (Juan 14:4).

Si Cristo ang tanging daan patungo sa Ama. Ang ilan ay maaaring tumutol sa pahayag na ito sa kadahilanang si Jesus ay masyadong eksklusibo, lalo na sa lipunan ngayon kung saan ang pagiging inklusibo ay ang pamantayan ng lipunan. Ngunit hindi lahat ng landas ay patungo sa Diyos. Si Jesus ang tanging daan patungo sa Diyos dahil Siya lamang ang matuwid at makapag-aalis ng ating mga kasalanan. Siya lang ang tanging makapagpapalit sa ating kamatayan ng buhay na walang hanggan. Si Jesus lamang ang makapagbibigay sa atin ng katuwiran at buhay, sapagkat pareho Siyang nagtataglay niyaon. Walang sinuman sa mundong ito ang nagmamay-ari o makapagbibigay ng mga iyon.

Gaya ng nakita natin kanina, hiniling ni Felipe na ipakita ni Jesus ang Ama sa mga alagad. Ang tugon ni Jesus kay Felipe ay nag-uugnay ng pagkakilala sa Kanya sa pagkakilala sa Kanyang Ama, sapagkat kung kilala natin ang Anak, tiyak na kilala natin ang Diyos. Sinabi ni Jesus: “ ‘Mahabang panahon nang Ako’y kasama ninyo, at hindi mo Ako nakikilala, Felipe? Ang nakakita sa Akin ay nakakita sa Ama. Paano mong nasabi, ‘Ipakita Mo sa amin ang Ama?’ ” (Juan 14:9).

Gaano nakaka-aliw at nakapagbibigay katiyakan na, kay Jesus, maaari tayong lumapit sa Ama nang walang takot o pangamba. Ituturing tayo ng Ama sa parehong awa at habag na ipinakita ni Jesus sa mga taong nakapaligid sa Kanya, kabilang ang mga itinakuwil at makasalanan. Samakatuwid, tayo ay walang dahilan upang tumanggi na lumapit nang buong pagkakatiwala sa harap ng trono ng Diyos, upang tanggapin ang Kanyang awa at kapatawaran.

Gayundin, muli gaya ng nakasaad sa Juan 14:6, nagpatotoo si Jesus na Siya Mismo ang Katotohanan, na may katawan at persona. Sa nagbabagong mundo ng katiwalian at panlilinlang, si Jesus ay nananatiling Katotohanan, ang buong Katotohanan, at walang iba kundi ang Katotohanan. Walang pagkakaiba sa Kanya o sa Kanyang sinasabi. Kung tutuusin, Siya ay “Siya ring kahapon, ngayon, at magpakailanman” (Heb. 13:8). Si Jesus ay babalik sa langit sa ilang sandali, at pagkatapos, ang Banal na Espiritu ay bababa sa mga alagad sa panahon ng Pentecostes, gaya ng ipinangako ni Jesus. Ang Espiritu ng Diyos ay darating bilang “‘ang Espiritu ng katotohanan na mula sa Ama, Siya ang magpapatotoo tungkol sa Akin’” (Juan 15:26). Higit pa rito, palaging sinasabi ni Jesus ang katotohanan, at ang Kanyang mga alagad ay magpapatotoo sa katotohanang ito dahil sila ay kasama Niya “mula sa pasimula” (Juan 15:27).

Si Jesus ang Liwanag ng katotohanan sa ating paligid. Tinatanggal niya ang kadiliman ng kasinungalingan at kalituhan at ginagawang posible para sa atin na makita ang lahat sa tamang pananaw. Ngayon, tulad ng sa panahon ng Pentecostes, kapag ang Espiritu ng katotohanan ay bumaba, “‘Papatnubayan niya kayo sa buong katotohanan’” (Juan 16:13).

Sa isang permissive at pluralistikong lipunan, ang katotohanan ay isang gumagalaw na target, dahil ito ay tila patuloy na nagbabago at umuunlad. Kung ano ang katotohanan ngayon ay hindi nangangahulugang katotohanan bukas. Ngunit si Jesus, sa isang pangungusap, ay pinutol ang lahat ng iyon at sinabi: “ ‘Ako ang daan, ang katotohanan, at ang buhay. Walang makaparoroon sa Ama kundi sa pamamagitan Ko’ ” (Juan 14:6).

**Ang Kasulatan at ang Katotohanan** (Juan 5:38-40)

Ang buong Biblia ay nagpapatotoo sa katotohanan. Ang Banal na Kasulatan ay isang nagkakatugma at magkakaugnay na kabuuan, dahil ang dalawang Tipan ay may iisang May-akda—ang Banal na Espiritu. Ang kaparehong katotohanang ito ay naaangkop sa patotoo ni Jesus sa Kanyang panahon. Ang mga lider ng relihiyon ay nag-aangkin na malakas ang kanilang paniniwala kay Moises, ngunit hindi nila pinaniwalaan ang kanyang patotoo tungkol kay Jesus. (Tingnan sa Juan 5:46.) Sinabi ng mga pinuno na naniniwala sila sa Lumang Tipan; gayunpaman, nadama nila na ang pagpapalagay lamang dito ay tumitiyak sa kanila ng buhay na walang hanggan.

Ngunit ang makitid na pananaw ng mga lider ng Judio tungkol sa Kasulatan ay nagtaboy sa kanila papalayo mula sa puso nito, mula din kay Jesus Mismo. Ang mga lider ay tila binalewala ang katuparan ng mga propeta sa Lumang Tipan at mga propesiya tungkol sa pag-asa ng Israel at ng mundo. (Tingnan sa Juan 5:39.) Tunay na kamangha-mangha, na sa paghahanap ng kaligtasan, tinanggihan nila ang Panginoon ng kanilang pag-asa at buhay. Tila hindi nila naunawaan na, maliban kay Jesus, mayroon lamang kamatayan, at ang buhay ay posible lamang sa pamamagitan Niya.

### Ikatlong Bahagi: Aplikasyon sa Buhay

1\. Paano nakakaapekto sa iyong pang-araw-araw na buhay ang realidad ni Jesus, ang ating Tagapagligtas, na siyang perpektong salamin ng Ama? Isipin na ikaw si Felipe at narinig mong sinabi sa iyo ni Jesus na ang nakakakita sa Kanya ay nakakakita sa Ama. Ano ang ibig sabihin ng “makita” ang Ama at ang Kanyang Anak?

2\. Ano ang kahalagahan ng paglalapit ni Jesus ng Kanyang ulo sa mga paa ni Judas habang hinuhugasan Niya sila? Paano nalalapat sa iyo ng personal ang kilos ng kapakumbabaan at pagpapakababa ni Jesus?

3\. Ano ang iyong tunay na motibasyon sa pagpunta sa langit: ang mga mansyon ba at ang mga lansangan na ginto o iba pa? Ano ang kahalagahan ng makita si Jesus doon? Bakit kailangang Siya ang ating una at pangunahing prayoridad?

4\. Paano nakakaapekto ang katiyakan ng pagdating ni Cristo sa ating pang-araw-araw na buhay ngayon?

5\. Ano sa palagay mo ang ideya na ang lahat ng ating pinaniniwalaan ay dapat na nakaangkla sa Banal na Kasulatan, at gayunpaman, sa parehong panahon, ay dapat palaging umakay sa atin kay Cristo? Ano ang sinasabi nito tungkol sa ating espirituwal na paglalakad kung itinuturing natin ang pagkakaroon ng intelektwal na kaalaman bilang ating pangunahing layunin?

6\. Paano dapat maapektuhan ng ating pagbibigay-diin kay Cristo at sa Biblia ang ating pananaw sa mundo habang nakikita natin ang lahat ng uri ng pagkagambala at kalituhan sa paligid natin?

` `