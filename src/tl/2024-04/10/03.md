---
title:  Ako’y Tiyak na Muling Babalik
date:   02/12/2024
---

`Basahin ang Juan 14:1-3. Sa anong konteksto sinabi ni Jesus ang mga salitang ito?`

Sa katapusan ng Juan 13, sinabi ni Jesus na Siya ay lilisan (Juan 13:33). Nagdulot ito mula kay Pedro ng isang tanong tungkol sa kung saan Siya pupunta (Juan 13:36). Hindi maunawaan ng mga alagad na nagsasalita si Jesus tungkol sa Kanyang kamatayan, pagkabuhay na muli, at pag-akyat sa langit. Sinabi ni Pedro na handa siyang ibigay ang kanyang buhay para sa Kanya (Juan 13:37). Ito ay nang inihula ni Jesus ang pagkakaila ni Pedro (Juan 13:38).

Sa kontekstong ito sinabihan ni Jesus ang Kanyang mga alagad na huwag mabagabag ang kanilang mga puso (Juan 14:1). Ang pandiwang mabagabag ay salin mula sa Griyego na tarasso, na ang ibig sabihin ay pukawin, guluhin, ligligin, ihagis sa kalituhan. Hindi nakapagtataka na ang mga alagad ay malalagay sa pagkalito sa mga salita ni Jesus.

Ngunit upang labanan ang kanilang mga takot, Siya ay nangusap tungkol sa bahay ng Kanyang Ama, na may maraming silid (hindi mansyon, kundi mga silid na matutuluyan). Paroroon Siya upang maghanda ng isang lugar para sa kanila. Ang Kanyang mga salita ay tumitingin sa kabila ng paparating na bagyo ng krus hanggang sa panahon na Siya ay babalik upang tubusin ang Kanyang bayan. Tumitingin Siya sa panahon kung kailan ang buong trahedyang ito ng kasalanan ay ganap na magwawakas (tingnan ang Daniel 7:27).

Sinasabi ni Jesus, “ ‘At kung ako’y pumaroon. . ., Ako’y babalik at kayo’y tatanggapin ko sa Aking Sarili, upang kung saan Ako naroroon, kayo rin ay naroroon’” (Juan 14:3). Ito ay maliwanag na pangako ng Kanyang Ikalawang Pagbabalik.

Ano ang batayan ng pagtitiwala sa pangakong iyon? Marami ang magsasabi na ang batayan ay ang katuparan ng propesiya ng Biblia, at iyon ay tiyak na totoo. Ngunit sa Juan 14:3, ang batayan ay ipinahayag ng kakaiba. Sa talatang ito ang Ako ay babalik ay nasa pangkasalukuyang pamanahon sa Grieyo (Ako ay dumarating). Ito ay isang paggamit ng pangkasalukuyang pamanahon sa Griyego na kung tawagin ay panghinaharap na kasalukuyan. Ito ay hinaharap na pangyayari na sinalita na may labis na katiyakan kaya ito ay inilarawan na tila nangyayari na. Kaya, makatarungang isalin ang parirala na, Tiyak na Ako ay muling babalik.

Ang batayan ng ating pag-asa sa pagbabalik ng ating Panginoon ay hindi lamang ang katuparan ng propesiya ng Biblia. Ito rin, higit na nakatitiyak, ay batay sa ating pagtitiwala sa Kanya na gumawa ng pangako. Sinabi Niya na tiyak na babalik Siya para sa Kanyang bayan. Mailalagak natin ang ating pagtitiwala sa pangakong iyon dahil sa Kanya na gumawa nito.

`Ano ang itinuturo ng krus sa atin tungkol sa katiyakan ng ikalawang pagparito ni Cristo? Kung wala ang Ikalawang Pagbabalik, ano ang kabuting nagawa ng kamatayan ni Jesus para sa atin sa Kanyang unang pagparito?`