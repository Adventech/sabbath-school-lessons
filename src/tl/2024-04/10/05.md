---
title:  Ako ang Katotohanan
date:   04/12/2024
---

`Basahin ang Juan 1:14, 17; Juan 8:32, Juan 14:6, at Juan 15:26. Paano direktang iniuugnay ni Juan ang konsepto ng Katotohanan kay Jesus.`

Paulit-ulit sa Ebanghelyo ni Juan, ang Katotohanan ay nakaugnay kay Jesus, sa Kanyang Ama, at sa Banal na Espiritu. Ang Katotohanan ay nakaugnay kay Jesus, ang Salita (logos), at ang liwanag—na kasalungat ng kadiliman (Juan 1:1-14, Juan 3”:19-21). At gayundin, ang kasinungalingan ay kaugnay ng diyablo at ng kasalanan (Juan 8:44-46). Dahil dito, ang katotohanan sa Juan ay hindi lamang mga totoong bagay at numero. Kasama dito ang mga bagay na iyon, ngunit higit pa dito, ang ideya ng katotohanan ay naglalaman ng isang moral na aspeto ng katapatan sa Diyos at sa Kanyang kalooban.

“Marami ang nagsusumamo para sa buhay na Diyos, na nagnanais ng banal ng presensya. Ang mga teoryang pilosopikal o mga sanaysay na pampanitikan, gaano man katalino, ay hindi nakapagbibigay kasiyahan sa puso. Ang mga pangangatuwiran at katha ng mga tao ay walang halaga. Hayaang ang salita ng Diyos ay mangusap sa mga tao. Hayaang sila na nakarinig lamang ng mga tradisyon at mga teorya ng tao at kasabihan ay makarinig ng tinig Niya na ang salita ay makapagbabago ng kaluluwa tungo sa walang hanggang buhay.” Ellen G. White, Christ’s Object Lessons, p. 40.

Pag-isipan kung ano ang ibig sabihin ng pagiging Katotohanan ni Jesus. Si Jesus ang logos, ang Salita na kasama ng Diyos mula nang pasimula, na Siyang Manlalalang ng lahat ng mga nilikhang bagay (Juan 1:1-4). Kaisa ng Ama mula sa walang hanggan hanggang sa walang hanggan, si Jesus ay mayroong katangian ng Ama, at sa gayo’y Siya rin ang “AKO NGA.” Ang Kanyang kakanyahan ay hindi napaiilalim sa sinuman o sa anumang bagay. Walang anumang umiiral, kabilang ang kaalaman, na umiiral ng hiwalay sa Kanya. At ang lahat ng hindi umiiral, na nilalang, ay nilalang lamang ni Jesus at gayundin ay umiiral lamang sa Kanya. “Sapagkat sa pamamagitan Niya nilalang ang lahat ng mga bagay sa langit at sa lupa, ang mga bagay na nakikita at ang mga bagay na hindi nakikita, maging mga trono o mga pagka-panginoon, maging mga pinuno o mga may kapangyarihan—lahat ng mga bagay ay nilalang sa pamamagitan Niya at para sa Kanya. Siya mismo ay una sa lahat ng mga bagay, at ang lahat ng mga bagay ay nahahawakang sama-sama sa Kanya” (Colosas 1:16, 17).

Si Jesus ay hindi lamang sagisag ng katotohanan. Siya ang Katotohanan. Ang Katotohanan at hindi isang konsepto o isang konstruksyon. Ito ay isang Persona!

Ang katotohanan, si Jesu-Cristo, ay maihahalintulad sa araw na nililiwanagan ang sanlibutan (Juan 8:12). Ito ay katugma ng sinabi ni C. S. Lewis tungkol sa Kristiyanismo, “Naniniwala ako sa Kristiyanismo tulad ng paniniwala ko na ang Araw ay sumikat, hindi lamang dahil nakita ko, kundi sa pamamagitan nito ay nakikita ko ang lahat ng iba pa.”—“Is Theology Poetry?” (n. p.: Samizdat University Press, 2014), p. 15, orihinal na ipinahayag noong 1944. Sa pamamagitan ni Jesus, ang Katotohanan, nagagawa nating bigyang-kahulugan nang tama ang mundo sa ating paligid.