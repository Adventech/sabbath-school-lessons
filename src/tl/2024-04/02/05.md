---
title:  'Ang Pagpapagaling sa Bulag na Lalaki: Ikalawang Bahagi'
date:   09/10/2024
---

`Basahin ang Juan 9:17-34. Anong tanong ang itinanong ng mga lider, at paano tumugon ang lalaking bulag?`

Ang mahabang bahaging ito sa Juan 9 ang tanging bahagi sa Juan na kung saan si Jesus ay hindi pangunahing aktor sa enteblado, bagaman tiyak na Siya ang paksa ng pag-uusap. Tulad ng pagsisimula ng kuwento sa tanong tungkol sa kasalanan (Juan 9:2), itinuring ng mga Fariseo na si Jesus ay isang makasalanan dahil nagpagaling Siya sa Sabbath (Juan 9:16, 24), at sisiraan nila ang pinagaling na lalaki bilang “ipinanganak sa lubos na kasalanan” (Juan 9:34).

Isang nakakapukaw na pagbabago ang naganap. Ang lalaking bulag ay nakakita ng higit at higit, hindi lang sa pisikal kundi sa espirituwal, habang lumalaki ang kanyang pagpapasalamat at pananampalataya kay Jesus. Sa kabaligtaran, lalong higit at higit na naging bulag ang mga Fariseo sa kanilang pagkaunawa, una sa pagkakabahagi tungkol kay Jesus (Juan 9:16), at sumunod ay ang hindi pagkaalam kung saan Siya nanggaling (Juan 9:29).

Samantala, ang pagkukuwento ng himalang ito ay nagbigay ng pagkakataon kay Juan upang sabihin sa atin kung sino si Jesus. Ang tema ng mga tanda sa Juan 9 ay kaugnay ng maraming iba pang mga tema sa Ebanghelyo. Muling pinatotohanan ni Juan na si Jesus ang Ilaw ng sanlibutan (Juan 9:5; ihambing sa Juan 8:12). Tinutukoy din ng kuwento ang tungkol sa misteryosong pinagmulan ni Jesus. Sino Siya, saan Siya nanggaling, ano ang Kanyang misyon? (Juan 9:12, 29; ihambing sa Juan 1:14). Ang larawan ni Moises, na tinukoy sa nauang mga kuwento ng himala, ay makikita din sa kabanatang ito (Juan 9:28, 29; ihambing sa Juan 5:45, 46 at Juan 6:32). Sa katapusan, mayroong tema ng pagtugon ng karamihan. Iniibig ng iba ang kadiliman kaysa sa liwanag, samanatalang ang iba ay tumugon na may pananampalataya (Juan 9:16-18, 35-41; ihambing sa Juan 1:9-16, Juan 3:16-21, Juan 6:60-71).

Dito ay nakakatakot ang pagkabulag na espirituwal ng mga lider ng relihiyon. Ang minsan ay bulag na pulubi ay nakapagpahayag, “Buhat nang magsimula ang sanlibutan ay hindi narinig kailanman na binuksan ng sinuman ang mga mata ng isang taong ipinanganak na bulag. Kung ang taong ito’y hindi galing sa Diyos, Siya ay hindi makakagawa ng anuman” (Juan 9:32, 33). Gayunman, ang mga lider ng relihiyon, ang mga espirituwal na gabay ng bayan, ang mga dapat sana ay unang kumilala kay Jesus at tumanggap sa Kanya bilang Mesiyas—sila, sa kabila ng lahat ng makapangyarihang katibayan, ay hindi nila ito namalas. O sa halip, tunay na hindi nila nais na makita ito. Gaano kamakapangyarihang babala kung paanong maaari tayong madaya ng ating mga puso!

`Basahin ang 1 Corinto 1:26-29. Paanong ang isinulat doon ni Pablo ay angkop sa kung ano ang nangyari sa tagpong ito, at paanong ang katulad na prinsipyo ay angkop kahit ngayon?`