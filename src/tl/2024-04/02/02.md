---
title:  Ang Pagpapakain sa Limang Libo
date:   06/10/2024
---

Sa Juan 6:4,5, nagpatuloy ang apostol sa pagsasabi na ang panahon ng pagpapakain sa limang libo ay malapit sa Paskuwa. Ang Paskuwa ay isang paggunita sa pagpapalaya sa Israel mula sa Ehipto. Ang kordero ng Paskuwa ay humalili sa kamatayan ng mga panganay. Ang sakripisyong ito ay sumasagisag sa kamatayan ni Jesus para sa atin. Sa krus, ang karapatdapat nating kaparusahan dahil sa ating mga kasalanan sa halip ay napasa kay Jesus. Si Cristo, ang ating Paskuwa, ay tunay ngang pinatay para sa atin (1 Corinto 5:7).

“Kanyang pinasan ang kasalanan ng pagsalangsang, at ang pagkakakubli ng mukha ng Ama, hanggang sa ang Kanyang puso at ang Kanyang buhay ay madurog. Ang lahat ng sakripisyong ito ay ginawa upang matubos ang mga makasalanan.” Ellen G. White, The Great Controversy, p. 540.

`Basahin ang Juan 6:1-14. Anong mga pagkakatulad ang matatagpuan dito sa pagitan ni Jesus at Moises? Ibig sabihin, ano ang ginawa ni Jesus dito na dapat sanang nagpaala-ala sa mga tao ng pagliligtas na tinanggap ng kanilang mga ninuno sa pamamagitan ng ministeryo ni Moises?`

Maraming mga detalye ng kwentong ito ang naglalagay kay Jesus na kahanay ni Moises sa Exodo. Ang panahon ng Paskuwa (Juan 6:4) ay nagtuturo sa dakilang pagliligtas mula sa Ehipto. Umakyat si Jesus sa bundok (Juan 6:3) tulad ni Moises na umakyat sa Sinai. Sinubok ni Jesus si Felipe (Juan 6:5, 6) tulad ng pagsubok sa mga Israelita sa ilang. Ang pagpaparami sa tinapay (Juan 6:11) ay nagpapaala-ala sa manna. Ang pagtitipon ng mga lumabis na pagkain (Juan 6:12) ay nagbabalik-tanaw sa pagtitipon ng mga Israelita ng manna. Labindalawang bilao ng mga lumabis ang natipon (Juan 6:13), na kaparehong bilang ng labindalawang tribo ng Israel. At ang mga tao ay nagsabi na si Jesus ang propeta na dumating sa sanlibutan (Juan 6:14), kahanay ng “propeta gaya ni Moises” na ipinagpaunang sinabi sa Deuteronomio 18:15. Ang lahat ng ito ay nagtuturo kay Jesus bilang ang bagong Moises-na naparito upang iligtas ang Kanyang bayan.

Kaya nga, ipinapakita ni Juan si Jesus hindi lamang sa paggawa ng mga tanda at kababalaghan, kundi gumagawa ng mga tanda at kababalaghan na, sa kanilang konteksto, ay nararapat na magkaroon ng natatanging kahulugan para sa mga Judio. Kung baga ay itinuturo Niya sila sa Kanyang sariling pagka-Diyos.

`Basahin ang Isaias 53:4-7 at 1 Pedro 2:24. Anong dakilang katotohanan ang itinuturo ng mga talatang ito tungkol kay Jesus bilang ang Kordero ng Diyos? Paano nauugnay ang Kanyang pagka-Diyos sa katotohanang ito, at bakit ang katotohanang ito ang pinakamahalagang katotohanan na maaari nating malaman?`