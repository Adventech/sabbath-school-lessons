---
title:  “Tunay nga, Siya ang Propeta”
date:   07/10/2024
---

`Basahin ang Juan 6:14, 15, 26-36. Paano tumugon ang mga tao sa Kanyang himala, at paano ito ginamit ni Jesus upang subuking ituro sa kanila kung sino Siya?`

Ang mga taga-Judea ay naghihintay ng makalupang mesiyas na magliligtas sa kanila mula sa pagpapahirap ng Imperyo ng Roma. Dalawa sa pinakamahirap na mga bagay na hinaharap sa giyera ay ang pagpapakain sa mga tropa at pangangalaga sa mga sugatan at namatay. Sa pamamagitan ng Kanyang mga himala, ipinakita ni Jesus na kapwa Niya magagawa ang mga ito.

Ngunit hindi iyon ang dahilan kung bakit naparito si Jesus, at hindi iyon ang layunin ng Kanyang himala. Sa halip, ang kuwento sa pagpapakain ng limang libo ay nagbigay ng pagkakataon na ilarawan na si Jesus ang Tinapay ng Buhay, na nanaog mismo ang Diyos mula sa langit. “ ‘Ako ang Tinapay ng Buhay,’ ” sinabi Niya. “Siya na lumalapit sa akin ay hindi magugutom kailanman’” (Juan 6:35).

Ito ang una sa pitong “Ako” na mga pangungusap sa Ebanghelyo ni Juan, kung saan ang “Ako” ay kaugnay ng ilang panag-uri (“tinapay ng buhay,” Juan 6:35; “ilaw ng sanlibutan,” Juan 8:12; “pintuan,” Juan 10:7, 9; “Mabuting Pastol,” Juan 10:11, 14; “ang muling pagkabuhay at ang buhay,” Juan 11:25; “ang daan, ang katotohanan, at ang buhay,” Juan 14:6; “tunay na puno ng ubas,” Juan 15:1, 5). Ang bawat isa dito ay nagtuturo ng mahalagang katotohanan tungkol kay Jesus. Ang “Ako” na mga pangungusap ay nagtuturo pabalik sa Exodo 3, kung saan ipinakilala ng Diyos ang Kanyang sarili kay Moises bilang ang dakilang Ako (ihambing ang Juan 8:58). Si Jesus ang Siyang dakilang Ako.

Ngunit hindi naunawaan ng mga tao ang lahat ng ito.

“Ang kanilang walang kasiyahang mga puso ay nagtanong ng bakit, kung si Jesus ay makagagawa ng napakaraming kahanga-hangang gawa na tulad ng kanilang nasaksihan, hindi ba Siya makapagbibigay ng kalusugan, lakas, at mga kayamanan sa lahat ng Kanyang bayan, palayain sila mula sa mga nagpapahirap sa kanila, at itaas sila sa kapangyarihan at karangalan? Ang katotohanang inamin Niya na Siya ang Sinugo ng Diyos, gayunpaman ay tumangging maging hari ng Israel, ay isang misteryo na hindi nila maunawaan. Ang Kanyang pagtanggi ay hindi naunawaan ng tama. Marami ang nagpalagay na hindi Niya sinubukang ipilit ang Kanyang mga pag-aangkin dahil Siya mismo ay nag-aalinlangan sa banal na karakter ng Kanyang misyon. Dahil dito binuksan nila ang kanilang mga puso sa kawalang paniniwala, at ang binhi na inihasik ni Satanas at nagbunga ng uri nito, ng hindi tamang pagkaunawa at pagtalikod.” Ellen G. Whtie, The Desire of Ages, p. 385.

Naghahanap sila ng material na pakinabang sa halip na katotohanan na namamalagi hanggang sa buhay na walang hanggan. Ito ay isang patibong na maaaring kaharapin nating lahat kung hindi tayo mag-iingat.

`Paano natin maiiwasan ang masilo ng mga material na bagay kapalit ng espirituwal?`