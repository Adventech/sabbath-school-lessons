---
title:  Ang Pagkabuhay na Muli ni Lazaro
date:   10/10/2024
---

Puno ng kalungkutan ang Juan 11—ang malungkot na balita ng karamdaman ng isang mahal na kaibigan (Juan 11:1-3); ang pagtangis sa kanyang kamatayan (Juan 11:19, 31, 33); ang dalamhati ng magkapatid na hindi sana namatay si Lazaro kung narororon lamang si Jesus (Juan 11:21, 32); at ang sariling mga luha ni Jesus (Juan 11:35).

Ngunit naantala si Jesus ng dalawang araw bago Niya sinimulan ang paglalakbay papunta kay Lazaro (Juan 11:6), na Kanya pang ipinahiwatig na natutuwa Siya na hindi Siya naparoon nang mas maaga (Juan 11:14, 15). Ang pagkilos na ito ay hindi nagmula sa anumang pagiging malamig na damdamin. Sa halip, ay upang ipakita ang kaluwalhatian ng Diyos.

Sa panahong nakarating tayo sa Juan 11:17-27, apat na araw nang patay si Lazaro. Makaraan ang apat na araw maaaring nabubulok na ang kanyang katawan at, tulad ng sinabi ni Martha, “ ‘Panginoon, sa oras na ito ay mayroon ng amoy, sapagkat apat na araw na siyang patay’” (Juan 11:39). Walang pag-aalinlangan, ang pagkaantala ni Jesus ay tumulong lamang upang gawing mas higit na kamangha-mangha ang sumunod na himala. Ang buhayin ang isang nabubulok na bangkay? Ano pang dagdag na katunayan ang maaaring maibigay ni Jesus na Siya nga ay Diyos mismo?

At, bilang Diyos, bilang ang Isa na lumikha ng buhay—si Jesus ay may kapangyarihan sa kamatayan. Kaya nga, ginamit ni Jesus ang pagkakataong ito, ang kamatayan ni Lazaro, upang ipahayag ang isang mahalagang katotohanan tungkol sa Kanyang Sarili. “ ‘Ako ang pagkabuhay na muli at ang buhay. Ang sinumang nananampalataya sa akin, bagama’t siya’y mamatay, ay muli siyang mabubuhay, at ang sinumang nabubuhay at nananampalataya sa akin ay hindi mamamatay magpakailanman’” (Juan 11:25, 26).

`Basahin ang Juan 11:38-44. Ano ang ginawa ni Jesus na sumusuporta sa Kanyang pag-aangkin?`

Kung paanong ipinakita ni Jesus na siya ang Ilaw ng Sanlibutan (Juan 8:12, Juan 9:5) sa pagbibigay ng paningin sa lalaking bulag (Juan 9:7), gayundin dito ay binuhay Niya si Lazaro mula sa mga patay (Juan 11:43, 44) na nagpapakita na Siya ang Pagkabuhay na Muli at ang Buhay (Juan 11:25).

Ang himalang ito, higit sa iba, ay nagtuturo kay Jesus bilang ang Tagapagbigay ng Buhay, bilang Diyos mismo. Nagbibigay ito ng malakas na suporta para sa tema ni Juan na si Jesus ang banal na Anak ng Diyos, kung magkagayon, sa pamamagitan ng pananampalataya, ay maaari tayong magkaroon ng buhay sa pamamagitan Niya (Juan 20:30, 31).

Gayunpaman, sa panahong makarating tayo sa katapusan ng nakamamanghang kuwentong ito (Juan 11:45-54), isang malakas ngunit malungkot na kabaligtaran ang magaganap. Ipinakita ni Jesus na kaya Niyang ibalik sa buhay ang namatay, gayunpaman, ang mga taong ito ay nag-iisip na maaari nila Siyang mapigilan sa pamamagitan ng pagpatay sa Kanya? Anong halimbawa ng mga kahinaan ng tao kung ihahambing sa karunungan at kapangyarihan ng Diyos!