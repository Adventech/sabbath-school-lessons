---
title:  'Ang Pagpapagaling sa Bulag na Lalaki: Unang Bahagi'
date:   08/10/2024
---

`Basahin ang Juan 9:1-16. Ano ang naiisip na dahilan ng mga alagad sa pagkabulag ng lalaking ito, at paano itinuwid ni Jesus ang kanilang maling paniniwala?`

Gumawa ng kaugnayan ang mga alagad sa pagitan ng karamdaman at kasalanan. Ang ilang mga talata sa Lumang Tipan ay tumuturo sa direksyong iyon (ihambing sa Exodo 20:5, 2 Hari 5:15-27, 2 Hari 15:5, 2 Cronica 26:16-21), ngunit ang kuwento ni Job ay dapat na humantong sa pag-iingat tungkol sa kung ang gayong kaugnayan ay palaging nangyayari.

Itinuwid ni Jesus ang bagay, na hindi ikinakaila ang anumang kaugnayan sa pagitan ng kasalanan at pagdurusa, ngunit sa kasong ito ay itinuturo ang isang mas mataas na layunin, na ang Diyos ay maluluwalhati sa pamamagitan ng pagpapagaling. Ang kuwento ay naglalaman ng natatanging pagkakaugnay sa kasaysayan ng Paglikha, na iyon ay ang paghubog ng Diyos sa unang tao mula sa alabok ng lupa (Genesis 2:7), gaya ng paggawa ni Jesus ng luwad upang bigyan ang bulag na lalaki ng kung ano ang wala siya mula sa sinapupunan.

Sa Mateo, Marcos, at Lukas, ang mga kuwento ng himala ay sumusunod sa isang karaniwang panuntunan: isang pagpapahayag ng problema, ang pagdadala ng isang tao kay Jesus, ang pagpapagaling, at pagkilala ng kagalingan na may pagpupuri sa Diyos.

Sa kuwento sa Juan 9, ang pagkakasunod-sunod nito ay nakumpleto sa Juan 9:7. Ngunit karaniwan kay Juan, ang kahalagahan ng himala ay nagiging punto ng mas malawak na talakayan, na humantong sa pag-uusap sa pagitan ng pinagaling na lalaki at ng mga lider ng relihiyon. Ang kapansin-pansing talakayang ito ay umiikot sa dalawang magkasamang magkasalungat na pares ng mga kaisipan-kasalanan/mga gawa ng Diyos at pagkabulag/paningin.

Ang tagapagsalaysay ay hindi nagsasabi sa bumabasa hanggang sa Juan 9:14 na ginawa ni Jesus ang pagpapagaling sa araw ng Sabbath, na sang-ayon sa tradisyon, at hindi sa Biblia, ay paglabag sa Sabbath. At kaya, itinuring Siya ng mga Fariseo na lumalabag sa Sabbath. Ang kanilang konklusyon ay hindi Siya galing sa Diyos sapagkat kanilang pinanindigan na “Hindi Siya nangilin ng Sabbath.” Ngunit nabahala ang iba na ang isang makasalanan ay makagagawa ng gayong mga tanda (Juan 9:16).

Ang talakayan ay malayo pa bago matapos, ngunit nagkaroon na ng pagkakabahagi. Ang bulag na lalaki ay nagiging mas maliwanag tungkol sa kung sino si Jesus, ngunit ang mga lider ng relihiyon ay lalo pang lito o bulag sa Kanyang tunay na pagkakakilanlan.

`Ano ang dapat sabihin sa atin ng kuwentong ito tungkol sa mga panganib na maging labis na bulag sa pamamagitan ng ating mga sariling paniniwala at tradisyon at hindi natin makita ang mga mahahalagang katotohanan na nasa harapan ng ating mga mata?`