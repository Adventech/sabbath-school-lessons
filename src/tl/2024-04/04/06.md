---
title:  Ang Pagsaksi Ni Nicodemo
date:   24/10/2024
---

`Basahin ang Juan 3:1-21. Paano sinusuportahan ng patotoo ni Nicodemo ang tema ng Ebanghelyo ni Juan?`

Si Nicodemo ay iginagalang na guro ng Israel at isang mayamang miyembro ng Sanhedrin. Ang kanyang patotoo ay gumaganap ng mahalagang bahagi sa Ebanghelyo ni Juan sa maraming mga dahilan. Tinukoy niya si Jesus bilang “Rabbi” at itinuro ang mga tanda na ginawa ni Jesus bilang katunayan ng Kanyang banal na misyon. Kaya, bago pa man naunawaan ni Nicodemo kung ano ang kanyang ginagawa, nagbigay na siya ng katibayan bilang suporta sa pagka-Mesiyas ni Jesus.

Itinuring ni Nicodemo ang mismong mga tanda bilang katibayan ng banal na pagkatawag ni Jesus ngunit hindi niya nakita na ang mga ito ay tumuturo kay Jesus bilang ang katuparan ng mga hula sa Lumang Tipan tungkol sa Mesiyas. Kaya nga, lumapit si Nicodemo na may ilang pagdududa; Hindi niya nakilala sa puntong ito si Jesus bilang ang Cristo.

`Basahin ang Juan 3:3-21. Ano ang sinabi ni Jesus kay Nicodemo upang ipakita na nababasa niya ang nasasa loob niya?`

Alam ni Jesus ang puso ng bawat indibiduwal. Ang tugon Niya kay Nicodemo ay parang mabilisan, ngunit tinukoy Niya ng tuwiran ang paksa. Bagaman naniniwala ang mga Judio na kailangang mahikayat ang mga Hentil, marami ang hindi nakakaunawa na sila din, ang piniling bayan, ay nangangailangan ng karanasan ng pagkahikayat. Walang sinuman ang ipinanganak na ligtas, anuman ang kanilang nasyonalidad o iglesiya na kanilang kinalakihan.

Ang mga kahanga-hangang pamana ng mga Judio, mula kay Abraham, ay nagbigay sa kanila ng mga kakaibang kahigitan (tingnan ang Roma 3:1, 2), walang pagtatanong. Ngunit iyon, sa sarili nito, ay hindi sapat. Sinabi ni Jesus kay Nicodemo ang hindi kayang isipin, na siya, isang guro at pinuno ng Israel, ay nararapat na ipanganak mula sa itaas!

Pagkatapos ay hinarap ni Jesus si Nicodemo ng sarili niyang espirituwal na kawalang-muwang: “ ‘Ikaw ay guro ng Israel, at hindi mo alam ang mga bagay na ito?’” (Juan 3:10). Paanong ikaw, isang mataas na guro, ay hindi nalalaman ito? Ang sumbat ay talagang nakakagulat.

Sa kabila ng anumang mga tanong na mayroon noon si Nicodemo tungkol kay Jesus, sa huli ay pinili ni Nicodemo ang panig Niya kasama ang mga tagasunod ni Jesus (tingnan ang Juan 19:39).

`Ano ang ibig sabihin ng “ipanganak na muli,” at bakit ito binigyan ng gayong pagdidiin ni Jesus?`