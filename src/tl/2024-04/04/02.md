---
title:  Ang Patotoo ni Juan Bautista
date:   20/10/2024
---

Tulad ng inilarawan ng liksyon nang nakaraang linggo, ang Ebanghelyo ni Juan ay nagsisimula kay Jesu-Cristo, ang Salita, sa Kanyang walang hanggang pag-iral bago ang Paglalang. Ngunit sa kapareho ding panimulang iyon, si Juan Bautista ay nagpakita bilang isang saksi para kay Jesus. Ang ilang mga Judio sa panahon ni Jesus ay naghihintay ng dalawang mesiyas, ang isa ay makapari at ang isa nama’y makahari. Malinaw na itinuturo ni Juan na si Juan Bautista ay hindi nag-angkin na isa sa mga mesiyas na ito, sa halip, ay isang saksi sa isang tunay na Mesiyas.

`Basahin ang Juan 1:19-23. Paano ipinaliwanag ni Juan Bautista ang kanyang ministeryo at misyon?`

Ang mga lider ng relihiyon ay nagsugo ng mga pari at Levita upang tanungin si Juan kung sino siya. Dahil mataas ang inaasahan mula sa Mesiyas sa Judea, mahalaga para sa Bautista ang linawin ang kanyang kaugnayan sa mga inaasahang iyon. Hindi siya ang Ilaw, kundi siya ay sinugo mula sa Diyos upang magpatotoo sa Ilaw at maghanda para sa pagdating ng Mesiyas (Juan 1:6-8). Kaya naman sinagot niya sila nang malinaw sa abot ng kanyang makakaya, na nagsasabing: “Hindi ako ang Cristo” (Juan 1:20).

Gayundin, si Juan ay nagbabautismo sa tubig, ngunit si Cristo ay magbabautismo sa Espiritu (Juan 1:26, 33). Hindi karapat-dapat si Juan na kalagin ang tali sa panyapak ni Jesus (Juan 1:27). Si Cristo ay itinangi bago si Juan, dahil Siya ay una kay Juan (Juan 1:30). Si Jesus ang Anak ng Diyos, at si Juan ay tumuturo lamang sa Kanya (Juan 1:34).

`Basahin ang Isaias 40:1-5 at Juan 1:23. Paano ginagamit ni Juan ang mga talatang ito?`

Noong mga araw na ang mga daan ay baku-bako at mabato, kung minsan ang mga lingkod ay pinapauna sa hari upang patagin ang ibabaw ng mga kalsada at alisin ang mga matalim na liko para maging makinis ang daan ng hari. Kaya, sa katuparan ng propesiya, naparito si Juan upang ihanda ang puso ng mga tao para kay Jesus.

`Sa paanong paraan, bilang mga Seventh-day Adventists, dapat nating gawin ang katulad na ministeryo na ginawa ni Juan Bautista? Ano ang mga pagkakatulad?`