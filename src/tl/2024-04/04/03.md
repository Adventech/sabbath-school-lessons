---
title:  Ang Kordero ng Diyos
date:   21/10/2024
---

Ang bansang Hebreo ay naghihintay sa isang Mesiyas na magliligtas sa kanila mula sa Roma. Ang layunin ng Ebanghelyo ni Juan ay baguhin ang kanilang pagkaunawa tungkol sa Mesiyas upang kanilang makilala kay Jesus ang katuparan ng mga propesiya tungkol sa daratin na Hari. Ang Mesiyas ay hindi magiging makalupang pinuno. Siya ay naparito upang tuparin ang lahat ng mga pangako ng Lumang Tipan tungkol sa Kanya, na kasama ang Kanyang pagsasakripisyo ng sarili para sa sanlibutan, at gawing bago ang relasyon sa pagitan ng Diyos at ng Kanyang bayan.

`Basahin ang Juan 1:29-37. Anong proklamasyon ang ginawa ni Juan Bautista tungkol kay Jesus? Anong imahe ang ginamit niya upang ilarawan Siya, at bakit ito napakahalaga upang maunawaan kung sino si Jesus at ang Kanyang magiging misyon?`

Ang pangungusap ng Nagbabautismo tungkol kay Jesus bilang Kordero ng Diyos ay sumusuporta sa layunin ng Ebanghelyo ni Juan, na magdala ng nabagong pagkaunawa tungkol sa gawain at likas ng Mesiyas. Tunay nga, na si Jesus ang katuparan ng pangako ng sistema ng paghahandog, na binabalikan ang pangako tungkol sa Manunubos, na unang ibinigay sa Genesis 3:15.

“Nang sa pagbabautismo kay Jesus, itinuro Siya ni Juan bilang ang Kordero ng Diyos, isang bagong liwanag ang isinilay sa gawain ng Mesiyas. Ang isipan ng propeta ay natuon sa mga salita ni Isaias, ‘Siya ay dinala kagaya ng isang kordero sa katayan.’ Isa. 53:7.” Ellen G. White, The Desire of Ages, p. 136.

`Basahin ang Marcos 10:45, Roma 5:6, at 1 Pedro 2:24. Paano tayo tinutulungan ng mga talatang ito na maunawaan ang papel ni Jesus bilang “ang Kordero ng Diyos”?`

Gaano man kalaki ang kailangang malaman ni Juan Bautista tungkol sa ministeryo ni Jesus, natitiyak niya na si Jesus ang ipinangakong Mesiyas, ang Isa na naparito bilang katuparan ng propesiya.

`Malalim na isaalang-alang ang titulong ito para kay Jesus bilang “ang Kordero ng Diyos.” Anong mga imahe ang dinadala nito sa kaisipan, at paanong ang kaugnayan nito sa sistema ng paghahandog sa Lumang Tipan ay tumutulong sa iyo na maunawaan ang dakilang halaga ng ating kaligtasan?`