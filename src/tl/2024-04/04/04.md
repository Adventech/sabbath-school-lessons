---
title:  Ang Dalawang Alagad ni Juan
date:   22/10/2024
---

Ang dalawang alagad ni Juan Bautista ay nakatayong kasama niya nang dumaan si Jesus. Ipinahayag ni Juan, “ ‘Narito ang Kordero ng Diyos’” (Juan 1:36). Narinig ng dalawang alagad ang mensahe ni Juan tungkol sa Cristo, na Siyang tutupad sa mga propesiya ng Lumang Tipan tungkol sa pagdating ng Mesiyas. Iniwan ng mga alagad si Juan upang sumunod kay Jesus, na kinikilala si Jesus na mas dakila kaysa kay Juan Bautista at Siya ang katuparan ng mensahe ni Juan.

`Basahin ang Juan 1:35-39. Ano ang ginawa ng dalawang alagad na ito matapos marinig ang patotoo ni Juan tungkol kay Jesus?`

Sa pagnanais na makasama si Jesus, ginugol nila ang araw na kasama Niya. Sino ang nakakaalam kung anong kamangha-manghang mga bagay ang kanilang natutunan at naranasan noon?

Tiyak na mga dakilang bagay ang mga iyon dahil, hindi nagtagal, ang kanilang naisin ay ibahagi ang kanilang karanasan sa iba. Si Andres, isa sa dalawang alagad, ay agad na nasumpungan ang kanyang kapatid, si Simon, at sinabi, “ ‘Natagpuan namin ang Mesiyas’ (na isinalin, ang Cristo)” (Juan 1:41). Nang isama ni Andres and kanyang kapatid kay Jesus, agad na ipinakita ni Jesus na kilala Niya siya, na sinasabi, “ ‘Ikaw ay si Simon na anak ni Jonas. Ikaw at tatawaging Cepas’” (Juan 1:42). Kilala at nauunawaan ni Jesus si Pedro. Na nakikilala ni Jesus ang isang tao ay isang tema ng Ebanghelyo. (Tingnan, halimbawa, ang Juan 2:24, 25)

“Kung sina Juan at Andres ay nagtataglay ng di-sumasampalatayang espiritu ng mga saserdote at mga pinuno, hindi sila masusumpungan bilang mga mag-aaral sa paanan ni Jesus. Lalapit sana sila sa Kanya bilang mga kritiko, upang hatulan ang Kanyang mga salita. . . . Ngunit hindi ganoon ang ginawa ng mga unang alagad na ito. Sila ay tumugon sa panawagan ng Banal na Espiritu sa pangangaral ni Juan Bautista. Ngayon ay nakilala nila ang tinig ng makalangit na Guro. . . . Isang banal na liwanag ang ibinuhos sa katuruan ng Lumang Tipang Kasulatan. Ang may maraming panig na mga tema ng katotohanan ay lumitaw sa bagong liwanag.”—Ellen G. White, The Desire of Ages, p. 139.

Ang buong pagdidiin ng Ebanghelyo ni Juan ay ang bigyang liwanag kung sino si Jesus, upang ang mabuting balitang ito ay maibahagi sa sanlibutan.

`Sa paanong mga paraan na si Cristo, at ang iyong pananampalataya kay Cristo, ay bumago sa iyong buhay? Ano pang ibang mga pagbabago ang nais mong makitang nagaganap?`