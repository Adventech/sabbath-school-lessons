---
title:  Komento ng Guro
date:   25/10/2024
---

### Unang Bahagi: Pangkalahatang Ideya

Pokus ng Pag-aaral: Juan 1:35-39, Juan 1:43-46

Si Jesus, ang Pinanggagalingan ng lahat ng katotohanan, ay niliwanagan ang sanlibutan ng liwanag ng katotohanan. Sa ganitong paraan, dinagdagan Niya ang sukat ng liwanag na ibinigay sa bawat isa na ipinanganak sa mundong ito. Sa kabila ng karamihan ng nakahihikayat na katibayan, ang ilan sa panahon ni Cristo ay piniling matakpan ang kanilang mga sarili sa kadiliman. Sa kanilang pagtatangi at kapalaluan, ipinasiya nilang hindi marinig ang katotohanan at hindi makita ang liwanag. Nalungkot ang Diyos nang ito ay nangyari, ngunit sa Kanyang pag-ibig, ipinahintulot Niyang tayo ay gumawa ng ating mga pagpili, kahit na ang mga mali.

Itatampok ng liksyong ito ang patotoo ng ilang mga saksi ni Jesus, tulad ni Juan Bautista, at ng kanyang dalawang alagad—na nagngangalang Andres at Juan. Atin ding isasaalang-alang ang pagsaksi ni Felipe at Nataniel, at ang pagsaksi ni Nicodemo, isang Fariseo at isang katangi-tanging miyembro ng Sanedrin, na nagbukas ng kanyang puso sa liwanag ng katotohanan ng Diyos. Ang kanyang patotoo ay nangangako na maging malakas at nakahihikayat dahil malaki ang itinaya niya sa pagsalungat sa kanyang mga makapangyarihang kasamahan. Sa gabi niyang pakikipag-usap kay Jesus, bumigkas ang mga labi ni Cristo ng pinakamagandang pangako ng Biblia: “ ‘Sapagkat gayon na lamang ang pag-ibig ng Diyos sa sanlibutan na ibinigay Niya ang Kanyang tanging Anak, upang ang sinumang sa Kanya’y sumampalataya ay huwag mapahamak kundi magkaroon ng buhay na walang hanggan’” (Juan 3:16).

Sa pagbabalik sa nakasaksi kay Juan, dapat nating itanong: Bakit si Juan Bautista, na iginagalang at hinahangaan ng mga tao, ay magbibigay sa mundo ng anumang bagay maliban sa isang tunay na patotoo tungkol kay Jesus? Binuod ni Juan ang buong ebanghelyo sa kanyang pagpapatunay na si Jesus nga ang ipinopropesiyang “ ‘Kordero ng Diyos, na nag-aalis ng kasalanan ng sanlibutan’” (Juan 1:29), isang propesiya na ngayon ay tunay na natupad sa harap ng paningin ng mga tao. Sa pagharap sa mga patotoo ng gayong mga nakasaksi, hindi ba tayo lubos na mahihikayat na si Cristo ang ating buhay na Tagapagligtas at Panginoon?

### Ikalawang Bahagi: Komentaryo

**Ang Patotoo ni Juan Bautista**

Ang mga Judio noong panahon ni Kristo ay may kani-kanilang mga ideya tungkol sa darating na Mesiyas, at sila’y matibay na naniniwala na ang lahat ng bagay ay naaangkop sa kanilang maayos na mga plano. Kanilang pinaghinalaan na si Juan Bautista ay maaaring isang tipo ng Mesiyas, ngunit nagpatotoo siya na siya ay isa lamang nangungunang sugo ng tunay na Mesiyas, na isinugo ng Diyos ayon sa propesiya upang ihanda ang daan para sa Kanya. Hindi nagtagal, itinuro ni Juan si Jesus bilang “ang Kordero ng Diyos.” Ngunit si Jesus at ang Kanyang sakripisyo para sa ating mga kasalanan ay hindi kasang-ayon sa inaasahan ng mga lider ng mga Judio na isang makahari at makalupang Mesiyas, na tatalo sa mga nagpapahirap at namumuno sa kanila at, sa kalaunan, sa mundo.

Sa ngayon, hindi rin gaanong pinahahalagahan ng ilang mga skeptiko ang konsepto ng Bibliya tungkol sa sakripisyo o hain. Kanilang tinutukoy ang sakripisyo ni Cristo upang bigyang katuwiran ang kanilang pagwawalang-bahala. Ang mga skeptiko na ito ay nagsasabi na hindi kailangang ibuhos ni Jesus ang Kanyang dugo upang iligtas ang sangkatauhan, dahil maililigtas Niya tayo sa pamamagitan lamang ng pagpapakita ng Kanyang pag-ibig at sa pagsasagawa ng mga himala. Ngunit ang buhay, tulad ng sinasabi sa atin ng Biblia, ay nasa dugo, at kailangan ng nawaglit na sangkatauhan ang buhay na nasa Anak. Hindi maisasakatuparan ng mga anghel ang gawaing ito para sa sangkatauhan dahil hiram nila ang buhay mula sa Nagmamay-ari ng buhay. Bakit pa ipinag-utos ng Diyos ang hindi mabilang na mga paghahandog ng mga inosenteng hayop kung hindi sa pagtuturo sa pangangailangan ng walang salang dugo ni Cristo para sa kapatawaran ng kasalanan at sa pagbibigay ng walang hanggang buhay?

Sa dahilang ito, hindi nagkakamaling sinabi ni Juan na “ ‘Hindi ako ang Cristo’” (Juan 1:20) o ang Ilaw, kundi isa lamang saksi bilang katuparan ng propesiya ng Biblia. Makalawang pinatunayan ni Juan na si Jesus nga ang Kordero ng Diyos, ang katuparan at katapusan ng sistema ng paghahandog. Sinalita niya ang katotohanang ito sa karamihan nang sandaling masulyapan niya si Jesus, at pinatunayan din niya ang katulad na katotohanan sa dalawa sa kanyang sariling mga alagad (tingnan ang Juan 1:29, 36).

Si Juan Bautista, isang saksi sa mga pangyayari sa bautismo ni Jesus, ay narinig ang tinig ng Ama na naghahayag na si Jesus ang Kanyang sinisintang Anak na Siya Niyang kinaluluguran. Gayundin, ang Banal na Espiritu ay bumaba at nanatili kay Jesus samantalang ipinapahayag ng Diyos kay Juan ang pagka-Diyos ng Tagapagligtas. Kung kaya sinabi ni Juan: “ ‘Aking nakita at pinatotohanan kong ito ang Anak ng Diyos’ ” (Juan 1:34). Sa harap ng proklamasyong ito, hindi maiiwasang magtaka kung gaano pa karaming katibayan ang kailangan ng isang skeptiko upang maniwala. Sa kasamaang palad, kung laging pipiliin ng isang tao na mag-alinlangan, kung gayon ay kinukulong niya ang kanyang sarili sa makapal na kadiliman.

**Ang Dalawang Alagad ni Juan** (Juan 1:35-39)

Ang dalawang alagad ni Juan Bautista, si Andres at si Juan, ang sumulat ng Ebanghelyo, ay nakarinig na ng pangangaral ni Juan tungkol sa katuparan ng propesiya ng Lumang Tipan kay Cristo. Kaya, nang ituon ng kanilang guro ang kanilang atensyon kay Jesus, ang dakilang Guro na nakatayo sa harap nila, nanampalataya sila at nagnais na sumunod sa Kanya. Maaaring maging kritikal at mapanghusga sina Andres at Juan, tulad ng mga Fariseo, tungkol sa bawat salita at kilos ni Jesus, ngunit pinili nilang maniwala sa paghikayat ng Espiritu. Tiyak na nagtiwala rin nila sa kasigasigan at katotohanan hindi mapag-aalinlanganang patotoo sa Bibliya ni Juan Bautista.

Maaaring itanong ang katanungan, paano natin malalaman na ang tinutukoy na pangalawang alagad ay si Juan na Iniibig? Tiyakang tinukoy sa pangalan si Andres, ngunit si Juan, na maaaring sa pagiging mahinhin o walang imik tungkol sa pagtukoy sa kanyang pangalan, ay tunay ngang ang siyang pangalawang alagad. Si Andres ang siyang nagpakilala kay Jesus ng kanyang kapatid na si Pedro. Sina Andres, Pedro, Juan ang unang tatlong alagad na bumuo ng pangunahing pangkat ng orihinal na labindalawang alagad. “Iniwan nila si Juan Bautista, kanilang hinanap si Jesus. Isa sa dalawa ay si Andres, ang kapatid ni Simon; ang isa ay si Juan na Ebanghelista. Ang mga ito ang mga unang alagad ni Jesus.”—Ellen G. White, The Desire of Ages, p. 138.

Maliwanag na ang dalawang alagad na ito, sina Andres at Juan, ay lubhang interesado sa pagiging Mesiyas ni Jesus at sa kahanga-hangang katotohanan na Kanyang iaalok sa kanila. Pansinin ang kanilang sinsabing tugon sa pagtatanong ni Jesus nang simulan nilang sumunod sa Kanya. “ ‘Ano ang inyong hinahanap?’” tanong Niya. Salungat sa ating inaasahan, nagtanong sila tungkol sa Kanyang tirahan. “ ‘Saan Ka nakatira?’” (Juan 1:38). Hindi lamang sila interesado na sumunod kay Jesus; nais nilang manatili sa Kanya upang matuto pa tungkol sa Kanyang misyon. At sila’y nanatili sa Kanya sa buong maghapon, na nag-aaral ng mga kamangha-manghang bagay tungkol sa Kanya. Paano naman tayo ngayon? Nais lang ba natin na maniwala kay Jesus ngunit hindi manitili sa Kanyang presenya? Nagagalak ba tayong kasama Siya? Tunay nga, ang tanging paraan na mabago ang ating mga buhay ay ang pagmasdan Siya, tulad ng itinuro ni Juan sa kanyang mga alagad.

**Sina Felipe at Nathaniel** (Juan 1:43-46)

Mula kina Andres, Juan, at Pedro, dadako ang ating pansin kina Felipe at Nathaniel. Si Felipe, sa pagkadama na ang kanyang kaibigang si Nathaniel ay medyo sarado ang kaisipan at tiyak na hindi mapaniwalain, ay sinikap na ipakita ang mas nakakahikayat na mga katibayan tungkol sa Mesiyas mula kay Moises at mga propeta. Nang si Nathaniel ay mag-atubili na manampalataya nang marinig niya na si Jesus ay mula sa Nazaret, hindi nakipag debate o nakipagtalo si Felipe sa kanya kundi inanyayahan lamang siya na “ ‘Halika at tingnan mo’” (Juan 1:46). Pansinin na ginamit ni Jesus ang kaparehong pamamaraan kina Andres at Juan nang anyayahan Niya sila na pumarito at makita sa ganang kanilang sarili.

Mayroong makapangyarihan at nakapagbabago tungkol sa paggugol ng panahon kasama ni Jesus. Maaari tayong makipagdebate o makipagtalo sa teolohiya at pilosopiya na pabor sa katotohanan sa iba, ngunit, sa huli, ang ating pagsaksi ay pinakamabisa kapag tayo ay may kabaitan at mataimtim na nag-aanyaya sa kanila na masumpungan si Jesus sa ganang kanilang sarili. Sa ating pagsaksi, dapat tayong magtuon ng ating priyoridad sa pagtulong sa iba na makilala nang personal si Jesus, at kung gayon ang maraming pagsalungat o pag-aalinlangan ay maaaring mawala. Ang pagtuturo ng mga doktrina ay tiyak na mahalaga, ngunit dapat tayong magsimula kay Jesus bilang puso ng lahat ng kaalaman.

Mahalagang pansinin ang kaibahan kung paano itinuring ni Nathanael si Jesus at kung paano siya itinuring ni Jesus. Itinuring ni Nathanael si Jesus na hindi mabuti dahil lamang sa Siya ay nagmula sa Nazaret. Sa kasamaang palad, tayo rin, minsan ay gumagawa ng gayundin sa iba. Sinusukat natin sila base sa nasyonalidad, lahi, kultura, at iba pang pagkakaiba na ating nakikita. Salungat sa naunang pagtaya ni Nathanael, pinatibay ni Jesus ang malapit nang maging alagad na ito. Nang makita siya ni Jesus, sinabi Niya, “ ‘Narito ang isang tunay na Israelita na sa kaniya’y walang pandaraya’” (Juan 1:47), isang tunay na nakapagpapalakas ng loob na komentaryo na umakay sa kanya na magtanong nang higit tungkol sa Nazarenong ito. Nang masaksihan ni Nathanael ang kakayahan ni Jesus sa propesiya, siya ay agad na nanampalataya. “ ‘Rabi, Ikaw ang Anak ng Diyos; Ikaw ang Hari ng Israel!’” (Juan 1:49).

**Ang Patotoo ni Nicodemo** (Juan 3:1-21)

Si Juan, sa kanyang tala tungkol kay Jesus, ay kinalala ang kanyang sarili bilang ang sumulat ng Ebanghelyo na nananatiling nakatuon sa mga personal na pakikipagtagpo ni Jesus sa ilang indibiduwal, tulad ni Nicodemo at ng babaeng Samaritana. Sa mga pakikipagtagpo ni Jesus, hindi Siya nagtangi ng isang uri ng tao ng higit sa iba. Sa halip, sinikap ni Jesus na makipag-usap nang makahulugan sa lahat ng handang tumangap sa katotohanan, kahit siya ay mataas na pinahahalagahang lider ng mga Judio, o isang hinahamak na babaeng Samaritana.

Si Nicodemo ay isang Fariseo at mahalagang miyembro ng Sanedrin, na gumaganap bilang pinakamataas na sistema ng hukuman sa Judaismo, pinakamalapit sa sariling pamumuno. Ang salitang “Sanedrin” ay nagmula sa salitang Griyego na sunedrion, na literal na nangangahulugang “isang konsilyo.” Binubuo ito ng 71 miyembro, na may tatlong dibisyon, sang-ayon sa Mateo 27:41, tulad ng sumusunod:

Mga Punong Pari (ang namumunong mataas na pari, retiradong mataas na pari, at ang mga miyembro ng pamilya ng mataas na pari). Ang grupong ito karamihan ay mga Saduceo.

Mga Escriba (nakararami ay mga Fariseo)

Mga Matanda, na mga kinatawan ng mga punong aristokratikong pamilya.

Ang katungkulan ng punong mataas na pari ay naging tiwali at kadalasang binibili at ibinebenta ng Roma sa pinakamataas na mamimili.

Ang pangalan ni Nicodemo sa Griyego ay literal na nangangahulugang “Nagwagi sa mga tao.” Kilala sa kanyang kayamanan, si Nicodemo ay isa ring kilalang guro. Nadama niya ang matibay na pagkahikayat na katagpuin si Jesus dahil sa hindi pangkaraniwang mga bagay na narinig niya tungkol sa Kanya. Ngunit dapat siyang maging maingat. Hindi niya magagawa ang anumang bagay na makakasakit sa kanyang mga kapwa lider at makagawa ng hindi kayang buoing pagkasira ng kanyang relasyon sa kanila. Gayunman, hindi maipagwawalang bahala ni Nicodemo ang matibay na katunayan na si Jesus ay ang Mesiyas. Ito ang dahilan kung bakit niya kinatagpo si Jesus nang gabi, kung saan naranasan niya ang pag-iisa sa isahang pakikipag-usap sa Kanya. Kinakatagpo tayo ni Jesus kung saan tayo naroroon sa ating espirituwal na paglalakbay. Tunay na hindi Niya alintana kung paano tayo lumalapit sa Kanya, basta’t lumalapit tayo nang may matapat na puso.

Nagkaroon ng pagkakataon si Nicodemo na subukin ang espirituwal na kakayahan ng walang dungis na karakter at integridad ni Jesus. Bilang bunga, sa huli ay ipinagtanggol ni Nicodemo si Jesus laban sa Sanedrin, na nagnanais na hatulan Siya nang hindi pa Siya napapakinggan, tulad ng natutuhan natin sa Juan 7:51. Pansinin ang pag-usad ng karanasan ni Nicodemo kay Jesus: pribado siyang nakipagkita kay Jesus, natuto tungkol sa tunay na pagkahikayat; ipinagtanggol niya Siya sa harap ng Sanedrin; at pagkatapos, sa huli, mayroon siyang sapat na lakas ng loob upang tumulong na alisin ang Kanyang katawan mula sa krus para sa paglilibing.

### Ikatlong Bahagi: Aplikasyon Sa Buhay

Pag-isipan at sagutan ang mga sumusunod na katanungan:

1\. Isaalang-alang ang pagpapatunay ng Diyos Ama sa Kanyang Anak sa Kanyang bautismo. Posible bang tumingin sa iyo ang Diyos at sabihin ang katulad na bagay na sinabi Niya tungkol sa Kanyang Anak, na ikaw ay Kanyang minamahal na anak na lalaki o babae na Kanyang lubos na kinaluluguran? Talakayin. Tiyaking basahin ang nakakapagpalakas ng loob na sagot sa pahina 113 ng The Desire of Ages, unang parirala, samantalang binubuo mo ang iyong sagot. Paano mo isasabuhay ang katiyakan sa pariralang ito sa iyong pang-araw-araw na buhay, at anong kaibahan ang maidudulot nito?

2\. Isaalang-alang ang mga salita ni Juan tungkol kay Jesus: “‘Narito ang Kordero ng Diyos, na nag-aalis ng kasalanan ng sanlibutan’” (Juan 1:29). Anong pagkakaiba ang magagawa nito kung una nating pagtutuunan na alisin ang ating mga kasalanan, pagkatapos ay pagmasdan si Jesus, na binabaligtad ang dalawang ideya sa talatang ito? Ipaliwanag.

3\. Paanong ang pakikipagtagpo ni Nicodemo kay Jesus ay nakakatulong sa iyo na mabisang sumaksi sa mga maimpluwensyang tao sa Lipunan?

4\. Ihambing at pagbukurin ang mabisang pagsaksi ni Cristo kay Nicodemo sa Kanyang pagsaksi kay Nathanael. Ano ang matututuhan mo sa dalawang halimbawa?

` `