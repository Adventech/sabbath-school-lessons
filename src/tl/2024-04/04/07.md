---
title:  Mga Karagdagang Kaisipan
date:   25/10/2024
---

Mga Karagdagang Kaisipan: Basahin ang Ellen G. White, “Nicodemus,” pp. 167-177, sa The Desire of Ages.

“Sinaliksik ni Nicodemo ang Kasulatan sa isang bagong paraan, hindi para sa pagtalakay ng teorya, kundi upang tumanggap ng buhay para sa kaluluwa. Nagsimula niyang makita ang kaharian ng langit habang kanyang ipinapasakop ang kanyang sarili sa pag-akay ng Banal na Espiritu. . . .

“Sa pananampalataya tinatanggap natin ang biyaya ng Diyos; ngunit ang pananampalataya ay hindi ang ating Tagapagligtas. Wala itong natatamo. Ito ay ang kamay kung saan nanghahawak tayo kay Jesus, at tinatanggap ang Kanyang mga merito, ang lunas sa kasalanan. . . . Ang pagsisisi ay nanggagaling kay Cristo tulad din ng kapatawaran.

“Paano, kung gayon, tayo ay maliligtas? ‘Kung paano itinaas ni Moises ang ahas sa ilang,’ gayun din ay itinaas ang Anak ng Tao, at ang sinumang nadaya o natuklaw ng ahas ay maaaring tumingin at mabuhay. ‘Narito ang Kordero ng Diyos, na nag-aalis ng kasalanan ng sanlibutan.’ Juan 1:29. Ang liwanag na nagniningning mula sa krus ay nagpapakita ng pag-ibig ng Diyos. Inilalapit tayo ng Kanyang pag-ibig sa Kanyang sarili. Kung hindi tayo tatanggi sa Kanyang paglalapit, maaakay tayo sa paanan ng krus sa pagsisisi sa mga kasalanan na nagpapako sa Tagapagligtas. Kung magkagayon ang Espiritu ng Diyos sa pamamagitan ng pananampalataya ay magbubunga ng isang bagong buhay sa kaluluwa. Ang mga pag-iisip at pagnanasa ay dadalhin sa pagsunod sa kalooban ni Cristo. Ang puso, ang isip, ay nililikhang panibago sa larawan Niya na gumagawa sa atin upang ipasakop ang lahat ng mga bagay sa Kanyang sarili. Kung magkagayon ang kautusan ng Diyos ay masusulat sa isip at puso, at masasabi natin kay Cristo, ‘kinaluluguran kong sundin ang Iyong kalooban, O Diyos ko; ang Iyong kautusan ay nasa loob ng aking puso.’ ”—Ellen G. White, The Desire of Ages, pp. 175, 176.

**Mga Tanong Para Sa Talakayan**:

`Naparito si Juan Bautista upang ihanda ang daan para kay Jesus. Gaano katagumpay ayon sa iyong paghatol ang kanyang naging ministeryo, kahit man lang sa pananaw ng tao? Gayun din, habang iniisip mo ang iyong sagot itanong din ang mahalagang tanong: Paano mo ipapaliwanag ang “tagumpay” sa espirituwal na mga bagay?`

`Nang maglaon, ipinahayag ni Juan Bautista ang ilang tapat na mga pag-aalinlangan (Mateo 11:2, 3; Lukas 7:19). Ano ang dahilan ng kanyang mga tanong, at ano ang ating matututuhan mula sa mga iyon tungkol sa kung paano maging matibay sa ating pananampalataya?`

`Sa klase, talakayin ang ideya kung paanong ang isang tao, tulad ni Nicodemo, isang lider sa tunay na iglesya, isa na tiyak na maraming nalalaman, ay maaari ding walang muwang sa espirituwal tungkol sa kung ano ang tunay na mahalaga. Anong mga liksyon ang ating makukuha sa kanyang situwasyon?`