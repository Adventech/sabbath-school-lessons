---
title:  “Aliwin ang Aking Bayan”
date:  13/02/2021
---

### Basahin Para sa Pag-aaral sa Linggong Ito
Isaias 40:1, 2; Isaias 40:3–8; Isaias 40:9–11; Isaias 40:12–31.

> <p>Talatang Sauluhin</p>
> "Umakyat ka sa mataas na bundok, O Zion, tagapagdala ng mabubuting balita; itaas mo ang iyong tinig na may kalakasan, O Jerusalem, tagapagdala ng mabubuting balita, itaas mo, huwag kang matakot; sabihin mo sa mga lunsod ng Juda, “Tingnan ang inyong Diyos!'” (Isaias 40:9).

Ang World War II ay natapos noong 1945 samantalang ang isang sundalong Hapones na nagngangalang Shoichi Yokoi ay nagtatago sa kagubatan sa isla ng Guam. Inilaglag ang mga polyetong nagproklama ng kapayapaan mula sa mga eroplano ng U.S. ngunit inisip ni Yokoi na ito'y panlalansi. Bilang isang tapat at makabayang sundalo ng emperador, isinumpa niyang hinding-hindi susuko. Dahil wala siyang ugnayan sa sibilisasyon, nabuhay siya sa anumang masumpungan niya sa gubat, isang talagang kapos at mahirap na pag-iral.

Noong 1972, 27 taon pagkatapos ng wakas ng World War II, natagpuan ng mga mangangaso si Yokoi samantalang siya'y nangingisda, at noon lamang niya nalaman na totoo ang mensahe ng kapayapaan. Samantalang ang ibang kababayan niya'y tinatamasa ang kapayapaan sa loob ng maraming dekada, si Yokoi ay nagtitiis ng dekada ng kahirapan at istres. —Roy Gane, ALTAR CALL (Berrien Springs, Mich.: Diadem, 1999), p. 304, iniangkop.

Maraming dantaon na una pa, sa pamamagitan ng propeta Isaias, inanunsyo ng Diyos na ang panahon ng istres at pagdurusa ng Kanyang bayan ay talagang tapos na: “Inyong aliwin, inyong aliwin ang aking bayan, sabi ng inyong Diyos. Magsalita kayo nang sa puso sa Jerusalem, at sabihin ninyo sa kanya, na ang kanyang pakikipagdigma ay tapos na, na ang kanyang kasamaan ay pinatawad, sapagkat siya'y tumanggap sa kamay ng PANGINOON ng ibayong bahagi para sa lahat niyang kasalanan” (Isaias 40:1, 2).

Tingnan natin ang kahulugan nito.