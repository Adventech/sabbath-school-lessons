---
title:  'Presensya, Salita, at Pagkukumpuni ng Daan (Isaias 40:3–8)'
date:  15/02/2021
---

`Paano tatanggapin ng Bayan ng Diyos ang kaaliwan? (Isaias 40:1–8.)`

Isang di-pinangalanang tagabalita ang nag-aanunsyo na darating ang Diyos upang ipahayag ang Kanyang kaluwalhatian (Isaias 40:3–5). Isa pang tinig ang nagproproklamang bagaman ang tao ay pansamantala gaya ng mga dahon, "ang salita ng ating Diyos ay mamamalagi magpakailanman” (Isaias 40:8).

Pagkatapos ng pagkakatapon, nabawi ng bayan ng Diyos ang tinanggap nila sa Bundok ng Sinai at pagkatapos ay tinaggihan ang lahat sa pamamagitan ng kanilang pagtalikod, na kung saan sila pinarusahan: ang presensya ng Diyos at ang Kanyang salita. Ito ang pangunahing sangkap ng tipan ng Diyos sa Israel, na isinadambana sa Kanyang santuwaryo sa kalagitnaan nila (Exodo 25:8, 16). Dahil nilabag nila ang kanyang salita, itinakwil ng Diyos ang Kanyang templo (Ezekiel 9-11), subalit babalik Siya. Ang Kanyang presensya at Kanyang walang hanggang maaasahang Salita ay magdadala ng kaaliwan, pagpapalaya, at pag-asa.

`Anong paghahanda ang kailangan para sa pagdating ng Panginoon? (Isaias 40:3–5.)`

Hindi nababagay sa isang hari na maalog sa mabakong daan. Kaya ang kanyang pagdating ay pinapaunahan ng paggawa ng daan. Lalo na ang Hari ng mga hari! Ang Kanyang pagdating, na waring mula sa silangan, kung saan Siya naitapon kasama ng Kanyang bayan bilang isang kanlungan sa kanila (Ezekiel 11:16), ay mangangailangan ng malaking panibagong ayos ng lupa. Ang paggawa ng isang literal at patag na malaking daan sa buong baku-bakong mga burol sa silangan ng Jerusalem ay magiging nakatatakot, kahit may dinamita at mga bulduser. Ang Diyos lamang ang makagagawa; Kanyang "papatagin ... ang mga daang baku-bako” (Isaias 42:16). Subalit hindi Niya kailangan ang isang literal na daan para sa sasakyan dahil mayroon siyang isang karwaheng lumulutang sa ere na mga kerubin (Ezekiel 1, 9–11).

Malinaw na ginagamit ng Bagong Tipan ang propesiya ni Isaias sa espirituwal na pagkukumpuni ng daan na nagampanan sa pangangaral ni Juan na Tagapagbautismo (Mateo 3:3). Ang mensahe niya’y: “ ‘Magsisi kayo, sapagkat malapit na ang kaharian ng langit'” (Mateo 3:2) at ang bautismo na ginawa ay “pagsisisi sa ikapagpapatawad ng mga kasalanan (Marcos 1:4). Kaya, ang pagkukumpuni ng daan ay pagsisisi, kahandaang tumalikod sa kasalanan, upang tanggapin ang kaaliwan ng pagpapatawad at presensya ng Diyos.

Ipinahayag ng Jeremias 31:31–34 ang katulad na espirituwal na mensahe sa maraming panahon para sa mga ipinatapon mula sa Juda para maunawaan ang espirituwal na katangian ng pagkukumpuni ng daan para sa Diyos. Sa siping ito, ipinapangako ng Panginoon na yung nahahanda sa isang bagong pasimula: isang “bagong tipan” kung saan ilalagay Niya ang Kanyang kautusan sa kanilang puso at nangangakong magiging kanilang Diyos. Kilala nila Siya at ang Kanyang karakter, dahil pinatawad na Niya sila.

`Maingat na basahin ang Isaias 40:6–8. Anong pag-asa ang makukuha mo, ikaw na mawawala gaya ng damo, mula sa mga sinasabi ng mga talata? Saan dapat tayo binabalaan ng mga ito laban sa pinaglalagyan ng ating tiwala?`