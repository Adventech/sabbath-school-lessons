---
title:  'Sino ang Naniwala? (Isaias 52:13–53:12)'
date:  02/03/2021
---

Sa Isaias 52:13, ang Lingkod ng Diyos ay labis-labis na dinakila, ngunit walang babala, ang sumunod na talata ay inilalarawan ang Kanyang hitsura na lubhang napapangit kaya hindi Siya makilala bilang isa sa mga anak ng tao.” Inilalarawan ng Bagong Tipan ang mga dahilang sumira sa hitsura, kabilang ang paghahagupit, isang korona ng tinik, pagpapako sa krus, subalit, higit sa lahat, pagpapasan ng mga kasalanan ng lahi ng tao. Hinding-hindi nilayon ang kasalanan na maging natural para sa tao; ang pagpasan nito'y ginawang di-makatao ang “Anak ng tao.

Ihambing ito sa kuwento ni Job, na biglang nahulog mula sa isang katayuan ng malaking yaman, karangalan, at kapangyarihan tungo sa isang kaawa-awang taong sawing-palad na umuupo sa mga abo sa lupa at kinakayod ang masasakit niyang bukol ng isang basag na palayok (Job 1, 2). Ang paghahambing ay napakalaki anupa't kahit ang mga kaibigan ni Job ay hindi kaagad siya nakilala (Job 2:12). Ang tanong ay: Bakit nagdurusa si Job? Bakit kailangang magdusa ang Mesiyas ng Diyos? Sinuman sa kanila ay hindi nararapat dito." Pareho silang walang sala. Bakit, kung gayon, ang pagdurusa?

`Basahing lahat ang mga talata para sa araw na ito at isulat ang mga lugar kung saan lumilitaw ang tema ng inosenteng pagdurusa para sa maysala. Ano ang kinakailangang mensahe ang naroroon para sa atin?`

Tingnan ang mga tanong sa Isaias 53:1. Ang mga tanong na ito'y idiniriin ang hamon ng paniniwala sa di-kapani-paniwala (ihambing sa Juan 12:37– 41) at binabalaan tayong maupo para sa nalabi ng kuwento. Subalit ang mga tanong ay nagpapahiwatig ng isang apela. Sa kontekstong ito, ang paghahanay sa pagitan ng dalawang tanong ay nagpapahiwatig na ang bisig/kapangyarihan ng kaligtasan ng Panginoon (ihambing sa Isaias 52:10) ay naihayag sa mga pinaniniwalaan ang ulat. Gusto mo bang maranasan ang nagliligtas na kapangyarihan ng Diyos? Kung gayon paniwalaan ang ulat.

`Buong ingat na tingnan ang Isaias 53:6. Ano ang tiyak na mensahe rito? Ano ang sinasabi ng talatang iyon sa iyo, nang personal, na dapat magbigay sa iyo ng pag-asa sa kabila ng nakaraan mong mga kasalanan at kabiguan?`