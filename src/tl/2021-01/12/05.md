---
title:  'Ang Kalugud-lugod na Taon ng Panginoon” (Isaias 61:2)'
date:  17/03/2021
---

`Sino ang nagsasalita sa Isaias 61:1?`

Ang Espiritu ng Diyos ay nasa pinahirang Taong ito, na mangangahulugang Siya'y isang mesiyas o ang Mesiyas. Siya'y sinugo para “ipangaral ang mabuting balita sa inaapi, upang magpagaling ng mga bagbag na puso, upang magpahayag ng kalayaan sa mga bihag, at buksan ang bilangguan sa mga bilanggo” (Isaias 61:1). Sino ang parang gaya noon? Ihambing ang Isaias 42:1–7, kung saan ang Lingkod ng Diyos ay inilarawan sa totoong katulad na mga termino.

Nagsasalita ang Isaias 61:2 tungkol sa “ang kalugud-lugod na taon ng PANGINOON.” ang Mesiyas, na siyang pinahiran bilang ang Davidikong Tagapagligtas, ay ipinoproklama ang isang tanging taon ng maka-Diyos na kalayaan. Ihambing ang Levitico 25:10, kung saan inuutusan ng Diyos ang mga Israelita para iproklama ang kalayaan sa banal na ika-50 taon: “Ito'y magiging jubileo sa inyo; at ang bawat isa sa inyo ay babalik sa kanyang sariling ari-arian, at ang bawat isa sa inyo ay babalik sa kanyang sariling sambahayan.” Nangangahulugan ito na ang mga tao na naging mga lingkod para maligtasan ang mahihirap na panahon (Levitico 25:25–55) ay mababawi ang kanilang lupa at kalayaan. Dahil ang jubileong taon ay nagpasimula sa pag-ihip ng isang trumpeta sa Araw ng Pagtubos (Levitico 25:9), nabanggit na natin ang siping ito kaugnay sa Isaias 58.

Samantalang ang kalugud-lugod na taon ng PANGINOON” sa Isaias 61:2 ay isang uri ng jubileong taon, hindi ito simpleng isang pagdiriwang sa Levitico 25. Ang taong ito'y inaanunsyo ng Mesiyas, ang Hari, kapag ipinahayag Niya ang Sarili sa pamamagitan ng isang ministeryo ng pagpapalaya at pagsasauli. Katulad ito sa ibang matatandang hari ng Mesopotamia na isinulong ang sosyal na kabaitan sa pagpoproklama ng paglaya mula sa mga utang sa panahon ng unang mga taon ng kanilang paghahari. Ang ministeryo ng Mesiyas ay malayong nilalagpasan ang sakop ng kautusan ng Levitico 25. Hindi lamang Siya “magpapahayag ng kalayaan sa mga bihag,” Kanya ring pagagalingin ang mga bagbag na puso, aaliwin ang lahat ng tumatangis, at papapangyarihin ang kanilang pagsasauli (Isaias 61:1–11). At saka, bilang karagdagan sa “ang kalugud-lugod na taon ng PANGINOON,” ipoproklama niya “ang araw ng paghihiganti ng ating Diyos” (Isaias 61:2).

`Kailan natupad ang propesiya ni Isaias? (Lucas 4:16–21.) Paano isinakatuparan ito ng ministeryo ni Jesus? Saka, tanungin mo ang sarili nitong mahalagang tanong: Tayo, siyempre, ay hindi si Jesus. Subalit kakatawanin natin Siya sa sanlibutan. Ano ang mga bagay na ginagawa ng Mesiyas, gaya ng pagkakapahayag sa Isaias 61:1–3, na tayo, sa ating limitadong kakayahan, ay dapat na ginagawa, din naman? At ano ang mga praktikal na paraan na magagawa natin ang mga ito?`