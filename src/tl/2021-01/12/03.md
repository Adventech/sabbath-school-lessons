---
title:  'Sino ang Pinatawad? (Isaias 59:15–21)'
date:  15/03/2021
---

Inihaharap ng Isaias 59 ang isang nakagugulat na larawan ng problema ng kasalanan. Sa kabutihang-palad, inihaharap din ng Biblia ang pag-asa ng Katubusan.

Para magpasimula, ang unang tanong ay, Gaano karami sa atin ang nagkasala? Malinaw ang Biblia: Lahat ay nagkasala. Ang katubusan, kung gayon, ay hindi maibabase sa kakulangan ng kasalanan; dapat itong ibase sa kapatawaran (Jeremias 31:34). Umaayon si Pablo. Lahat ay nagkasala (Roma 3:9–20, 23); kaya, walang maaaring pagkakaiba sa basehang iyon (Roma 3:22). Yung mga inaring-ganap ay maaaring hatulan na matuwid, dahil lamang tinanggap nila sa pamamagitan ng pananampalataya ang kaloob ng katuwiran ng Diyos sa pamamagitan ng sakripisyo ni Cristo.

`Basahin ang Roma 3:21-24. Ano ang sinasabi ng mga talatang ito sa atin tungkol sa kung paano tayo inililigtas? Anong pag-asa ang dapat ibigay ng mga ito sa atin sa paghuhukom?`

Karamihan ng tao ay inaakala na ang tanong sa paghuhukom ay: Sino ang nagkasala? Ngunit hindi iyon ang tanong na kailangang itanong, dahil lahat ay nagkasala. Sa halip, ang tanong ay: Sino ang pinatawad? Makatarungan ang Diyos nang inaaring-ganap Niya “sa taong mayroong pananampalataya kay Jesus” (Roma 3:26). Ang nagpapasyang dahilan sa paghuhukom ay, Sino ang nakatanggap at patuloy na tumatanggap ng kapatawaran sa pamamagitan ng pagkakaroon ng pananampalataya kay Jesus?

Ngayon, tayo'y hinuhukuman sa pamamagitan ng mga gawa, ngunit hindi sa isipang ang mga gawa ay magliligtas sa atin. Kung totoo, samakatwid ang pananampalataya ay pinawawalang-saysay (Rom. 4:14). Sa halip, inililitaw ng ating mga gawa kung tayo nga ay tunay na nailigtas (Santiago 2:18).

`Bakit hindi tayo maililigtas ng mga gawa, alinman sa ngayon o sa paghuhukom? (Tingnan ang Roma 3:20, 23.)`

Masyadong huli na para sa mabubuting gawa, o pagsunod sa kautusan, para tubusin ang sinuman. Ang layunin ng kautusan sa isang makasalanang daigdig ay hindi para magligtas kundi tawagin ang pansin sa kasalanan. Sa halip, "pananampalataya na gumagawa sa pamamagitan ng pag-ibig” (Galacia 5:6), pag-ibig na ibinuhos sa puso sa pamamagitan ng Espiritu ng Diyos (Roma 5:5), ipinapakita na ang isang tao ay may buhay na pananampalataya kay Jesus (tingnan din ang Santiago 2:26).

Ang mga gawa ay isang panlabas na pagpapahayag, ang pagpapakita ng tao sa isang nagliligtas na pananampalataya. Kaya, ang tunay na Cristianong karanasan ay isa na kung saan ang pananampalataya ay inihayag sa isang araw-araw na pagtatalaga sa Panginoon na naihahayag sa pagsunod sa kautusan. Sa paghuhukom, gagamitin ng Diyos ang mga gawa bilang ebidensya para sa Kanyang mga nilikha, na hindi nakababasa ng isipan ng pananampalataya na gaya Niya. Subalit para sa nagbagong-loob na tao, ang mga gawa lamang pagkatapos ng pagbabagong-loob, na ang buhay ay binigyang-kapangyarihan ni Cristo at ng Banal na Espiritu, ay naaangkop sa paghuhukom. Ang buhay na makasalanan bago ang pagbabagong-loob ay nahugasan na ng dugo ng Kordero (tingnan ang Roma 6).