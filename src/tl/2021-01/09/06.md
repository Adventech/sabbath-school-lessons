---
title:  'Isang Nakadarama at Nagdurusang Lingkod (Isaias 49:1-12)'
date:  25/02/2021
---

`Sino ang lingkod ng Diyos sa Isaias 49:1-12?`

Tinatawag at pinapangalanan Siya ng Diyos bago pa Siya ipinanganak, ginagawa ang kanyang bibig na gaya ng isang tabak, at maluluwalhati sa Kanya. Gagamitin ng Diyos ang Lingkod upang dalhin ang bansa ng Israel pabalik sa Kanyang sarili, upang maging isang ilaw ng kaligtasan sa lahat ng sanlibutan, upang maging isang tipan, at upang palayain ang mga bilanggo. May maraming sumasaklaw sa pagitan nitong paglalarawan at ng sa Isaias 42, kung saan kinilala natin ang lingkod bilang ang Mesiyas. Nasusumpungan ng Bagong Tipan ang mga katangian ng lingkod kay Jesu-Cristo, sa dalawa niyang pagparito (Mateo 1:21; Juan 8:12; Juan 9:5; Juan 17:1–5; Apocalipsis 1:16; Apocalipsis 2:16; Apocalipsis 19:15).

`Kung ang lingkod na ito'y ang Mesiyas, bakit tinatawag Siya rito ng Diyos na “Israel”? (Isaias 49:3.)`

Nasumpungan natin nang mas maaga na sa bahaging ito ng Isaias, ang lingkod ng Diyos “Israel o Jacob” ay tumutukoy sa bansa. Ngunit dito ang pangalang “Israel” (walang kahilerang pagtukoy kay “Jacob”) ay buong linaw na ginagamit sa indibiduwal na lingkod, na ibabalik ang bansa sa Diyos (Isaias 49:5). Ang indibiduwal na lingkod ay naging ang huwarang simbolo o kinatawan ng bansa na ang pagkabigo nito'y ikinompromiso ang paggamit nito ng pangalang “Israel” (Isaias 48:1).

`Anong bagong elemento ang lumilitaw dito? (Isaias 49:4, 7.)`

Narito ang unang pahiwatig ng kahirapang sangkot sa tungkulin ng lingkod. Ikinalungkot niyang, “ ‘Ako'y gumawang walang kabuluhan, ginugol ko ang aking lakas sa wala, at sa walang kabuluhan' ” (Isaias 49:4), isang ideyang umulit sa Daniel 9:26: ang “ ‘binuhusan ng langis ay mahihiwalay at mawawalan.’ ” Subalit kumapit siya sa pananampalataya: “ ‘gayunma'y ang aking katarungan ay nasa Panginoon, at ang aking gantimpala ay nasa aking Diyos’ ” (Isaias 49:4). Pinapansin ni J. Alec Motyer: “Sa gayon, nakini-kinita ni Isaias ang isang Lingkod na may tunay na katangian ng tao, nasubukang gaya natin at pinatunayan ang sarili na maging ang nagtatag at nagpasakdal ng daan ng pananampalataya, isang tunay at personal na pananampalataya na masasabi pa ring aking Diyos kapag wala nang tila kapaki-pakinabang.” THE PROPHECY OF ISAIAH: AN INTRODUCTION AND COMMENTARY (Downers Grove, Illinois: InterVarsity Press, 1993), p. 387.

Kagulat-gulat ang Isaias 49:7. Ang lingkod ay “lubos na hinamak, sa kinasuklaman ng bansa, ang lingkod ng mga pinuno," ngunit sinasabi sa kanya ng Panginoon: “ ‘Ang mga hari at ang mga pinuno, ay makakakita at babangon, at sila'y magsisisamba; dahil sa Panginoon na tapat, sa Banal ng Israel, na siyang pumili sa iyo.’ ”

`Sariwain ang ministeryo ni Cristo. Hanggang sa wakas, wala ba siyang mga dahilan para panghinaan ng loob? Gayunman, nanatili Siyang matapat, sa kabila ng panlabas na mga anyo. Ano ang liksyon para sa atin na gawin ang katulad sa kabila ng panlabas na mga anyo?`