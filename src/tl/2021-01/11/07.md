---
title:  Karagdagang Kaisipan
date:  12/03/2021
---

“Walang makakapagpraktis ng tunay na pagkamapagbigay na walang pagtanggi sa sarili. Sa pamamagitan lang ng isang buhay nang kasimplihan, pagtanggi sa sarili, at nagsasariling ekonomiya, na posible nating magampanan ang gawaing itinakda sa atin bilang mga kinatawan ni Cristo. Ang pagmamataas at makamundong ambisyon ay dapat na tanggalin sa ating puso. Sa lahat ng ating mga gawa, ang prinsipyo ng pagiging mapagbigay na naihayag sa buhay ni Cristo ay dapat isagawa. Sa dingding ng ating tahanan, ang mga larawan, mga kasangkapan, ay babasahin natin, ‘Dalhin sa iyong bahay ang dukha na walang tuluyan.' Sa ating mga aparador ng damit ay makikita nating nakasulat, na parang nang daliri ng Diyos, ‘Hubad, iyong bihisan. Sa silid-kainan, sa lamesang nalatagan ng saganang pagkain, dapat nating makitang nakabakas, 'Hindi ba ito ay upang ibahagi ang iyong tinapay sa nagugutom?' Isaias 58:7”—Ellen G. White, THE MINISTRY OF HEALING, p. 206.

**Mga Tanong Para sa Talakayan**:

`Tingnan ang tanong na itinanong ni Isaias sa mga tao noong kanyang panahon: "Ano't kayo'y gumugugol ng salapi sa hindi pagkain, at ng inyong sahod sa hindi nakakabusog?” (Isaias 55:2). Tanungin ang sarili , sa anong mga paraan, kung mayroon, na ginagawa natin ang katulad na bagay, gumagawa para sa bagay na hindi ikasisiya? Bakit napakadaling mahulog sa mismong bitag na iyon?`

`Kung ang pagtanggi sa sarili, kabutihang panlipunan, at ang Sabbath ay mahalaga sa Araw ng Pagtubos sa panahon ni Isaias, ang mga ito ba'y kasing halaga sa wakas ng panahong Araw ng Pagtubos (Daniel 8:14), sa panahong ang Jubileong trumpeta ng Diyos ay ihuhudyat ang pangwakas na kalayaan sa ikalawang pagdating ni Cristo (1 Corinto 15:52, ihambing ang Levitico 25:9, 10)? Ipaliwanag ang iyong sagot.`

`Sa klase, buksan ang isang talakayan sa tanong ng pangingilin ng Sabbath. Ano sa palagay mo ang ibig sabihin ni Isaias nang sinasabi niyang dapat tayong tumangging gawin ang sariling kalayawan sa Sabbath, at gayunman kasabay nito'y tawagin itong isang "kasiyahan" (Isaias 58:13)? Paano natin magagawa ang dalawa? Isaisip ang konteksto ng buong talata ng Isaias 58.`

**Buod**: Sa Isaias 55 at 58, umaapela ang propeta sa kanyang bayan na isuko ang kanilang mga pag-iisip at paraan at bumalik sa Diyos, na ang huwaran para sa kanilang kaligayahan ay higit na mas mataas kaysa sa kanila. Buong nagpapatawad Siya at pagkatapos ay iginigiit na ang pinatawad ay maging maawain, sa pagkakasundo sa espiritu ng Araw ng Pagtubos at ang Sabbath, dahil ang kaloob ng pagpapatawad ng Diyos, kung tunay na tinanggap, ay pag-iibahing-anyo ang puso.