---
title:  'Bumili ng Isang Bagay na Libre? (Isaias 55:1-7)'
date:  07/03/2021
---

`Basahin ang talatang ito: “O lahat ng nauuhaw, pumarito kayo sa tubig at siyang walang salapi, pumarito kayo, kayo'y bumili at kumain! Anong pagsasalungatan ang nakikita mo rito?`

Ipagpalagay na nagdala ka ng pagkain at tumayo sa kalsada sa isang malaking lunsod at inanunsyo sa mga gutom at walang tirahan doon: “O, kayong walang pera, parito, bumili at kumain!” Pero paano sila makabibili kung wala silang pera?

Gayunman, kung idaragdag mo ang mga salita, gaya ng ginawa ni Isaias: “walang salapi at walang halaga” (Isaias 55:1), ang punto ay magiging mas malinaw. Umaapela si Isaias sa tao na tanggapin ang kapatawaran (Isaias 55:7) nang buong laya. Gayunman, ang salitang bumili ay nagdiriin na ang iniaalok ng Diyos sa tao para sapatan ang kanilang pangangailangan at kagustuhan ay mahalaga; kaya, ang pagtanggap nito'y nangangailangan ng isang kasunduan (paglilipat ng isang bagay na may halaga). Malayang iniaalok ng Diyos ang kapatawaran sa loob ng balangkas ng isang naisauling tipang relasyon sa Kanyang bayan, ngunit hindi dahil ito'y libre para sa Kanya: binili Niya ito sa nakatatakot at tigmak-ng-dugong halaga ng sarili Niyang Lingkod. Bagaman libre, ito'y nangyari kasama ang isang kamangha-manghang halaga para sa Kanyang sarili.

`Ano ang halaga para sa ating kaligtasan? (Tingnan ang 1 Pedro 1:18, 19.)`

`Paanong maihahambing ang paraan ni Isaias sa kaligtasan na nasa Bagong Tipan? (Efeso 2:8, 9.)`

Binubuod ni Isaias ang ebanghelyo sa Lumang Tipan, at ito’y pareho gaya ng ebanghelyo sa Bagong Tipan. Walang “lumang-tipan” na kaligtasan sa pamamagitan ng gawa, na hahalinhan ng “bagong-tipan” na kaligtasan sa pamamagitan ng biyaya. Magmula ng pangako ng Diyos sa isang Tagapagligtas kina Adan at Eva (Genesis 3:15), mayroon lamang isang paraan sa kaligtasan batay sa biyaya sa pamamagitan ng pananampalataya (Efeso 2:8); “ang kaloob ng Diyos na walang bayad ay buhay na walang hanggan kay Cristo Jesus na Panginoon natin” (Roma 6:23). Mula sa matandang Gilgamesh, na gumawa ng magigiting na kabayanihan sa isang walang kabuluhang paghahanap para sa walang hanggang buhay, tungo sa mga modernong aktres na naniniwala sa reinkarnasyon, sinubukan ng tao ang lahat ng iba't ibang ruta sa kaligtasan, subalit lahat ay bigo. Ito ang dahilan kung bakit kailangan nilang malaman ang tungkol kay Jesus at ano ang nagampanan Niya para sa kanila sa Krus.

`Ang kaligtasan ay libre dahil sa wala tayong magagawa para matamo ito. Ang ating mga gawa ay hinding-hindi magiging sapat na mabuti para iligtas tayo. Gayunman, at kasabay nito, ito'y maaaring kailanganin ang lahat ng sa atin. Ano ang ibig sabihin noon? (Tingnan, halimbawa, Mateo 10:39; Lucas 9:23; Lucas 14:26; Filipos 3:8.)`