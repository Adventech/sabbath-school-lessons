---
title:  'Maka-Diyos na “Magnet” (Isaias 66:1–19)'
date:  22/03/2021
---

`Basahin ang Isaias 66:1-19. Isinasaisip ang panahon nang sumulat si Isaias, ano ang pangunahing mensaheng ibinibigay niya rito?`

Sa pamamagitan ng propeta, inuulit-ulit ng Diyos ang apela at babala na lumalaganap sa aklat: ililigtas at isasauli ng Diyos ang mababang-loob, na nanginginig sa Kanyang salita (Isaias 66:2, 5). Gaya ng sa Isaias 40:1, aaliwin Niya sila (Isaias 66:13). Ngunit pupuksain Niya yung nagrebelde laban sa Kanya. Kasama sa mga ito ang mga mapag-imbabaw na ritwal, na ang kanilang mga hain ay tinatanggihan Niya (Isaias 66:3, 4; ihambing ang Isaias 1:10–15), at saka yung namumuhi at hindi tinatanggap ang Kanyang mga tapat (Isaias 66:5). Kabilang din ang mga nagsasagawa ng mga paganong kasuklam-suklam (Isaias 66:17) gaya ng ginagawa sa templo sa Jerusalem (Ezekiel 8:7–12).

`Basahin ang Isaias 66:3. Anong sinasabi ng talatang ito? Anong mga espirituwal na prinsipyo ang inihahayag dito? Paano maaaring ang katulad na isipan ay maipapahayag, ngunit sa konteksto ng kapanahong Cristianismo at pagsamba?`

`Paanong ang Diyos ay nagsisilbing gaya ng isang magnet para akitin ang mga bansa sa Kanyang sarili? (Isaias 66:18, 19.)`

Kasunod sa pagpuksa ng Kanyang mga kaaway (Isaias 66:14-17), inihayag ng Diyos ang Kanyang kaluwalhatian upang Siya'y maging isang magnet para akitin ang tao sa Jerusalem (ihambing Isaias 2:2-4): isang “tanda” sa gitna nila, na hindi tiniyak dito ngunit tumutukoy mandin sa tanda na huling binanggit ni Isaias: Binibigyan ng Diyos ng kagalakan at kapayapaan at pagsasauli ng kanilang lupain (Isaias 55:12, 13). Nang inihayag Niya ang kanyang kaluwalhatian sa pamamagitan ng pagsasauli ng Kanyang bayan matapos ang pagwasak, ito'y isang tanda ng Kanyang naisauling kagandahang-loob, gaya ng ibinigay Niya kay Noe ang tanda ng bahag-hari pagkatapos ng Baha (Genesis 9:13–17).

`Basahin ang Isaias 66:5. Ano ang ibig sabihin ng manginig sa Kanyang salita? Bakit gusto ng Diyos na manginig tayo sa Kanyang salita? Kung hindi ka manginginig, ano ang maaaring sabihin noon tungkol sa katayuan ng iyong puso?`