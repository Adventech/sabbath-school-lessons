---
title:  'Mga Misyonero at Lider ng Pagsamba (Isaias 66:19–21)'
date:  23/03/2021
---

`Ano ang ibig sabihin ng pagdadala ng mga natirang buhay sa mga tao mula sa mga bansa bilang isang handog sa Panginoon? (Isaias 66:19, 20.)`

Isinugo ng Diyos ang mga natirang buhay sa Kanyang pagwasak patungo sa mga dulo ng daigdig, sa mga taong hindi nakakaalam tungkol sa Diyos, “kanilang ipahahayag ang aking kaluwalhatian sa gitna ng mga bansa” (Isaias 66:19). Ito ang isa sa pinakamalinaw na pahayag sa Lumang Tipan sa tema ng misyonerong pag-abot. Sa ibang salita, hindi lamang aakitin ang mga tao sa bansang Hebreo, kundi may mga taong Hebreo na pupunta sa ibang mga bansa at tuturuan sila tungkol sa tunay na Diyos—isang halimbawa na malinaw sa Bagong Tipan. Bagaman may Judiong pag-abot misyonero sa pagitan ang panahon ng pagbabalik mula sa pagkakatapon at ang panahon ni Cristo (Mateo 23:15), buong tulin na ikinalat ng mga unang Cristiano ang ebanghelyo at sa isang napakalaking antas (Colosas 1:23)

Gaya ng ang mga Israelita ay nagdala ng mga butil na handog sa Panginoon sa Kanyang templo, gayundin ang mga misyonero ay magdadala ng handog sa Kanya. Subalit ang kanilang handog ay magiging "lahat ng inyong mga kapatid mula sa lahat ng bansa” (Isaias 66:20). Gaya ng mga butil na handog ay mga kaloob sa Diyos na hindi pinatay, ang mga nagbalik-loob na dinala sa Panginoon ay ihaharap sa Kanya bilang “mga handog na buhay" (ihambing ang Roma 12:1). Para sa isipan na ang tao ay maaaring iharap bilang isang uri ng handog sa Diyos, pansinin ang higit na mas unang pagtatalaga ng mga Levita “bilang handog na iwinagayway sa mga anak ni Israel upang kanilang gawin ang paglilingkod sa PANGINOON” (Bilang 8:11).

`Ano ng kabuluhan ng pangako ng Diyos na "ang ilan sa kanila ay kukunin ko ring mga pari at mga Levita” (Isaias 66:21)?`

Ang “kanila” sa talatang 21 ay tumutukoy sa “inyong mga kapatid mula sa lahat ng bansa” sa naunang talata. Ito'y mga Hentil, ilan sa kanila ay pipiliin ng Diyos bilang mga lider ng pagsamba, kasama ng mga pari at Levita. Ito’y isang lubos na pagbabago. Naunang pinahintulutan ng Diyos ang mga inapo lamang ni Aaron para maglingkod bilang mga pari at ang ibang mga kaanib lamang ng tribo ni  Levi para tulungan sila. Ang mga Hentil ay hindi maaaring maging literal na inapo ni Aaron o Levi, subalit pinahintulutan ng Diyos ang ilan para magsilbi sa mga kakayahang ito, na naunang ipinagbawal kahit sa karamihang Judio.

`Basahin ang 1 Pedro 2:9, 10. Anong sinasabi niya? Anong mensahe ang mayroon siya para sa bawat isa sa atin, bilang mga kaanib ng isang “banal na bansa” ngayon? Mas mabuti ba ang ginagawa natin kaysa orihinal na mga tao (Exodo 19:6)?`