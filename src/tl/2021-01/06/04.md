---
title:  Pagbagsak ng "Hari” ng Bundok (Isaias 14)
date:  02/02/2021
---

Bilang tugon sa pagbagsak ng Babilonia (Isaias 13), na nagpapalaya sa bayan ng Diyos (Isaias 14:1–3), binibigkas ng Isaias 14:4–23 ang isang patalinghagang pagtuya (tingnan din ang Mikas 2:4; Habakuk 2:6) laban sa hari ng Babilonia. Ito'y patula, hindi nilayon na maging literal, dahil isinasalarawan nito ang mga patay na hari na binabati ang kanilang bagong kasamahan sa larangan ng kamatayan (Isaias 14:9, 10), kung saan ang mga magot at uod ay kanyang sapin sa higaan (Isaias 14:11). Ito'y simpleng isang dramatikong paraan ng pagsasabi ng Panginoon sa hambog na hari na siya'y ibababa, gaya ng ibang mapagmataas na monarka bago sa kanya—ito'y hindi isang komentaryo sa katayuan ng mga patay!

`Paano naaangkop ang Isaias 14:12–14 sa isang hari ng Babilonia?`

Ang mga hari ng Babilonia ay hindi dumanas ng kaukulang pagpapahalaga-sa-sarili (Daniel 4, 5). Ngunit ang paghahangad na gawin ang sarili na "gaya ng Kataas-taasan” (Isaias 14:14) ay lampas kahit pa sa pinakalumobong pagkamaka-ako. Samantalang inangkin ng mga hari ang matibay na koneksyon sa mga diyos, sila'y sunud-sunuran sa mga ito. Ito’y dramatikong ipinakita taun-taon sa ikalimang araw ng Bagong Taong Piyesta ng Babilonia, kung saan hinihilingan ang hari na tanggalin ang kanyang makaharing sagisag bago lumapit sa istatwa ni Marduk upang mapagtibay ang kanyang pagiging hari. Ang ideya ng pagpapalit kahit ng isang mas mababang diyos ay lilitaw na kahibangan at pagpapatiwakal.

Gaya sa Isaias 14, kinikilala ng Ezekiel 28 ang mapanghamon sa langit na kapalaluan sa pinuno ng isang lunsod. Dito rin, ang paglalarawan ay humihigit sa isang makalupang monarka, at ang malapit na pagsusuri ng Diyos ay naging mas matinding pokus: Ang mapagmalaking monarka ay nasa Halamanan ng Eden, isang pinahiran, tumatakip, o tagapag-alaga ng kerubin sa banal na bundok ng Diyos, sakdal sa mula sa araw na siya'y lalangin hanggang sa ang kasamaan ay matagpuan sa kanya, inihagis ng Diyos, at sa bandang huli ay tutupukin sa pamamagitan ng apoy (Ezekiel 28:12–18). Kung iaangkop sa sinumang tao, ang mga tiyak na termino nitong retorika ay napakamatalinghaga para mawawalan ng kahulugan. Subalit nagsasabi ang Apocalipsis 2:7–9 tungkol sa isang makapangyarihang nilikha na itinapon mula sa langit kasama ang kanyang mga anghel: si “Satanas, ang mandaraya sa buong sanlibutan” (Apocalipsis 12:9), na dumaya kay Eva sa Eden (Genesis 3).

May mapagmalaking imahinasyon si Satanas: “... iyong sinabi, “Ako'y diyos, ako'y nakaupo sa upuan ng mga diyos, sa pusod ng mga dagat,' gayunman ikaw ay tao lamang, at hindi Diyos” (Ezekiel 28:2). Ang kanyang kamatayan ay magpapatunay na hindi siya diyos. Hindi gaya ni Cristo, mamamatay si Satanas sa gitna ng isang dagat ng apoy (Apocalipsis 20:10), hinding-hindi na muling pagmumultuhan ang sansinukob.

`Ihambing ang Isaias 14:13, 14 sa Mateo 11:29, Juan 13:5, at Filipos 2:5– 8. Ano ang sinasabi sa atin ng pagkakaibang ito tungkol sa karakter ng Diyos na kasalungat sa karakter ni Satanas? Ano ang sinasabi sa atin ng paghahambing na ito tungkol sa paano tinatanaw ng Panginoon ang pagmamataas, kahambugan, at pagnanais sa pagdadakila ng sarili?`