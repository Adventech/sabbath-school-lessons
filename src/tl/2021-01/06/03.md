---
title:  'Ang Dating Dakilang Lunsod ng Babilonia (Isaias 13:2–22)'
date:  01/02/2021
---

Noong 626 B.C., ibinalik ng Kaldeong Nabopolasar ang kaluwalhatian ng Babilonia nang ginawa niya ang sarili na hari sa Babilonia, pinapasimulan ang dinastiya ng Bagong-Babilonia, at sumali (kasama ang Media) sa pagkatalo ng Asiria. Ang kanyang anak, na si Nebucadnezar II, ay ang haring sumakop at nagpatapon sa Juda.

`Paano tuluyang nagtapos ang lunsod ng Babilonia? (Tingnan ang Daniel 5.)`

Noong 539 B.C. nang binihag ng Persianong si Ciro ang Babilonia para sa Imperio ng Medo-Persia (tingnan ang Daniel 5), nawala ng lunsod ang kanyang pagsasarili magpakailanman. Noong 482 B.C., buong bagsik na iginupo ni Xerxes I ang isang paghihimagsik ng Babilonia laban sa Persianong paghahari. Tinanggal niya ang istatwa ni Marduk, ang pangunahing diyos, at lumilitaw na sinira ang ilang mga tanggulan at templo.

Kinuha ni Alexander the Great ang Babilonia mula sa mga Persiano noong 331 B.C. nang walang naganap na laban. Sa kabila ng kanyang panandaliang panaginip na gawin ang Babilonia na kanyang silangang kapitolyo, ang lunsod ay humina sa loob ng mangilan-ngilang dantaon. Sa bandang 198 A.D. ang Romanong Septimus Severus ay nasumpungang lubos nang pinabayaan ang Babilonia. Kaya, ang dakilang lunsod ay dumating sa isang katapusan sa pamamagitan ng pagpapabaya. Ngayon may mga taga-nayon ng Iraq ang nakatira sa mga bahagi ng matandang kinatatayuan, ngunit hindi nila itinayong muli ang lunsod gaya ng nabanggit.

Ang kamatayan ng Babilonia, na inilarawan sa Isaias 13 ay pinalaya ang mga inapo ni Jacob, na pinagmalupitan ng Babilonia (Isaias 14:1–3). Ang pangyayaring nagsakatuparan nito ay ang pananakop ni Ciro noong 539 B.C. Bagaman hindi niya winasak ang lunsod, ito ang pasimula ng katapusan para sa Babilonia, at hinding-hindi na nito muling binantaan ang bayan ng Diyos.

Isinadula ng Isaias 13 ang pagbagsak ng Babilonia bilang isang makalangit na paghuhukom. Ang mga mandirigmang kumuha sa lunsod ay mga ahente ng Diyos (Isaias 13:2–5). Ang panahon ng paghuhukom ay tinawag na "ang araw ng PANGINOON” (Isaias 13:6, 9), at ang galit ng Diyos ay napakamakapangyarihan na inapektuhan nito ang mga bituin, araw, buwan, kalangitan, at lupa (Isaias 13:10,131

Ihambing ang Hukom 5, kung saan ang awit ni Debora at Barak ay inilalarawan ang Panginoon na humahayo na may pagyanig ng lupa at may ulan mula sa kalangitan (Hukom 5:4). Inilalarawan ng Hukom 5:20, 21 ang mga elemento ng kalikasan, kabilang ang mga bituin, na parang nakikipaglaban sa banyagang nang-aapi.

`Isipin ang isang nakatira sa Babilonia sa tugatog ng kaluwalhatian nito ay maaaring mabasa itong mga salita ng Isaias 13, lalo na ang Isaias 13:19–22. Gaano ngang mukhang kamangmangan at imposible ang mga ito! Anong iba pang propesiya na hindi pa natutupad, ang tila kamangmangan at imposible para sa atin ngayon? Bakit tayo magiging mangmang, gayunman, na hindi pahalagahan ang mga ito na parang imposible?`