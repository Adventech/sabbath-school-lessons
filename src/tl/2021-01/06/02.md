---
title:  Kawakasan sa mga Bansa (Isaias 13)
date:  31/01/2021
---

Ang Isaias 13:1 ay may titulong pinapangalanan si Isaias bilang may-akda (ihambing ang Isaias 1:1; Isaias 2:1); parang magpapasimula rin ito ng isang bagong bahagi ng kanyang aklat. Ang kapitulo 13-23 ay naglalaman ng mga hula ng paghuhukom laban sa iba't ibang bansa. Tingnan natin.

`Bakit nagsisimula sa Babilonia ang mga propesiya laban sa mga bansa?`

Inanunsyo na ng Isaias 10:5–34 ang paghuhukom laban sa Asiria, na inilahad ang pinakamalaking panganib sa panahon ni Isaias. Samantalang madaling inulit-ulit ng Isaias 14:24–27 ang panukala ng Panginoon na basagin ang Asiria, ang kapitulo 13–23 ay nauukol para lamang sa ibang mga banta, na ang Babilonia ang pinakamahalaga.

Nabigyan ng isang mayaman at matandang kultural, relihiyoso, at pulitikal na mana, ang Babilonia sa bandang huli ay lilitaw bilang kapangyarihang walang kapantay na sumakop at nagpatapon sa Juda. Subalit mula sa pananaw ng tao noong panahon ni Isaias, hindi agad nakikitang magbabanta ang Babilonia sa bayan ng Diyos. Sa kalakhan ng ministeryo ni Isaias, nangibabaw ang Asiria sa Babilonia. Mula 728 B.C., nang kinuha ni Tiglath-pileser III ang Babilonia at naiproklama na hari ng Babylon sa ilalim ng tronong pangalan na Pulu (o Pul; tingnan ang 2 Hari 15:19, 1 Cronica 5:26), ang mga Asirianong hari ay binawi ang Babilonia nang ilang beses (710 B.C 702 B.C., 689 B.C., at 648 B.C.) Ang Babilonia, gayunman, sa bandang huli ay magiging malaking superpower sa rehiyon, ang kapangyarihang wawasak sa kahariang Judea.

`Basahin ang buong Isaias 13. Pansinin kung gaano kabigat ang wika. Bakit ginagawa ng isang maibiging Diyos ang mga ito, o pinahihintulutang mangyari ang mga ito? Bukod sa tiyak na may mga inosenteng tao ang magdurusa, hindi ba (Isaias 13:16)? Paano natin uunawain ang kilos na ito ng Diyos? Ano dapat ang sinasabi nitong mga talata, at lahat ng mga talata sa Biblia na nagsasalita tungkol sa galit at poot ng Diyos laban sa kasalanan at kasamaan, sa atin tungkol sa napakasamang likas ng kasalanan at kasamaan? Hindi ba ang katotohanan lamang na ang isang Diyos ng pag-ibig ay tutugon ng ganito ay sapat na katibayan para ipakita kung gaano kasama ang kasalanan? Kailangan nating tandaan na ito si Jesus na nagsasalita ng mga babalang ito sa pamamagitan ni Isaias, siya ring Jesus na nagpatawad, nagpagaling, nakiusap at pinayuhan ang mga makasalanan na magsisi. Sa iyong pag-iisip, paano mo narating ang pagkaunawa nitong aspekto ng karakter ng isang maibiging Diyos. Tanungin mo rin naman ang sarili: Hindi kaya ang poot na ito sa katunayan ay nagmumula sa Kanyang pag-ibig? Kung gayon, paano? O kaya, tingnan mo ito mula sa isa pang pananaw, tungkol sa Krus, kung saan si Jesus mismo, pasan ang mga kasalanan ng sanlibutan ay nagdusa nang higit na masama kaysa kaninuman na napagdusahan, kahit pa iyong “mga inosente” na nagdusa dahil sa mga kasalanan ng bansa. Paano tumutulong ang pagdurusa ni Cristo sa krus sa pagsagot sa mga mahihirap na mga tanong na ito?`