---
title:  Sa Karamdaman at sa Kayamanan (Isaias 38, 39)
date:  11/02/2021
---

Ang mga pangyayari ng Isaias 38 at 39 (2 Hari 20) ay napakalapit na naganap sa panahong iniligtas ng Diyos si Hezekias mula kay Senakerib, bagaman ang kaligtasan, gaya nang pagkakalarawan sa Isaias 37 (tingnan din ang 2 Hari 19) ay hindi pa nangyayari. Tunay nga, ipinapakita ng Isaias 38:5, 6 at 2 Hari 20:6 na hinaharap pa nila ang banta ng Asiria.

"Napagpasyahan na ni Satanas na papangyarihin ang parehong kamatayan ni Hezekias at ang pagbagsak ng Jerusalem, walang dudang nangangatuwiran na kung si Hezekias ay hindi na sagabal, ang kanyang mga pagsisikap sa reporma ay titigil at ang pagbagak ng Jerusalem ay mas madaling matutupad.”—THE SDA BIBLE COMMENTARY, vol. 4, p. 240.

`Ano ang sinasabi sa atin ng sipi sa itaas tungkol sa kahalagahan ng mabuting pagiging lider para sa bayan ng Diyos?`

`Ano tanda ang ibinigay ng Panginoon kay Hezekias para pagtibayin ang kanyang pananampalataya? (2 Hari 20:8-10; Isaias 38:6–8.)`

Sa pamamagitan ng pagtanggi sa mga tanda na inialok ng Diyos (Isaias 7), pinasimulan ni Ahaz ang daan ng mga pangyayaring naghatid sa gulo sa Asiria. Ngunit ngayon ay humingi si Hezekias ng isang tanda (2 Hari 20:8); kaya, pinalakas siya ng Diyos para maharap ang krisis na dinala ng kanyang ama sa Juda. Tunay nga, ang pagbalik ng anino sa orasang-araw ni Ahaz ay posible lamang sa pamamagitan ng isang himala.

Pinag-aralan ng mga taga-Babilonia ang galaw ng mga bagay sa kalangitan at buong katumpakang itinala ang mga ito. Sa gayon, napansin nila ang kakaibang kilos ng araw at pinagtakhan ang kahulugan nito. Ang katotohanan na nagpadala ang Haring Merodac-baladan ng mga sugo sa panahong ito'y hindi nagkataon lamang. Nalaman ng mga taga-Babilonia ang koneksyon sa pagitan ng paggaling ni Hezekias at ang mahimalang tanda.

Ngayon ang alam na natin kung bakit pinili ng Diyos itong partikular na tanda. Gaya nang sa bandang huli ay ginamit niya ang bituin ng Betlehem para dalhin ang mga pantas na lalaki mula sa Silangan, ginamit Niya ang isang paglipat ng araw para dalhin ang mga mensahero mula sa Babilonia. Ito ay isang bukod-tanging oportunidad para sa kanila na malaman ang tungkol sa tunay na Diyos. Ginugol ni Merodac-baladan ang buong gawain niya sa pagsisikap na magkaroon ng nagtatagal na pagsasarili mula sa Asiria. Kinailangan niya ang makapangyarihang mga kaalyado, na nagpaliwanag sa nag-udyok sa kanya na makipag-ugnayan kay Hezekias. Kung ang araw mismo ay kumilos sa kahilingan ni Hezekias, ano ang kaya niyang gawin sa Asiria?

`Paano nawala ni Hezekias ang isang di-kapani-paniwalang pagkakataon para maluwalhati ang Diyos at ituro ang mga taga-Babilonia sa Kanya? Ano ang bunga? (Isaias 39.) Si Hezekias, na dapat ay naging saksi sa kanila tungkol sa Panginoon, ay itinuro, sa halip, ang sarili niyang “kaluwalhatian.” Ano ang liksyon para sa atin?`