---
title:  Si Cristo ang Nagtagumpay
date:   09/03/2025
---

Bagama’t mayroong isang kaaway na gumagawa na tinutukoy mismo ni Cristo bilang ang (nang-aagaw) na “tagapamahala ng mundong ito,” ang tunay na hari ng sansinukob ay si Jesu-Cristo. Nagtagumpay si Jesus para sa atin, at dahil sa Kanya, tayo’y magkakaroon ng tagumpay, maging sa gitna ng hirap at pagdurusa. Sa katunayan, ang gawain ni Cristo ay sumasalungat sa kaaway sa lahat ng pagkakataon.

Nakita nating inilalarawan ng Kasulatan ang diyablo bilang:

1. ang mandaraya sa buong mundo mula pa nang pasimula (Apocalipsis 12:9, Mateo 4:3, Juan 8:44, 2 Corinto 11:3, 1 Juan 3:8).
2. mapanirang-puri at nag- aakusa sa Diyos at sa Kanyang bayan sa langit (Apocalipsis 12:10; Apocalipsis 13:6; Job 1–2; Zacarias 3:1, 2; Judas 9).
3. ang mang-aagaw na pinuno ng sanlibutang ito (Juan 12:31, Juan 14:30, Juan 16:11, Mga Gawa 26:18, 2 Corinto 4:4, Efeso 2:2, 1 Juan 5:19).

`Basahin ang Juan 18:37. Ano ang sinasabi nito tungkol sa gawain ni Cristo para labanan ang mga pandaraya ng kaaway? Ano ang kahulugang si Jesus ay Hari?`

Bagama’t itinuturo ng Kasulatan na si Satanas ang dakilang manlilinlang, maninirang-puri, tagapag-akusa, at mang-aagaw na tagapamahala ng sanlibutang ito, itinuturo din nito na si Jesus ang nagwagi sa lahat ng paraan laban kay Satanas.

1. Si Jesus ay “naparito sa sanlibutan, upang magpatotoo sa katotohanan” (Juan 18:37),
2. Sa pamamagitan ng krus, sukdulang ipinakita ni Jesus ang sakdal na katuwiran at pag-ibig ng Diyos (Roma 3:25, 26; Roma 5:8), sa gayon ay pinabulaanan ang mapanirang-puri ng diyablo (Apocalipsis 12:10, 11), at
3. Sa wakas ay wawasakin ni Jesus ang kaharian ng diyablo, na nalalamang maikli na lamang ang kanyang panahon (Apocalipsis 12:12; ihambing sa Roma 16:20), at si Cristo ay “maghahari magpakailanman” (Apocalipsis 11:15).

Sa huli, anuman ang gawin ni Satanas, isa na siyang talunang kalaban, at ang susi para sa atin ay angkinin araw-araw ang tagumpay ni Cristo para sa ating sarili, sa bawat sandali, at angkinin rin ang mga pangakong inialay sa atin ng krus.

`Sa malaking tunggalian, alam natin kung aling panig ang mananalo. Paano naaapektuhan ng ating pang-araw-araw na mga pagpili kung saang panig tayo mapupunta sa huli? Paano natin matitiyak kahit ngayon na tayo ay nasa panig ng panalo?`