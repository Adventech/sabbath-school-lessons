---
title:  Komento ng Guro
date:   14/03/2025
---

### Unang Bahagi: Pangkalahatang-ideya

**Susing Talata**: Juan 18:37

**Pokus ng Pag-aaral**: Isaias 5:1–4; Mateo 21:33–41; Roma 3:25, 26; Roma 5:8; Apocalipsis 15:3; Apocalipsis 19:2.

**Panimula**: Tayo ay inaanyayahan na kilalanin at ipahayag ang katarungan ng Diyos at ang Kanyang nagmamahal na layunin para sa Kanyang bayan.

**Mga Paksa ng Liksyon**: Ang liksyon sa linggong ito ay nagdidiin sa tatlong pangunahing punto.

1. Kailangan nating kilalanin ang katarungan ng Diyos: Inaanyayahan tayo na kilalanin na makatarungan ang Diyos. Sa talinghaga ng ubasan, ang katarungan ng Diyos ay simbolo na pinagtitibay at kinikilala ng mga tagapakinig. Isinalaysay ni Jesus ang talinghaga sa isang paraan upang kilalanin ng mga tagapakinig ang pagiging lehitimo mga pagkilos ng may-ari ng lupa na kabaligtaran sa mga manggagawa sa ubasan.
2. Kailangan nating kilalanin ang mapagmahal na layunin ng Diyos: Sa Mateo 21:33–41, kinikilala ng mga tagapakinig na ginawa ng may-ari ng lupa ang lahat ng kanyang makakaya bago humatol. Gayundin, sa Isaias 5, itinuro ng Diyos mismo na ginawa Niya ang lahat ng Kanyang makakaya para sa Kanyang bayan. Ang tanong na, “Ano pa kaya ang maaaring gawin sa Aking ubasan na hindi Ko ginawa roon?” ay isang panawagan sa pagkilala sa mapagmahal na mga intensyon at pagkilos ng Diyos para sa Kanyang bayan (Isaias 5:4).
3. Kailangan nating ipahayag ang katarungan at ang mapagmahal na layunin ng Diyos: Inaanyayahan tayo ng Biblia na hindi lamang kilalanin ang katarungan ng Diyos at ang Kanyang mapagmahal na mga pagkilos kundi ipahayag na ang Diyos ay ganap na makatarungan at matuwid. Sa Apocalipsis 15:3, ang mga banal ay umaawit at nagpapahayag: “Dakila at kamangha-mangha ang Iyong mga gawa, O Panginoong Diyos na Makapangyarihan sa lahat! Matuwid at tunay ang Iyong mga daan, O Hari ng mga bansa!”

**Pagsasakabuhayan**: Paano natin kikilalanin at ipapahayag ang katarungan at ang mapagmamahal na layunin ng Diyos sa ating araw-araw na buhay at sa ating mga pag-uusap tungkol sa Diyos?

### Ikalawang Bahagi: Komentaryo

**1. Kailangan Nating Kilalanin ang Katarungan ng Diyos.**

Ayon sa Banal na Kasulatan, tayo, bilang mahihina at limitadong mga nilalang, ay wala sa posisyon para hatulan ang mga paraan ng Diyos (tingnan ang pananalita ng Diyos sa dulo ng aklat ng Job, Job 38–42; tingnan din ang Roma 9:20). Kasabay nito, inaanyayahan tayo na kilalanin na ang Diyos ay makatarungan. Ipinahihiwatig ng Roma 3:26 na ang dugo ni Cristo ay isang pagpapakita (ang terminong Griyego ay endeixis) ng katuwiran ng Diyos, dahil matiyaga Niyang hindi binibilang ang “mga kasalanang nagawa noon” (Roma 3:25). Samakatuwid, ang dugo ni Cristo ay nagpapakita na ang Diyos ay hindi lamang mapagpatawad (tagapag-tuwid) kundi makatarungan din. Kapansin-pansin na ang pangngalang Griyego na endeixis, na isinalin bilang “pagpapakita” (NASB)—gaya ng sa “ito ay upang ipakita” (ESV), “ito ay upang patunayan” (NRSV)—ay naghahatid ng kahulugan ng “isang bagay na nagpipilit sa pagtanggap ng isang bagay, sa isip o emosyonal, pagpapakita, patunay.”— Frederick W. Danker, A Greek-English Lexicon of the New Testament and Other Early Christian Literature (Chicago: University of Chicago Press, 2000), p. 332.

Kaya naman, ang paggamit ng pangngalang ito sa Roma 3:26 na nagbibigay-diin na ang Diyos ay hindi lamang makatarungan, kundi nilayon Niyang ipahayag, ipakita, at patunayan sa atin na Siya ay makatarungan. Ikinakatwiran ni Thomas Schreiner na sa talatang ito ay makikita natin ang “pagnanais ng Diyos na ipakita ang Kanyang katuwiran.” Idinagdag pa niya, “Sa pamamagitan ng pagpapakita ng Kanyang pagliligtas at paghatol sa katuwiran, ibinangong-puri ng Diyos ang kanyang pangalan sa harap ng sanlibutan.”— Romans: Baker Exegetical Commentary of the New Testament (Grand Rapids, MI: Baker Books, 1998), pp. 198, 199.

Sa talinghaga ng ubasan (Mateo 21:33–41; tingnan din ang Marcos 12:1–12, Lucas 20:9–19), ang katarungan ng Diyos ay matalinghagang pinagtibay, kung kaya’t kinikilala, ng mga tagapakinig. Sa pagkakasunud-sunod ng pagsasalaysay ng talinghaga, ipinakita ni Jesus ang isang pagsulong ng mga makatwirang desisyon na ginawa ng may-ari ng ubasan, bilang tugon sa hindi makatwirang mga saloobin ng mga tagapag-alaga ng ubasan kung kanino niya pinaupahan ang ubasan. Dahil ang may-ari ng lupa ay nagpunta sa isang malayong bansa, makatwiran lamang na magpadala ng mga tagapaglingkod upang tumanggap ng bunga ng ubasan, sa panahong malapit na ang pag-aani. Kakatwa ang katotohanan na ang mga tagapag-alaga ng ubas ay marahas na minaltrato ng dalawang beses ang mga tagapaglingkod at pinatay pa ang isa sa kanila. Muli, matuwid lamang para sa may-ari ng lupa na sa kalaunan ay ipadala ang kanyang anak, sa pag-aakalang ang mga nag-aalaga ng ubasan ay magpapakita ng paggalang sa kanya. Gayunpaman, sa isang di kapani-paniwalang reaksyon, ang mga tagapag-alaga ng ubas ay walang-habas na pinatay rin ang anak, upang nakawin ang kanyang mana.

Isinalaysay ni Jesus ang talinghagang ito sa paraan na kayang sundan ng mga tagapakinig, at unti-unting kilalanin, ang pagiging lehitimo ng mga aksyon ng may-ari ng lupa, kabaligtaran ng kabaliwan ng mga nag-aalaga ng ubasan. May kakayahan pa nga si Jesus na kunin ang konklusyon ng talinghaga mula mismo sa mga labi ng mga tagapakinig. Tinanong niya sila, “ ‘Kaya’t pagdating ng panginoon ng ubasan, ano kaya ang gagawin niya sa mga magsasakang iyon? . . . sa kanya ang mga bunga sa kanilang kapanahunan” (Mateo 21:40, 41).

Kaya naman, ang mga tagapakinig ng talinghaga ay nakapagpasya na wala nang magagawa pa ang may-ari ng lupa. Tulad ng malinaw na kinikilala nila, ginawa niya ang lahat ng kanyang makakaya upang makitungo sa mga magsasaka sa wastong paraan. Kaya, siya ay itinuring na makatarungan sa mga mata ng madla sa inaasahang parusa ng masasamang tagapag-alaga ng ubas. Yamang ang talinghagang ito ay isang may simbolong aral tungkol sa katarungan ng Diyos, Siya ay hindi lamang makatarungan, kundi Siya ay nauunawaang gayon nga. Ang pananaw na ito ay tila bahagi ng layunin ni Jesus, gaya ng ating napapansin, mula sa kumikilos na paraan kung saan Siya nagtatapos sa talinghaga. Ang pang-unawang ito ng katarungan sa mga mata ng madla ay nagmumula sa isang malinaw na pagkilala na ginawa ng may-ari ng lupa ang lahat ng kanyang makakaya upang mapanatili ang isang wastong kaugnayan sa mga kumikilos ng masama, bago sila hatulan nang kamatayan.

**2. Kailangan Nating Kilalanin ang Mapagmahal na Mga Layunin ng Diyos.**

Kung, sa talinghaga ng ubasan, gaya ng sinabi ni Jesus, sa Mateo 21:33–41, ang konklusyon ng mga tagapakinig ay nagpapahiwatig na kinikilala nila na ginawa ng may-ari ng lupain ang lahat ng kanyang makakaya bago humatol, kung gayon sa “awit ng aking minamahal tungkol sa Kanyang ubasan,” sa Isaias 5, ang Diyos mismo ay nagpapatunay na ginawa Niya ang lahat ng Kanyang makakaya para sa Kanyang bayan. Samantalang sa talinghaga ng ubasan na sinabi ni Jesus, ang problema ay ang mga tagapag-alaga ng ubas, na isang matalinghagang pagtukoy sa “mga punong saserdote at mga Fariseo” (Mateo 21:45). Ngunit sa awit ng Isaias 5, ang problema ay ang mismong ubasan, na may simbolong tumutukoy sa “bahay ni Israel” (Isaias 5:7), ang “bayan ng Juda” (Isaias 5:3, 7).

Tulad ng may-ari ng lupain ng talinghaga na ginawa ang lahat ng kanyang makakaya upang mapanatili ang isang maayos na relasyon sa mga tagapag-alaga ng ubas, ang Minamahal ng awit ay ginawa ang lahat sa kanyang kapangyarihan upang ang ubasan ay magbunga ng magagandang ubas. Higit na tiyak, pumili siya ng “isang matabang burol” (Isaias 5:1), “binungkal iyon at inalisan ng mga bato,” “tinamnan ng piling puno ng ubas,” “nagtayo sila ng isang toreng bantayan sa gitna nito,” at isang pisaan ng ubas” (Isaias 5:2). Ang lahat ng mga paghahandang ito ay pinalaki ng positibong pag-asa na ang ubasan ay “mamumunga ng mabubuting ubas,” ngunit sa kasamaang-palad ay “nagbunga ito ng ligaw na ubas” (Isaias 5:2). Sa mga konkretong salita, “hinanap ng Diyos ang katarungan” sa Kanyang bayan, ngunit ang nakita Niya ay pang-aapi. Hinanap Niya ang “katuwiran,” ngunit ang narinig Niya ay “isang pagdaing” (Isaias 5:7).

Habang hinihiling ni Jesus sa Kanyang mga tagapakinig na sagutin kung ano ang magiging makatwirang aksyon ng may-ari ng lupa pagkatapos ng lahat ng kanyang ginawa ayon sa konteksto ng talinghaga, inaanyayahan ng Diyos ang mga tao ng Juda, sa Isaias, na “hatulan ninyo” sa pagitan Niya at ng Kanyang ubasan (Isaias 5:3). Ang paghatol na ito ay dapat isaalang-alang ang sumusunod na tanong, “Ano pa ang magagawa ko sa Aking ubasan na hindi ko nagawa?” (Isaias 5:4). Ang retorikang tanong na ito ay dapat humantong sa konklusyon na ginawa ng Diyos ang lahat ng Kanyang makakaya para sa Kanyang bayan na magbunga ng “mabubuting bunga,” wika nga. Samakatuwid, ang tanong na ito sa huli, ay isang paanyaya na kilalanin ang lahat ng mapagmahal na intensyon, aksyon, at inaasahan na taglay ng Diyos para sa kapakanan ng Kanyang bayan.

Higit pa rito, hindi lamang mahal ng Diyos ang Kanyang bayan, gaya ng binibigyang-diin ng Roma 5:8, kundi ipinakita rin Niya ang pag-ibig na ito sa kanila. Kung paanong sa Roma 3:26 ang wika ng pagpapakita (endeixis) ay ginamit upang patunayan na ang Diyos ay matuwid, sa batayan ng dugo ni Cristo, gayon din ang Roma 5:8 ay gumagamit ng wikang ito na may kaugnayan sa kamatayan ni Cristo para sa atin, ngayon na may pandiwa na synístēmi, upang patunayan na iniibig tayo ng Diyos. Ang pandiwang Griyego na ito ay naghahatid ng kahulugan ng pagbibigay ng “ebidensya ng isang personal na katangian o pag-aangkin sa pamamagitan ng pagkilos, ipahayag, ipakita, ilabas.”— Danker, et al., A Greek-English Lexicon of the New Testament and Other Early Christian Literature, p. 973. Binibigyang-diin ng iba’t ibang bersyon ng Biblia ang isipang ito gamit ang mga katulad na salita: “Ipinakita ng Diyos ang Kanyang pag-ibig sa atin” (ESV), “Ipinakita ng Diyos ang Kanyang sariling pag-ibig sa atin” (NASB), “Pinatunayan ng Diyos ang Kanyang pag-ibig sa atin.”

**3. Kailangan Nating Ipahayag ang Katarungan at Mapagmahal na Mga Layunin ng Diyos.**

Hindi lamang nag-aanyaya ang Biblia sa atin na kilalanin o tanggapin ang katarungan ng Diyos at ang Kanyang mapagmahal na layunin sa Kanyang bayan. Dapat din nating ipahayag na ating kinikilala o tinatanggap ang Diyos. Halimbawa, makikita natin ang ganitong uri ng pagpapahayag na inaawit ng mga banal sa Apocalipsis. Sa Apocalipsis 15:3 ay umaawit sila, “Dakila at kamangha-mangha ang Iyong mga gawa, O Panginoong Diyos na Makapangyarihan sa lahat! Matuwid at tunay ang iyong mga daan, ikaw na Hari ng mga bansa!” Gayundin sa Apocalipsis 19:2, isang malaking pulutong sa langit ang nagsasabi sa malakas na tinig, “Tunay at matuwid ang Kanyang mga paghatol, hinatulan Niya ang tanyag na mahalay na babae na nagpasama sa daigdig dahil sa kanyang pakikiapid; at ipinaghiganti ng Diyos ang dugo ng Kanyang mga alipin laban sa babae.”

### Ikatlong Bahagi: Pagsasakabuhayan

Binibigyang-diin ng Roma 3:26 na ang Diyos ay hindi lamang makatarungan kundi nilayon din Niyang ipahayag, ipakita o patunayan, na Siya ay makatarungan. Habang nasa isip ang ganitong isipan, talakayin ang mga sumusunod na tanong sa iyong klase:

1. 	Gaano nakabubuhay ng loob na malamang ginagawa ng Diyos ang lahat para ipakita ang Kanyang katuwiran at katarungan para sa Kanyang bayan? Ano ang nararamdaman mo tungkol sa Diyos?
2. 	Paanong ang pagkilala sa katarungan ng Diyos at ang Kanyang mga layunin ng pagmamahal sa Kanyang bayan ay mamamayani sa ating pagpapahayag ng Kanyang katuwiran sa ating kapwa? Paano mabibigyang-diin ang pagkilalang ito sa ating pangangaral ng ebanghelyo?
3. 	Paano natin maaaring sadyaing ipakita ng ating pag-ibig sa Diyos, maging sa panahon ng pagdurusa?

`Notes`