---
title:  Ano Pa ang Hindi Ko Nagawa?
date:   08/03/2025
---

### Basahin para sa Pag-aaral sa Linggong Ito

Juan 18:37, Roma 3:23–26, Roma 5:8, Isaias 5:1–4, Mateo 21:33–39, Isaias 53:4, Roma 3:1–4.

> <p>Talatang Sauluhin</p>
> “Sinabi sa kanya ni Pilato, ‘Kung gayon ikaw ay hari.’ Sumagot si Jesus, ‘Ikaw ang nagsabing ako’y hari. Ako’y ipinanganak dahil dito, at dahil dito’y pumarito ako sa sanglibutan, upang magpatotoo sa katotohanan. Ang bawat isang panig sa katotohanan ay nakikinig sa aking tinig.’ ” (Juan 18:37).

Ilang taon na ang nakaraan, isang makabuluhang kuwentong pambata ang inilimbag sa magasing Guide. Nakatuon ang kuwento sa isang batang lalaking nagngangalang Denis, isang ulilang nakatira bilang isang foster child sa isang pamilya noong mga panahong medieval. Si Denis ay labis na napopoot sa hari ng kanyang lupain dahil, noong ang kanyang mga magulang ay may sakit, dinala siya ng mga sundalo ng hari, at hindi na niya sila nakitang muli. Nang maglao'y nalaman niyang kaya pala pinaghiwalay sila ng hari ay upang mailigtas ang mga buhay mula sa kakila-kilabot na Black Plague. Ang katotohanan tungkol sa hari ang nagpalaya kay Denis mula sa poot na halos buong buhay niyang kinimkim. Ang hari ay palaging, at sa bawat pagkakatao’y, kumilos nang may pagmamahal sa kanyang nasasakupan.

Maraming tao ngayon na ang tingin sa Diyos ay parang gaya ng pagtingin ni Denis sa hari. Ang kasamaan na kanilang nasaksihan o naranasan ay nagdudulot sa kanila ng pagkapoot o pagtanggi sa Diyos. Nasaan ang Diyos kapag may pagdurusa? Kung ang Diyos ay mabuti, bakit napakaraming kasamaan? Ang labanan sa sansinukob ay nagbibigay-liwanag sa mahalagang isyung ito, ngunit maraming tanong ang nananatili. Gayunpaman, kung ang ating pagsisikap para sa kasagutan ay hindi natugunan, maaari tayong tumingin kay Jesus sa krus at makita sa Kanya na ang Diyos ay mapagkakatiwalaan, sa kabila ng mga katanungang hindi pa nasasagot sa ngayon.

_*Pag-aralan ang liksyon sa linggong ito bilang paghahanda para sa Sabbath, Marso 15._