### Ang Diyos ng Pag-ibig at Katarungan

Ang Diyos ay pag-ibig. Ganito ang sinasabi sa 1 Juan 4:8 at 16. Ang buong Biblia ay nagpapatotoo sa katotohanang ito. Nakasentro ang pananampalatayang Kristiyano sa karakter ng Diyos bilang pag-ibig. Ang pag-ibig ang nasa kaibuturan ng kung sino ang Diyos, sa pinakasentro ng lahat ng bagay na ating pinaniniwalaan, at dapat na nasa kaibuturan ng lahat ng bagay na ating ginagawa. Kaugnay nito, ang paraan kung paano natin nauunawaan ang pag-ibig ay nakakaapekto sa kabuuan ng ating pananampalataya at pamumuhay. Halimbawa, kung naniniwala ang isang taong ang pag-ibig ng Diyos ay dapat na pagtrabahuan o pag-ipunan, maaaring isipin ng isang taong hindi sila mahal ng Diyos dahil sila ay makasalanan at hindi karapat-dapat. At, ayon sa relasyon sa iba, maaaring isipin ng isang taong dapat pagtrabahuan ang pag-ibig—isang resipi para sa kapahamakan.

Sa ganito at sa iba pang mga pamamaraan, kung paano natin nauunawaan ang pag-ibig ng Diyos ay mayroong napakalaking implikasyon sa ating pananampalataya at pamumuhay. Ngunit, ano nga ba ang pag-ibig? Kung magtatanong ka sa sampung tao para bigyang kahulugan ang pag-ibig, maaari kang makatanggap ng sampung magkakaibang tugon. Kahit sa mga Kristiyano, maraming mga haka-haka at hindi pagkakaunawaan ang tungkol sa pag-ibig ng Diyos.

Halimbawa, ang mga Kristiyano ay nagbibigay ng magkakaibang sagot sa mga tanong na gaya nito:

_Ang pag-ibig ba ng Diyos ay nagbibigay lamang, subalit hindi tumatanggap? Ang pag-ibig ba ng Diyos ay lubos na mapagsakripisyo lamang, o ang Diyos ba’y maaari ring sumaya at pasayahin ng mga tao? Madamdamin ba ang pag-ibig ng Diyos? Kinakalinga nga ba talaga ng Diyos ang mga tao? Maaari bang tanggihan o bale-walain ang pag-ibig ng Diyos? Maaari bang pumasok ang Diyos sa isang relasyon nang pagbibigayan sa kanyang mga nilikha? Ang galit ba ay hindi angkop sa pag-ibig? Paano magiging magkatuwang ang pag-ibig at katarungan? Kung ang Diyos ay pag-ibig, bakit mayroong kasamaan sa mundong ito, at lubhang marami nito? Maaari bang umibig ang taong gaya ng Diyos? Kung puwede, ano ang itsura nito?_

Ang mga sagot sa ilan sa mga tanong na ito ay tila malinaw ngunit madalas na pinagtatalunan sa pag-unawa ng Kristiyano sa pag-ibig ng Diyos. At, maraming mga sagot na minsa’y itinuturing na malinaw, ngunit kapag sinuri nang malapitan ay lumilitaw na hindi sang-ayon sa itinuturo ng Kasulatan tungkol sa pag-ibig ng Diyos.

Hindi natin pag-uusapan kaagad ang mga tanong na ito, ngunit ating pag-uusapan ang mga ito at iba pang mga tanong sa buong quarter na ito. At ating makikita na ang pag-ibig ng Diyos ay higit pa sa maaari nating isipin. Ang pag-ibig ng Diyos sang-ayon sa ipinakita ng Kasulatan ay hindi na mas mataas sa mga isipan na itinuturong “pag-ibig” ng karamihan sa ating mundo ngayon. Sa mga darating na linggo, ating masusing susuriin ang ilan sa mga pinaka-prominente at magandang aspeto ng pag-ibig ng Diyos na inihayag sa Biblia.

At, habang nagpapatuloy tayo, makikita natin kung paano ang makalangit na pag-ibig at katarungan ay hindi mapaghihiwalay na ugnayan. Mahal ng Diyos ng Biblia ang katarungan (tingnan, halimbawa, Isaias 61:81). At, gaya ng inilalarawan ng Biblia sa kanila, ang makalangit na pag-ibig at katarungan ay magkatuwang, na anupa’t hindi ka magkakaroon ng isa na wala ang isa. Dahil ang Diyos ay pag-ibig. Matindi niyang inaalala ang kawalan ng katarungan at paghihirap sa mundong ito, na ibinilang Niya ang Kanyang sarili na kasama ng mga pinahihirapan at nagdurusa, na kusang pinasok Niya ang hapdi at dalamhati na dinala ng kasamaan sa sangnilikha—Siya mismo ay nagdusa nang higit sa lahat, na naupa’t ang Diyos mismo ang siyang pinakadakilang biktima ng kasamaan.

Sa buong Biblia, paulit-ulit na nagdurusa at nahihirapan ang Diyos dahil sa kasamaan at paghihirap dahil mahal Niya ang bawat tao nang higit sa ating iniisip. Makikita ng isang tao ang lalim ng pag-ibig ng Diyos sa panaghoy ni Cristo para sa Kanyang bayan nang sabihin Niya: “O Jerusalem, Jerusalem, na pumapatay ng mga propeta at bumabato sa mga isinusugo sa kanya! Makailang ulit kong ninais na tipunin ang iyong mga anak, na gaya ng pagtitipon ng inahing manok sa kanyang mga sisiw sa ilalim ng kanyang mga pakpak, at ayaw ninyo!” (Mateo 23:37).

Ang Diyos ng Biblia, na siyang pag-ibig, ay madalas na inilalarawan sa buong Kasulatan bilang sawi sa pag-ibig at nagdadalamhati dahil sa pag-ibig na tinanggihan at nawala. Ang buong kuwento ng Kasulatan ay tungkol sa kung ano ang ginawa ng Diyos at ginagawa upang maibalik ang pag-ibig sa bawat dako at siwang ng sangkalangitan. Ito at marami pa, ang siyang paksa sa mga aralin sa quarter na ito.

_Si John C. Peckham ay isang associate editor ng Adventist Review. Nang isinulat ang patnubay na ito, siya ay isang propesor ng Theology at Christian Philosophy sa Seventh-day Adventist Theological Seminary sa Andrews University._