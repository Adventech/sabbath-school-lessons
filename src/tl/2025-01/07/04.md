---
title:  Ang Eseptikong Teista
date:   11/02/2025
---

Ipinahayag ng Diyos sa Isaias 55:8, 9, “Sapagkat ang Aking mga pag-iisip ay hindi ninyo mga pag-iisip, ni ang inyong mga pamamaraan ay Aking mga pamamaraan,’ sabi ng Panginoon. ‘Sapagkat kung paanong ang langit ay higit na mataas kaysa lupa, gayon ang Aking pamamaraan ay higit na mas mataas kaysa inyong pamamaraan, at ang Aking mga pag-iisip kaysa sa inyong mga pag-iisip.’ ”

Ang pag-iisip ng Diyos ay mas mataas kaysa sa atin. Hindi natin maisip ang mga kumplikadong plano ng Diyos para sa kasaysayan. Dahil dito, bakit tayo aasahang malalaman natin kung ano nga ba ang mga dahilan ng Diyos sa kung ano ang Kanyang ginagawa o hindi ginagawa sa iba’t ibang sitwasyon?

Ang isang paraan ng pagharap sa problema ng kasamaan, batay sa pagkilala sa kakaunting alam natin, ay tinatawag na “eseptikong teismo.” Ang eseptikong teista ay isang taong naniniwala na ang Diyos ay may magandang mga dahilan para gawin ang Kanyang ginagawa, ngunit dahil sa ating limitadong kaalaman, hindi tayo dapat umasa na ating malalaman kung ano talaga ang mga dahilang iyon. Ang eseptikong teista ay aalinlangan tungkol sa kakayahan ng taong magkaroon ng kaalaman o ganap na maunawaan ang mga dahilan ng Diyos na may kaugnayan sa kasamaan sa mundong ito. Halimbawa, dahil lamang sa hindi nakikita ng isang tao ang mga mikrobyo na lumulutang sa hangin sa paligid natin ay hindi nangangahulugan na walang mga mikrobyo na lumulutang sa hangin sa paligid natin. Ang katotohanan na hindi alam ng isang tao kung ano ang mga dahilan ng Diyos ay tiyak na hindi nangangahulugan na ang Diyos ay walang magandang dahilan.

`Basahin ang Awit 73. Paano inuunawa ng mang-aawit ang kasamaan at kawalang-katarungan sa kanyang paligid? Ano ang nakikita niya na naglalagay sa kanyang pang-unawa sa ibang pananaw?`

Ang mang-aawit ay labis na nabagabag sa kasamaan sa mundo. Tumingin siya sa paligid niya at nakita niya ang masasamang taong umuunlad. Ang lahat ay tila hindi makatarungan at hindi patas. Wala siyang maibibigay na sagot. Iniisip niya kung nararapat bang maniwala at maglingkod sa Diyos. Iyon ay, hanggang sa tumingin siya sa santwaryo.

Ang santwaryo ay nagbibigay ng bahagi ng susi para sa problema ng kasamaan—ito ay ang pagkilala na mayroong isang matuwid na Hukom na magdadala ng katarungan at paghatol ayon sa Kanyang sariling panahon.

`Paanong ang Adventistang pang-unawa sa paghuhukom at sa doktrina ng santwaryo ay magbibigay liwanag sa problema ng kasamaan? Nakatutulong ba sa iyo na malaman na, habang marami tayong katanungan ngayon, ang mga detalye ng kasaysayan at ang matuwid na mga paghatol ng Diyos ay mahahayag sa wakas?`