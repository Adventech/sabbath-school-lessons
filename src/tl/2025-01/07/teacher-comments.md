---
title:  Komento ng Guro
date:   14/02/2025
---

### Unang Bahagi: Pangkalahatang-ideya

**Susing Talata**: Apocalipsis 21:4

**Pokus ng Pag-aaral**: Job 38; Job 42:3; Roma 8:18.

**Panimula**: Habang nagpupunyagi tayo na maunawaan ang presensya ng kasamaan sa mundong ito, kailangan nating kilalanin ang ating mga limitasyon at haraping may pag-asa ang hinaharap na solusyon.

**Mga Paksa ng Liksyon**: Ang liksyon sa linggong ito ay nagbibigay-diin sa tatlong pangunahing mga ideya.

1. Naglalaman ang Biblia ng mga bukas na katanungan tungkol sa problema ng kasamaan: Sa mga sandali ng pagdurusa, mahirap pagkasunduin ang pag-ibig ng Diyos at ang napakalaking kabutihan sa presensya ng kasamaan. Sa Banal na Kasulatan, tinutukoy natin ang mga tauhan na nagpapahayag nang mga tanong na gaano katagal tungkol sa pagdurusa, at ang mga tanong na ito ay nagpapakita ng kanilang inaasahan sa pagkilos ng Diyos. Gayundin, sa ating sariling pagdurusa at paghihirap, umaasa tayo na ang Diyos ay magtatagumpay laban sa kasamaan.
2. Ang ating mga paliwanag tungkol sa problema ng kasamaan ay limitado: Ang problema ng kasamaan at pagdurusa ay naghaharap ng hamon sa sangkatauhan. Nagtanong si Job ng ilang tanong sa Diyos sa gitna ng kanyang pakiramdam na wala siyang kakayahang lutasin ang problema ng kasamaan. Gayunpaman, sa halip na magbigay ng mga sagot, nagtanong ang Diyos ng marami pang mga katanungan. Sa kabila nito, kinilala ni Job ang kanyang mga limitasyon upang wastong maunawaan ang katotohanan ng kasamaan.
3. Hinihikayat tayong harapin nang may pag-asa ang problema ng kasamaan: Dapat tayong matutong mamuhay nang may hindi nasasagot na mga tanong tungkol sa problema ng kasamaan. Ang kasalanan ay isang nanghihimasok, at walang dahilan ang maaaring ibigay upang ganap na maipaliwanag ang presensya nito sa ating mundo. Ang pag-ibig ng Diyos ay tumutulong sa atin na harapin ang problema nang may pag-asa.

**Pagsasakabuhayan**: Habang hinaharap natin ang mahirap na problema ng kasamaan at pagdurusa, kailangan nating kilalanin kung gaano tayo limitado sa pag-unawa sa maraming bagay na nangyayari sa atin at sa ating paligid, tulad ni Job. Gayunman, paano tayo mahihikayat na harapin nang may pag-asa, ang suliranin ng kasamaan?

### Ikalawang Bahagi: Komentaryo

**1. Ang Biblia Ay Naglalaman ng Bukas na Mga Tanong Tungkol sa Problema ng Kasamaan.**

Mayroong ilang mga pagkakataon sa Banal na Kasulatan na kung saan ang tanong na Gaano katagal? ay ibinangon sa Diyos bilang pagtukoy sa masasamang gawain at pagdurusa sa mundo at, sa personal na antas, sa buhay mismo ng taong nagtatanong sa Diyos. Ang tanong na ito ay madalas na lumilitaw sa Awit 13:1, 2, habang ang mang-aawit ay nababahala sa patuloy na kalungkutan at sa kadakilaan ng kanyang mga kaaway. “O Panginoon, hanggang kailan? Kalilimutan mo ba ako magpakailanman? Hanggang kailan mo ikukubli ang iyong mukha sa akin? Hanggang kailan ako kukuha ng payo sa aking kaluluwa, at magkaroon ng kalungkutan sa aking puso buong araw? Hanggang kailan magtatagumpay ang aking kaaway sa akin?”

Gayundin, ang mang-aawit, sa Awit 94:3, ay nabalisa sa tila hindi patas na tagumpay ng masasama. “O Panginoon, hanggang kailan ang masama, hanggang kailan magsasaya ang masama?” Bilang karagdagan, ang Panimula ng Habakkuk 1:2–4 ay mahigpit na nagtatanong sa Diyos, gamit ang gaano katagal na papahayag. Nagtanong si Habakkuk, “O Panginoon, hanggang kailan ako hihingi ng tulong, at hindi mo pakikinggan? O dadaing sa iyo ‘Karahasan!’ at hindi ka magliligtas. Bakit mo hinayaang makita ko ang kasamaan, at tingnan ang kasamaan? Ang kasiraan at karahasan ay nasa harapan ko; paglalaban at pagtatalo ay lumilitaw. Kaya’t ang batas ay hindi pinapansin, at ang katarungan ay hindi kailan man nangingibabaw. Sapagka’t pinaliligiran ng masama ang matuwid; kaya’t ang katwiran ay nababaluktot.”

Kabalintunaan, bagaman ang propetang si Jeremias ay nakatitiyak sa katuwiran ng Diyos, siya ay nagtataka tungkol sa mga hatol ng Diyos. “Ikaw ay matuwid, Oh Panginoon, kapag ako’y maghaharap ng paratang sa iyo; Gayunma’y hayaan mong ilahad ko ang aking panig sa harapan Mo. Bakit nagtatagumpay ang lakad ng masama? Bakit lumalago ang lahat ng mga taksil?” (Jeremias 12:1). Bilang karagdagan, ginagamit niya ang pananalitang gaano katagal upang tanungin ang Diyos, “Hanggang kailan tatangis ang lupain, at matutuyo ang mga damo sa buong lupain? . . . Ang mga hayop at mga ibon ay nawala, dahil sa kasamaan ng mga naninirahan doon” (Jeremias 12:4).

Sa aklat ng Apocalipsis, ang pagbubukas ng ikalimang tatak ay nagpapakita ng simbolong larawan ng mga tao “na pinaslang dahil sa salita ng Diyos at dahil sa patotoong taglay nila” (Apocalipsis 6:9). Higit na partikular, sila ay “nasa ilalim ng altar” at malakas na sumisigaw sa Diyos gamit ang tanong na “kailan pa?”—“Kailan pa, O Makapangyarihang Panginoon, banal at totoo, bago mo hatulan at ipaghiganti ang aming dugo sa mga naninirahan sa ibabaw ng lupa?” (Apocalipsis 6:10).

Sa pangkalahatan, ang mga tanong na ito gaano katagal ay nagpapahiwatig ng kalituhan sa harap ng problema ng kasamaan at naghahatid ng matinding pananabik para sa banal na katarungan. Samantalang ang Awit 10:1, 2 ay hindi gumagamit ng pananalitang gaano katagal, ang gayunding kalituhan at ang matinding pag-asam para sa pagkilos ng Diyos ay naroroon sa tanong na inilalahad sa Diyos sa talatang ito. “Bakit ka nakatayo sa malayo, O Panginoon? Bakit ka nagtatago kapag magulo ang panahon? Sa kapalaluan ay mainit na hinahabol ng masama ang dukha; mahuli nawa sila sa mga binalangkas nilang mga pakana” (Awit 10:1, 2).

**2. Limitado ang Ating Mga Paliwanag Tungkol sa Problema ng Kasamaan.**

Marahil ang pinaka nakakabalisang aklat tungkol sa problema ng kasamaan sa Kasulatan ay ang Job. Ang Job 30:26, 27, 31 ay waring nagbibigay ng isang pangunahing buod ng kung ano ang nadarama ni Job sa kalagayan ng matinding kalungkutan. “Ngunit nang ako’y humanap ng mabuti, ang dumating ay kasamaan; at nang ako’y maghintay ng liwanag, ay dumating ang kadiliman. Ang aking puso’y nabagabag at hindi natatahimik; ang mga araw ng kapighatian ay dumating upang ako’y salubungin” (Job 30:26, 27). Higit pa rito, ginagamit niya ang matalinhagang wika ng mga instrumentong pangmusika upang ilarawan ang kanyang negatibong damdamin. “Kaya’t ang aking lira ay naging panangis, at ang aking plauta ay naging tinig ng umiiyak” (Job 30:31).

Habang inaasahan ng isang taong ang pagpapakita ng Diyos sa dulo ng aklat ay mag-aalok sa wakas ng mga kailangang paliwanag para sa pagtatapos ng salaysay, tayo ay iniwanan pa ng higit na mga katanungan. Sa halip na magbigay ng mga sagot, ang Diyos ay nagtanong kay Job ng ilang mga tanong (tingnan ang Job 38–39). Ayon sa nararapat, tinanong siya ng Panginoon tungkol sa mga misteryo ng paglikha upang ihambing kung gaano kaliit si Job bilang isang nilalang kung ihahambing sa kadakilaan ng Lumikha. Habang napagtanto ni Job ang malaking pagkakaibang ito at mapagpakumbabang kinikilala ang kanyang limitadong pang-unawa tungkol sa buhay at sa nilikhang mundo, nakita niya ang kanyang sarili bilang ang “nagkukubli ng payo na walang kaalaman,” sapagkat, gaya ng binibigyang-diin niya na, “aking nasambit ang hindi ko naunawaan, mga bagay na lubhang kahanga-hanga para sa akin, na hindi ko nalalaman” (Job 42:3).

Samakatuwid, habang tinatalakay natin ang mga mahirap na tanong tungkol sa kasamaan at pagdurusa, kailangan nating kilalanin kung gaano tayo kalimitado upang sapat na maunawaan at maipaliwanag ang maraming bagay na nangyayari sa atin, at sa paligid natin. Sa kabalintunaan, dapat tayong mamuhay nang may maraming hindi nasasagot na mga tanong at, kasabay nito, gawin ang ating makakaya bilang limitadong tao, upang maunawaan at ipaliwanag ang mga bagay ayon sa ipinahayag sa atin ng Diyos. Ang isa sa mga paraan upang bahagyang maunawaan at ipaliwanag ang mga dahilan para sa katotohanan ng kasamaan at pagdurusa ay ang tuklasin ang ideya ng malayang pagpapasya. Ang malayang pagpapasya ay isang mahalagang regalo mula sa Diyos sa Kanyang matatalinong nilalang, ngunit sa kasamaang-palad ang kaloob na ito ay ginamit sa maling paraan sa perpektong mundo na nilikha ng Diyos.

Gaya ng ipinahayag ni Ellen G. White, “Si Adan ay isang taong may kalayaang pumili. Ngunit inabuso niya ang kanyang kalayaan. Hinayaan niya ang kanyang sarili na madaig ng pagkain. Dahil sa pagsuway, nawala ang kanyang pagiging inosente. Sa pamamagitan ng kanyang sariling malayang kalooban siya ay naging isang makasalanan, na inihiwalay ang kanyang sarili mula sa pabor ng Diyos.”—Manuscript 132, Letters and Manuscripts, vol. 17 (1902), p. 1. Siya sa ibang lugar ay nangangatwiran na “Ang Walang-katapusang karunungan ay naglagay sa harap ng tao ng pagkakaiba sa pagitan ng tama at mali, sa pagitan ng kasalanan at kabanalan; ngunit ang pamahalaan ng Diyos ay isang pamahalaan ng malayang pagpapasya, at walang kilos ng paghihimagsik o pagsunod na hindi [galing sa] isang malayang pagpapasya.”—Manuscript 79, Letters and Manuscripts, vol. 11 [1896], p. 1.5054.

Kaya naman, ang maling paggamit ng malayang pagpapasya ay ginawang isang mundo ng kasamaan, kasalanan, pagdurusa, at kamatayan ang perpektong mundo na nilikha ng Diyos. Bagama’t ang ideya ng maling paggamit ng malayang kalooban ay hindi nagpapaliwanag ng lahat tungkol sa problema ng kasamaan at pagdurusa, ito ay isang mahalagang bahagi ng limitadong pag-unawa at pagpapaliwanag na kaya nating sabihin tungkol sa problemang ito, ayon sa ipinahayag sa atin ng Diyos.

**3. Tayo Ay Hinihikayat na Haraping May Pag-asa ang Suliranin ng Kasamaan**

Mahalagang bigyang-diin na ang Biblia ay naglalaman ng mga bukas na tanong tungkol sa problema ng kasamaan. Ang ating mga paliwanag tungkol sa suliranin ng kasamaan ay limitado dahil ang mga puntong ito ay nagpapahiwatig na ang kasamaan ay hindi dapat bigyang-katwiran. Nabigay si Ellen G. White ng isang maiksing paglalahad ng argumentong ito sa pagsasabing, “Imposibleng ipaliwanag ang pinagmulan ng kasalanan upang bigyang dahilan ang pag-iral nito. Ngunit sapat ang maaaring maunawaan tungkol sa parehong pinagmulan at ang huling kahihinatnan ng kasalanan upang ganap na maipakita ang katarungan at kabutihan ng Diyos sa lahat ng Kanyang pakikitungo sa kasamaan. Wala nang mas malinaw na itinuro sa Banal na Kasulatan maliban sa walang pananagutan ang Diyos sa pagpasok ng kasalanan; na walang di-makatwirang pag-aalis ng banal na biyaya, walang pagkukulang sa banal na pamahalaan, na nagbigay ng pagkakataon para sa pagbangon ng paghihimagsik. Ang kasalanan ay isang nanghihimasok, na kung saan ang presensya ay walang maibibigay na dahilan. Ito ay mahiwaga, hindi nauunawaan; ang bigyan ito ng dahilan ay ang ipagtanggol ito. Kung may dahilan na matagpuan, o maipakita ang dahilan para sa pagkakaroon nito, ito ay titigil sa pagiging kasalanan. Ang tanging kahulugan natin ng kasalanan ay ang ibinigay sa salita ng Diyos; ito ay ‘paglabag sa kautusan;’ ito ay ang pagpapatupad ng isang simulain na nakikipagdigma sa dakilang batas ng pag-ibig na siyang pundasyon ng banal na pamahalaan.”—The Great Controversy, pp. 492, 493. Kaya’t ang pokus ng pagtalakay sa problema ng kasamaan ay dapat ang mapagmahal na katangian ng Diyos at hindi ang kasamaan mismo. Dahil sa Kanyang mapagmahal na karakter, nagagawa nating lapitan, nang may pag-asa, ang mahirap na suliranin ng kasamaan, hindi para bigyang-katwiran ang kasamaan kundi para matuon sa mas malaking bagay, iyon ay, ang maluwalhating pag-asa (Roma 8:18) ng isang Diyos na “papahirin ang bawat luha sa [ating] mga mata” (Apocalipsis 21:4).

### Ikatlong Bahagi: Pagsasakabuhayan

Talakayin ang mga sumusunod na tanong sa iyong klase:

1. Naranasan mo na ba ang isang sitwasyon ng matinding kalungkutan at pagdurusa kung saan naramdaman mong hindi ka dinirinig ng Diyos nang ikaw ay sumigaw? Kung gayon, paano ka matutulungan ng karanasan ni Job na magtiwala sa Diyos, sa kabila ng maliwanag na tagumpay ng kasamaan?
2. Sa mahihirap na panahon, paano ka makakakilos mula sa pagharap sa problema ng kasamaan tungo sa pagdurusa na may pag-asa?
3. Paano ka makakapagtalakayan tungkol sa problema ng kasamaan sa paraang maaaring makatulong sa nakababatang henerasyon sa iglesya?
4. Anong payo at paliwanag ang ibibigay mo sa isang taong nahaharap sa napakahirap na kalagayan?

`Notes`