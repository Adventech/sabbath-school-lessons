---
title:  “Hanggang Kailan, O Panginoon?”
date:   09/02/2025
---

Ang suliranin ng kasamaan ay inihayag hindi lamang sa konteksto ng kasalukuyang panahon kundi kahit na sa Biblia mismo.

`Basahin ang Job 30:26, Jeremias 12:1, Jeremias 13:22, Malakias 2:17, at Awit 10:1. Paano dinala ng mga talatang ito ang kasalanan sa unahan ng karanasan ng sangkatauhan?`

Ang mga tekstong ito ay nagtataas ng maraming katanungan na hanggang ngayon ay nasa atin pa rin. Bakit tila umuunlad ang masasama at yaong mga gumagawa ng masama ay nakikinabang sa kanilang kasamaan, kung hindi man palagi ay madalas? Bakit labis na nagdurusa ang mga matuwid? Nasaan ang Diyos kapag nangyayari ang kasamaan? Bakit kung minsan ay waring malayo ang Diyos sa atin, na parang nakatago?

Anuman ang sabihin natin tungkol sa mga tanong na ito at sa problema ng kasamaan sa pangkalahatan, dapat tayong makatiyak na hindi natin minamaliit ang kasamaan. Hindi natin dapat subukang lutasin ang problema sa pamamagitan ng pagbabawas sa uri o dami ng kasamaan sa mundo. Ang kasamaan ay napakasama at kinamumuhian ito ng Diyos nang higit pa sa pagkamuhi natin dito. Kaya, maaari tayong makiisa sa sigaw na umaalingawngaw sa buong Kasulatan bilang tugon sa maraming kasamaan at kawalang-katarungan sa mundo: “Hanggang kailan, O Panginoon?”

`Basahin ang Mateo 27:46. Paano mo naiintindihan ang mga salitang ito ni Jesus? Ano ang ipinahihiwatig nila tungkol sa kung paano naantig ng masama ang Diyos sa mga mas kapansin-pansing paraan?`

Sa krus, si Jesus mismo ang nagpahayag ng tanong: “Diyos Ko, Diyos Ko, bakit Mo Ako pinabayaan?” (Mateo 27:46). Dito lalong makikita natin na ang Diyos mismo ay naantig ng kasamaan, isang kamangha-manghang katotohanan na makapangyarihang ipinakita sa pagdurusa at kamatayan ni Cristo sa krus, kung saan ang lahat ng kasamaan ng mundo ay napasakanya.

Pero kahit dito ay may pag-asa. Ang ginawa ni Cristo sa krus ay tumalo sa pinagmumulan ng kasamaan, si Satanas, at sa huli ay ganap na aalisin ang kasamaan. Sinipi ni Jesus ang mga salitang iyon mula sa Awit 22:1, at ang natitirang bahagi ng Awit ay nagtatapos sa tagumpay.

Sa krus, tumanaw si Jesus sa unahan sa isang pag-asa na, sa panahong iyon, ay hindi Niya nakikita. Paano tayo makakakuha ng kaaliwan mula sa Kanyang karanasan kung tayo rin, ay hindi nakakakita ng pag-asa sa ating harapan?