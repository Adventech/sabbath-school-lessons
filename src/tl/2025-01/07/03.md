---
title:  “Maraming Bagay ang Hindi Natin Alam”
date:   10/02/2025
---

Ang katapusan ng kasaysayan ay darating sa pamamagitan ng pagtatagumpay ng pag-ibig laban sa kasamaan. Ngunit, sa ngayon, maraming nakakabagabag na katanungan ang nananatili. Paano natin mapag-iisipan at mapag-uusapan ang problema ng kasamaan sa paraang maaaring makatulong?

`Basahin ang Job 38:1–12. Paano nagbigay-liwanag ang sagot ng Diyos kay Job sa problema ng kasamaan? Gaano karami ang alam at hindi natin alam tungkol sa kung ano ang maaaring nangyayari sa likod ng mga eksena.`

Sa salaysay, labis na nagdusa si Job at nagpahayag siya ng maraming tanong tungkol sa kung bakit napakaraming kasamaan at pagdurusa ang nangyari sa kanya. Humiling siyang pakinggan siya ng Diyos upang makahanap ng sagot sa kanyang mga tanong, na hindi nalalamang may higit pang nagaganap sa likod ng mga pangyayari, sa bulwagan sa langit (tingnan ang Job 1–2).

Ang tugon ng Diyos kay Job ay kapansin-pansin. “Sinagot ng Panginoon si Job mula sa ipoipo, at nagsabi: ‘Sino ba itong nagpapadilim ng payo sa pamamagitan ng mga salitang walang kabuluhan?’ ” (Job 38:1, 2). Ganito ang sabi ng isang salin: “Bakit ang dami mong sinasabi gayong kakaunti lang ang alam mo?” (Job 38:2). At, idinagdag ng Diyos sa Job 38:4, “Nasaan ka nang ilagay ko ang mga pundasyon ng lupa? Sabihin mo, kung mayroon kang pang-unawa.”

`Basahin ang Job 42:3. Paano ipinaliwanag ng tugon ni Job kung ano ang dapat nating kilalanin tungkol sa ating sariling katayuan?`

Sa pamamagitan ng Kanyang mga tugon kay Job, nilinaw ng Diyos kay Job na maraming bagay ang hindi alam at hindi naiintindihan ni Job. Tulad ni Job, tayo rin ay dapat na mapagpakumbabang kilalanin na maraming mga bagay na nangyayari sa mundo, at sa likod ng mga kaganapan, na wala tayong alam. Ang katotohanan na maaaring hindi natin alam kung ano ang mga sagot sa ating mga tanong ay hindi nangangahulugan na walang magandang sagot o sa isang araw ay malulutas ang lahat. Hanggang sa panahong iyon, kailangan nating magtiwala sa kabutihan ng Diyos, na ipinahayag sa atin sa napakaraming paraan.

`Isipin kung gaano kaunti ang alam natin tungkol sa anumang bagay. Kung magkagayon, bakit tayo dapat matutong mamuhay na may mga katanungang hindi nasasagot tungkol sa pinakamahirap na paksa: ang kasamaan at pagdurusa?`