---
title:  Pag-ibig at Kasamaan?
date:   13/02/2025
---

Binigyan ng Diyos ang mga nilalang ng malayang pagpapasya dahil ito ay kinakailangan para sa pag-ibig; ang maling paggamit ng malayang pagpapasya na ito ang sanhi ng kasamaan. Muli, maraming katanungan ang nananatili. Pinahihintulutan ng Diyos ang kasamaan (sa isang panahon), habang marubdob na kinamumuhian ito, dahil ang pag-alis sa posibilidad nito ay mag-aalis sa pag-ibig, at ang sirain ito nang wala sa panahon ay makasisira sa pagtitiwala na kailangan para sa pag-ibig.

“Ang mundo ay madilim dahil sa maling pagkaunawa sa Diyos. Upang ang madilim na mga anino ay lumiwanag, upang ang sanlibutan ay maibalik sa Diyos, ang mapanlinlang na kapangyarihan ni Satanas ay dapat na sirain. Hindi ito magagawa sa pamamagitan ng puwersa. Ang paggamit ng puwersa ay salungat sa mga prinsipyo ng pamahalaan ng Diyos; Ninanais lamang Niya ang paglilingkod na nagmumula sa pag-ibig; at ang pag-ibig ay hindi maaaring utusan; hindi ito mahihimok sa pamamagitan ng puwersa o awtoridad. Sa pamamagitan lamang ng pag-ibig mapupukaw ang pag-ibig. Ang makilala ang Diyos ay ang ibigin Siya; Ang Kanyang karakter ay dapat na maipakita na kabaligtaran ng karakter ni Satanas.”—Ellen G. White, The Desire of Ages, p. 22.

Kung walang malayang pagpapasya, maaaring walang pag-ibig, at kung ang Diyos ay pag-ibig, kung gayon ay tila malinaw na hindi talaga isang opsyon para sa Diyos na ipawalang-bisa ang pag-ibig o ang kalayaang kailangan para umiral ang pag-ibig. Maaaring isipin din ng isa, na kung alam natin ang wakas mula sa simula, tulad ng alam ng Diyos, hindi natin gugustuhin na alisin Niya ang ating kalayaan. Kung tutuusin, sino ang magnanais na manirahan sa isang walang pag-ibig na sansinukob?

`Basahin ang Roma 8:18 at Apocalipsis 21:3, 4. Paano tayo mabibigyan ng katiyakan ng mga tekstong ito na magtiwala sa kabutihan ng Diyos, sa kabila ng lahat ng kasamaan sa ating mundo?`

Bagama’t hindi natin nakikita kung ano ang nasa kadiliman, nakikita ng Diyos ang wakas mula sa simula. Nakikita rin Niya ang walang hanggang kaligayahang ipinangako sa lahat ng naglalagak ng kanilang pananampalataya kay Jesus. Ayon sa Roma 8:18, “ang pagtitiis sa panahong kasalukuyan ay hindi karapat-dapat maihambing sa kaluwalhatiang mahahayag sa atin”. Mayroon ba tayong pananampalataya at pagtitiwala na maniwala sa kamangha-manghang pangakong ito?

Gayundin, napakabanal, napakapahalaga ng pag-ibig, at ang kalayaang likas sa pag-ibig, na sa halip na ipagkait ito sa atin, alam ni Jesus na ito’y magiging dahilan kung kayat kakailanganin Niyang mamatay sa krus, kung saan Siya ay lubos na magdurusa. Gayunpaman, ipinagkaloob Niya sa atin ang kalayaang ito, alam Niya kung ano ang magiging kapalit nito sa Kanya. Bakit ito’y isang napakahalagang kaisipan na dapat lagi nating tandaan?

`Paanong ang pag-iisip sa katotohanan na binibigyan tayo ng Diyos ng kalayaan ay tutulong sa atin na huwag isipin na ang lahat ng nangyayari ay kalooban ng Diyos?`