---
title:  Ang Pagtatanggol Para sa Malayang Kapasyahan
date:   12/02/2025
---

Gaano man kalaki ang hindi natin nauunawaan sa mga paraan at kaisipan ng Diyos, ang Banal na Kasulatan ay naghahayag ng ilang bagay na makatutulong upang matugunan ang problema ng kasamaan. Ang isang paraan para sa pagtugon sa lohikal na problema ng kasamaan ay kilala bilang ang pagtatanggol para sa malayang kapasyahan.

Ang pagtatanggol para sa malayang kapasyahan ay ang pananaw na ang kasamaan ay bunga ng maling paggamit ng kalayaang pumili. Ang Diyos, kung gayon, ay hindi dapat sisihin sa kasamaan, dahil ang kasamaan ay bunga ng maling paggamit ng mga nilalang sa malayang pagpapasya na ibinigay sa atin ng Diyos para sa mabubuting dahilan. Gayunman, bakit ibibigay ng Diyos ang gayong malayang pagpapasya? Kaugnay nito, minsang isinulat ni C. S. Lewis na “ang malayang pagpapasya, bagama’t ginagawang posible nito ang kasamaan, ay ang tanging paraan rin na ginagawang posible ang anumang pag-ibig o kabutihan o kagalakan na nararapat magkaroon. Ang isang mundo ng automata—ng mga nilalang na gumagana tulad ng mga makina—ay halos hindi sulit na likhain. Ang kaligayahang idinisenyo ng Diyos para sa Kanyang mas mataas na mga nilalang ay ang kaligayahan ng pagiging malaya, kusang-loob na nakikiisa sa Kanya at sa isa’t isa. . . . At dahil diyan dapat silang maging malaya.”—Mere Christianity (New York: MacMillan, 1960), p. 52.

`Basahin ang Genesis 2:16, 17. Paano ipinakikita ng mga talatang ito ang kalayaang moral na ipinagkaloob kina Adan at Eva?`

Bakit sila uutusan maliban kung mayroon silang malayang kapasyahan? Kinain nina Adan at Eva ang ipinagbabawal na prutas, at simula noon ang ating planeta ay napuno ng kasamaan. Sa Genesis 4, ang sumunod na kabanata matapos ang salaysay ng Pagkahulog sa kasalanan, nakikita ang kakila-kilabot na mga kahihinatnan ng kasalanan sa pagpatay kay Abel ng kanyang kapatid. Ang salaysay ng Pagkakasala ay nagpapakita kung paanong ang maling paggamit ng malayang pagpapasya nina Adan at Eva ay nagbunga ng kasalanan at kasamaan sa kasaysayan ng ating planeta.

Sa buong Banal na Kasulatan, nakikita natin ang katotohanan ng malayang pagpapasya. (Tingnan ang Deuteronomio 7:12, 13; Josue 24:14, 15; Awit 81:11–14; at Isaias 66:4.) Bawat araw ng ating buhay, sa isang antas o iba pa man, tayo mismo ay gumagamit ng malayang pagpapasya na ibinigay sa atin ng ating Tagapaglikha. Kung walang malayang pagpapasya, hindi tayo makikilala bilang tao. Mas magiging parang makina tayo, o isang robot na walang isip.

`Ang Sony Corporation ay lumikha ng isang robot na aso, na tinatawag na Aibo. Mukha itong totoong aso ngunit hindi magkakasakit, hindi magkakapulgas, hindi makakakagat, hindi kailangan ng gamot, at hindi malalaglag ang balahibo. Ipagpapalit mo ba ang iyong laman at dugong aso para sa isang Aibo? Kung hindi, paano makatutulong sa iyo ang iyong pagpili na mas maunawaan kung bakit tayo nilikha ng Diyos tulad ng Kanyang ginawa, nang may kalayaang magpasiya—sa kabila ng mga panganib?`