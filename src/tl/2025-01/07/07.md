---
title:  Dagdag na Kaisipan
date:   14/02/2025
---

Basahin ang sulat ni Ellen G. White, “Why Was Sin Permitted?” pp. 33–43, sa Patriarchs and Prophets.

“Kahit noong siya ay pinalayas mula sa langit, ang Walang Hanggang Katalinuhan ay hindi pinuksa si Satanas. Dahil ang paglilingkod lamang na may pag-ibig ang maaaring maging katanggap-tanggap sa Diyos, ang katapatan ng Kanyang mga nilalang ay dapat na nakasalalay sa isang pananalig sa Kanyang katarungan at kabutihan. Ang mga naninirahan sa langit at sa mga sanlibutan, yamang hindi handang maunawaan ang likas o bunga ng kasalanan, ay hindi maaaring makita noon ang katarungan ng Diyos sa pagpuksa kay Satanas. Kung siya ay agad na pinuksa, ang ilan ay maglilingkod sa Diyos dahil sa takot kaysa sa pag-ibig. Ang impluwensya ng manlilinlang ay hindi sana ganap na mawawasak, ni ang diwa ng paghihimagsik ay lubos na mapapawi. Para sa ikabubuti ng buong sansinukob sa pamamagitan ng walang tigil na mga kapanahunan, dapat niyang lubusang paunlarin ang kanyang mga prinsipyo, upang ang kanyang mga paratang laban sa pamahalaan ng Diyos ay makita ng lahat ng nilikha sa kanilang tunay na liwanag, at ang katarungan at awa ng Diyos at ang kawalang pagbabago ng Kanyang utos ay maitatag magpakailanman bilang mga prinsiypong hindi dapat pagdudahan.

“Ang paghihimagsik ni Satanas ay magiging isang aral sa sansinukob sa lahat nang darating na panahon—isang walang hanggang patotoo sa likas ng kasalanan at sa kakila-kilabot na mga bunga nito. Ang bunga ng pamamahala ni Satanas, ang mga epekto nito sa mga tao at sa mga anghel, ay magpapakita kung ano ang magiging bunga ng pagsasaisantabi sa banal na awtoridad. Ito’y magpapatotoo na ang kapakanan ng lahat ng nilalang na Kanyang nilikha ay nakaugnay sa pag-iral ng pamahalaan ng Diyos. Kaya ang kasaysayan ng kakila-kilabot na pagsubok na ito ng paghihimagsik ay magiging isang walang hanggang pananggalang sa lahat ng mga banal na nilalang, upang maiwasan silang malinlang tungkol sa likas na katangian ng paglabag, upang iligtas sila mula sa paggawa ng kasalanan at pagdurusa sa kaparusahan nito.”—Ellen G. White, Patriarchs and Prophets, pp. 42, 43.

**Mga Tanong Para sa Talakayan**:

`Ang “Theodicy” ay isang termino para sa pagbibigay-katwiran sa Diyos sa harap ng kasamaan. Ngunit hindi ito ang katwiran para sa kasamaan mismo. Isipin ang isang tao sa langit na nagsasabing, “Opo, Jesus, ngayo’y naiintindihan ko na kung bakit ang aking pamilya ay pinahirapan at pinatay sa harap ng aking mga mata. Oo, ang lahat ng ito ay may mahusay na kahulugan ngayon. Salamat, Jesus!” Iyan ay walang katotohanan. Paano natin mauunawaan na ang Diyos, hindi ang kasamaan, ang sa huli ay pinawalang-sala sa malaking tunggalian? (Tingnan ang ika-siyam na aralin.)`

`Naramdaman mo na ba na para kang si Job? Natukso ka na bang isipin na walang magandang paliwanag sa paghihirap na naranasan mo o ng iyong mga mahal sa buhay? Paanong ang huling pagkaunawa ni Job na siya ay nagsalita ng mga bagay na hindi niya naunawaan (Job 42:3) ay nagbigay-liwanag sa posisyon na kinaroroonan natin kaugnay ng sarili nating mga katanungan?`