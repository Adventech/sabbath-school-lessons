---
title:  Ang Suliranin ng Kasamaan
date:   08/02/2025
---

### Basahin para sa Pag-aaral sa Linggong Ito

Job 30:26; Mateo 27:46; Job 38:1–12; Awit 73; Genesis 2:16, 17; Apocalipsis 21:3, 4.

> <p>Talatang Sauluhin</p>
> “At papahirin Niya ang bawat luha mula sa kanilang mga mata; at hindi na magkakaroon pa ng kamatayan, hindi na rin magkakaroon pa ng pagdadalamhati, o ng pagtangis man, o ng kirot man, sapagkat ang mga unang bagay ay lumipas na” (Apocalipsis 21:4).

Marahil ang pinakamalaking problemang kinakaharap ng Kristiyanismo ay ang problema ng kasamaan—kung paano ipagkasundo ang katotohanan na ang Diyos ay ganap na mabuti, at mapagmahal, sa katotohanan ng kasamaan sa mundong ito. Sa pinakamaikling salita, kung ang Diyos ay napakabuti at makapangyarihan sa lahat, bakit may kasamaan, at malala pa ito?

Hindi lamang ito isang problemang pang-akademiko kundi isang bagay na labis na bumabagabag sa maraming tao at pumipigil sa ilan na makilala at mahalin ang Diyos.

“Sa maraming isipan ang pinagmulan ng kasalanan at ang dahilan ng pagkakaroon nito ay siyang pinagmumulan ng malaking kaguluhan. Nakikita nila ang gawain ng kasamaan, kasama ang kakila-kilabot na mga bunga nitong kapighatian at pagkawasak, at kanilang kinukuwestiyon kung paanong ang lahat ng ito ay maaaring umiral sa ilalim ng pamumuno ng Isa na walang hangganan ang karunungan, kapangyarihan, at pag-ibig. Narito ang isang misteryo na hindi nila mahanap ang paliwanag.”—Ellen G. White, The Great Controversy, p. 492.

Maraming mga ateista ang kumilala ng problema ng kasamaan bilang dahilan kung bakit sila ay mga ateista. Ngunit tulad ng makikita natin sa linggong ito at sa mga darating na linggo, ang Diyos ng Biblia ay lubos na mabuti, at mapagkakatiwalaan natin Siya—kahit na sa kabila ng kasamaan na nakaapekto sa ating nagkasalang mundo.

_*Pag-aralan ang liksyon sa linggong ito bilang paghahanda sa Sabbath, Pebrero 15._