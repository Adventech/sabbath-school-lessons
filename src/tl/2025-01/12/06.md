---
title:  Sino ang Aking Kapwa?
date:   20/03/2025
---

Sa salaysay ni Lucas, pagkatapos lamang na ipahayag ni Jesus ang dalawang pinakadakilang utos ng pag-ibig sa Diyos at pag-ibig sa kapwa, isang abogado, “sa pagnanais na ipagmatuwid ang kanyang sarili, ay sinabi kay Jesus, ‘At sino ang aking kapwa?” (Lucas 10:29). Bilang tugon dito, sinabi ni Jesus ang ngayon ay pamilyar, subalit noong panahon nila ay nakakagulat na talinghaga ng mabuting Samaritano.

`Basahin ang talinghaga ng mabuting Samaritano sa Lucas 10:25–37. Ano ang sinasabi ng talatang ito sa liwanag ng sigaw ng mga propeta para sa awa at katarungan at sa mga uri ng kawalang-katarungan na ginawa ng iba’t ibang grupo ng tao sa “ibang tao” sa buong kasaysayan?`

Hindi lamang nagsalita si Jesus tungkol sa katarungan; Siya’y naparito upang dalhin ito. Siya ang naging katuparan at magiging katuparan ng propetikong panawagan at pananabik para sa katarungan (tingnan ang Lucas 4:16–21 sa liwanag ng Isaias 61:1, 2). Siya ang nais ng lahat ng mga bansa, lalo na yaong mga kumikilala sa kanilang pangangailangan para sa kaligtasan.

Sa tuwirang kabaligtaran sa kaaway, na naghangad ng kapangyarihan at nagsikap na agawin ang trono ng Diyos, ibinaba ni Jesus ang Kanyang sarili at naging kagaya ng mga nasa ilalim ng kasalanan, kawalang-katarungan, at pang-aapi (nang hindi nahawahan ng kasalanan), at tinalo Niya ang kaaway sa pamamagitan ng pagbibigay ng Kanyang sarili sa pag-ibig upang maitatag ang katarungan bilang ang Isa na makatarungan at ang Tagapag-aring-ganap ng lahat ng sumasampalataya. Paano natin masasabing mahalaga para sa atin ang kautusan na itinaguyod ni Cristo sa Kanyang kamatayan kung hindi natin pinapahalagahan ang tinatawag ni Cristo na mas matimbang na mga bagay ng kautusan?

Ipinapahayag ng Awit 9:8, 9, “At hinahatulan niyang may katarungan ang sanlibutan at ang mga tao’y pantay pantay niyang hinahatulan. Ang muog para sa naaapi ay ang Panginoon, isang muog sa magugulong panahon. Gayundin, idinagdag ng Awit 146:7–9, “Na naglalapat ng katarungan sa naaapi, na nagbibigay ng pagkain sa nagugutom. Pinalalaya ng Panginoon ang mga bilanggo; binubuksan ng Panginoon ang mga mata ng bulag. Ibinabangon ng Panginoon ang mga nabubuwal. Iniibig ng Panginoon ang matuwid. Iniingatan ng Panginoon ang mga banyaga. Kanyang inaalalayan ang mga babaing balo at ang mga ulila; ngunit ang lakad ng masama ay inililihis niya.”

Gaano pa kaya kaliwanag ang Salita ng Diyos tungkol sa kung paano tayo dapat magsikap na maglingkod sa mga nasa paligid natin na nangangailangan at nasasaktan?

`Ano ang matututuhan natin sa buhay at ministeryo ni Jesus tungkol sa pagtulong sa mga nangangailangan? Kahit na hindi tayo makagawa ng mga himala tulad ng ginawa Niya, para sa maraming nasaktang tao paano maituturing na sapat na “kahanga-hanga” ang ating tulong?`