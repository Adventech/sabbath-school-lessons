---
title:  Tinawag Upang Magtatag ng Katarungan
date:   19/03/2025
---

Ang mga propeta sa Banal na Kasulatan ay patuloy na itinatampok ang panawagan ng Diyos para sa katarungan sa lipunan. Muli at muli, hindi tumitigil ang Banal na Kasulatan sa pagbibigay-diin sa mga isyu ng kawalan ng katarungan at pang-aapi. Sa katunayan, ang panawagan sa Diyos na magdala ng paghatol ay mismong panawagan sa Diyos para magtatag ng katarungan.

Halimbawa, si propeta Isaias ay hindi umimik tungkol sa kawalang-katarungan sa Israel noong panahong iyon. Ang kanyang mga salita at panawagan para sa katarungan ay dapat tumunog nang malakas at malinaw sa ating pandinig ngayon. “Matuto kayong gumawa ng mabuti; inyong hanapin ang katarungan, inyong ituwid ang paniniil; inyong ipagtanggol ang mga ulila, ipaglaban ninyo ang babaing balo” (Isaias 1:17). Karagdagan pa, ipinahayag niya ang “kahabag-habag” laban sa mga “nag-uutos ng masamang utos” at naglalayo ng katarungan sa mga nangangailangan (Isaias 10:1, 2), na nagbibigay-babala: “Ano ang inyong gagawin sa araw ng pagpaparusa, sa bagyo na darating mula sa malayo? Kanino kayo tatakas upang kayo’y tulungan? At saan mo iiwan ang inyong kayamanan?” (Isaias 10:3).

Sa katulad na paraan, ipinahayag ni propeta Jeremias ang mensahe ng Diyos: “Kahabag-habag siya na nagtatayo ng bahay sa kawalang-katwiran at ang kanyang mga silid sa itaas sa pamamagitan ng kawalang-katarungan; na pinapaglingkod ang kanyang kapwa na walang upa, at hindi niya binibigyan ng kanyang sahod. Di ba’t ang iyong ama ay kumain at uminom at naggawad ng katarungan at katuwiran? Kaya naman iyon ay ikinabuti niya. Kanyang hinatulan ang kapakanan ng dukha at ng nangangailangan; at iyon ay mabuti. Hindi ba ito ang pagkilala sa akin? Sabi ng Panginoon” (Jeremias 22:13, 15, 16).

`Basahin ang Mateo 23:23–30. Ano ang itinuturo ni Jesus dito tungkol sa kung ano ang pinakamahalaga? Ano sa palagay mo ang ibig Niyang sabihin kapag tinutukoy Niya ang “higit na mahalagang bagay”?`

Baka isipin ng isang taong ang kawalan ng katarungan ay isang alalahanin lamang ng mga propeta noong Lumang Tipan, makikita natin nang malinaw dito at sa ibang lugar sa ministeryo ni Jesus na ito ay lubos na inaalala mismo ni Cristo. Gaya ng sinabi Niya: “Kahabag-habag kayo, mga eskriba at mga Fariseo, mga mapagkunwari! Sapagka’t nag-iikapu kayo ng yerbabuena at ng anis at ng komino, at inyong pinababayaan ang mas mahahalagang bagay ng kautusan: ang katarungan at ang habag at pananampalataya. Subalit dapat sanang gawin ang mga ito, nang hindi pinababayaan ang iba” (Mateo 23:23). Sa kaparehong talata sa Lucas, si Jesus ay nananaghoy na sinasabi tungkol sa kanilang “pinababayaan ninyo ang katarungan at pag-ibig ng Diyos” (Lucas 11:42).

`Kung magtutuon ka sa “mas mahalagang bagay” ngayon, ano ang magiging hitsura niyan kumpara sa anumang “ikapu ng yerbabuena at ng anis at ng komino” na maaaring pinagtutuunan natin ng pansin?`