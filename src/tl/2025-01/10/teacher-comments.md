---
title:  Komento ng Guro
date:   07/03/2025
---

### Unang Bahagi: Pangkalahatang-ideya 

**Susing Talata**: 1 Juan 3:8

**Pokus ng Pag-aaral**: Job 1:1–12; Job 2:1–7; Daniel 10; Lucas 4:6; Juan 12:31.

**Panimula**: Nilimitahan ng Diyos si Satanas sa kanyang pamumuno. Siya ay isang hindi-lehitimong pinuno, lalo na sa pananaw ng Kanyang karakter.

**Mga Paksa ng Liksyon**: Idinidiin ng liksyon sa linggong ito ang tatlong pangunahing punto.

1. Si Satanas ay isang hindi-lehitimo at pansamantalang “tagapamahala”: Binigyan ng Diyos si Satanas ng limitado at pansamantalang pamamahala pagkatapos pumasok ang kasalanan sa sanlibutang ito, ngunit ang pamamahalang ito ay hindi isang lehitimong awtoridad. Bagama’t nilimitahan ng Diyos ang Kanyang sariling gawain upang alisin ang kasamaan sa mundong ito, nadaig ni Jesus ang diyablo. Ang tagumpay ni Cristo laban sa tukso sa ilang at ang pagkatalo ni Satanas sa krus ay nagpapahiwatig na ang pamamahala ni Satanas ay hindi lehitimo at pansamantala.
2. Naninirang-puri at namimihag si Satanas sa ilalim ng kanyang “pamamahala”: Sa kabila ng katotohanan na si Satanas ay hindi-lehitimo at pansamantalang pinuno, ang mga tao ay maaaring maging angkop na mga bihag ng kanyang pamamahala. Ang kalooban nating mga tao ay nakakiling na sundin ang mga mungkahi ni Satanas, maliban kung si Cristo ay nananahan sa atin, at ginagabayan ang ating mga hangarin at buhay.
3. Limitado si Satanas sa kanyang “pamamahala”: Si Satanas ay may lugar at oras para “mamahala,” ngunit siya ay nilimitahan ng Diyos sa “pamamahala” nito. Sa paglalahad ng kasaysayan ng sangkatauhan, ang mga nangingibabaw na kapangyarihan ng kabutihan ay sumasalungat sa kasamaan, at ang mga panalangin ng mga mananampalataya ay isang mabisang mapagkukunan laban sa kanila.

**Pagsasakabuhayan**: Si Satanas ay limitado sa kanyang pansamantalang pamamahala. Dahil sa tagumpay ni Jesus, hindi na tayo nasa ilalim ng pagkaalipin ng takot sa kamatayan. Ngunit kailangan pa rin nating maging mapagbantay at umasa sa kapangyarihan ng Diyos. Paano ka matutulungan ng iyong buhay-pananalangin na matagumpay na labanan ang hindi-lehitimong pamamahala ni Satanas?

### Ikalawang Bahagi: Komentaryo

**1. Si Satanas ay Isang Hindi-lehitimo at Pansamantalang “Tagapamahala.”**

Sa synoptic Gospels, ang pokus ng labanan sa pagitan ni Satanas at ni Jesus ay ang tukso sa ilang (Mateo 4:1–11; Marcos 1:12, 13; Lucas 4:1–13). Sa tatlong synoptics, nagbigay si Lucas ng mga karagdagang detalye, sa ikatlong tukso tungkol sa di-umano’y awtoridad ni Satanas. Nang ipakita ng diyablo kay Jesus “sa isang saglit ang lahat ng mga kaharian sa sanlibutan”(Lucas 4:5), ay sinabi sa Kanyang, “Ibibigay ko sa Iyo ang lahat ng kapangyarihang ito, at ang kaluwalhatian nila, sapagkat ito’y naibigay na sa akin, at ibinibigay ko kung kanino ko ibig” (Lucas 4:6).

Mapagdedebatehan kung si Satanas ay talagang may awtoridad na kaniyang inaangkin na mayroon at, kung gayon, kung paano niya ito nakuha. Para makatiyak matapos pumasok ang kasalanan sa sanlibutan, “binigyan ng Diyos si Satanas ng sapat na kalayaan na gamitin ang kanyang nakapipinsalang impluwensya sa buong daigdig.”—Sydney H.T. Page, Powers of Evil: A Biblical Study of Satanas and Demons (Grand Rapids, MI: Baker Books, 1995), p. 98. Gayunpaman, ang kalayaang ito ay naiiba sa pagsasabing si Satanas ay may lehitimong awtoridad sa mundo. Sa katunayan, sa pagtanggi sa alok ni Satanas, hindi kinikilala ni Jesus ang pagiging lehitimo ng gayong awtoridad.

Sa Ebanghelyo ni Juan, ang labanan sa pagitan ni Satanas at ni Jesus ay partikular na itinampok sa mga pagtukoy sa “pinuno [prinsipe] ng sanlibutang ito” (Juan 12:31; Juan 14:30; Juan 16:11). Sa Juan 12:31–33 ay binibigyang-diin ni Jesus ang paghuhukom sa mundo at ang pagpapalayas sa pinuno/prinsipe nito, na may partikular na kaugnayan sa Kanyang kamatayan. Sa Juan 14:30, itinuro ni Jesus sa konteksto ng Kanyang sermon ng pamamaalam sa mga disipulo na “darating ang pinuno [prinsipe] ng sanlibutang ito.” Sa Kanyang pagbibigay-diin sa antagonismo ng talatang ito, ay idinagdag, “siya’y walang kapangyarihan sa akin.” Malamang na ang pahayag ay ipinapakita ang pagdating ni Judas Iscariote, bilang ahente na sa pamamagitan niya ay “isinagawa ng diyablo ang kamatayan ni Jesus.” Gayunpaman, ang krus ay hindi tagumpay ng diyablo, ngunit nakakagulat na ito ang [dahilan ng] kanyang pagbagsak (tingnan ang D. A. Carson, The Gospel According to John, The Pillar New Testament Commentary [Grand Rapids, MI: Eerdmans, 1991], p. 508). Pagkatapos, habang tinuturuan ni Jesus ang mga disipulo tungkol sa ipinangakong Parakletos, ang Banal na Espiritu, muli Niyang idiniin, ngayon sa Juan 16:11, “sapagkat ang pinuno [prinsipe] ng sanlibutang ito ay hinatulan na”, na tila ipinapahayag ang pagpapalayas ng diyablo sa Juan 12:31.

Samakatuwid, samantalang ang mga synoptic ay binibigyang-diin ang tagumpay ni Cristo laban kay Satanas sa tukso sa ilang, sa simula ng Kanyang pampublikong ministeryo, binibigyang-diin ng Ebanghelyo ni Juan ang pagkatalo ni Satanas, ang pinuno/prinsipe ng mundong ito, sa krus (tingnan din ang Powers of Evil: A Biblical Study of Satan and Demons, p. 129) ibig sabihin, sa pagtatapos ng ministeryo ni Jesus sa lupa. Sa magkaparehong pangyayari, nalaman natin na si Satanas ay isang ilegal at pansamantalang tagapamahala ng isang makasalanang sanlibutan, isang sanlibutan na hindi kapani-paniwalang minamahal ng Diyos ngunit hinatulan din dahil sa pagtanggi kay Jesus (Juan 1:10, 29; Juan 3:16, 17, 19; Juan 9:39; Juan 14:17; Juan 16:8; Juan 17:9, 14, 16, 21). Gaya ng ipinahihiwatig ni Robert Recker, si Satanas ay “isang pinatalsik na prinsipe, o isa na nasa proseso ng pagpapalayas.”—“Satan: In Power or Dethroned?”, Calvin Theological Journal 6, blg. 2 (1971), p. 147.

**2. Naninirang-puri at Namimihag si Satanas sa Ilalim ng Kanyang “Pamamahala.”**

Sa kabila ng pagiging ilegal na pinuno, dahil sa kasalanan ang mga tao ay naging legal na mga bihag ng pamamahala ni Satanas. Binibigyang-diin ni Ellen G. White na “Ang nagkasalang mga tao ay legal na mga bihag ni Satanas. . . . Ang mga tao ay likas na hilig na sundin ang mga mungkahi ni Satanas, at hindi niya matagumpay na malalabanan ang kakila-kilabot na kalaban maliban kung si Cristo, ang makapangyarihang Mananakop, ay nananahan sa kanya, ginagabayan ang kanyang mga hangarin, at binibigyan siya ng lakas.”—Testimonies for the Church, vol. 1, p. 341. Hindi ang Diyos ang “gumawa kay Satanas na maging ‘prinsipe ng sanlibutang ito,’ kundi . . . ginawa siya ng mga taong ganon sa pamamagitan ng kanilang kasalanan.”—Page, Powers of Evil: A Biblical Study of Satan and Demons, p. 129.

Kahit na si Satanas ay, mula sa pananaw ng kasalanan ng tao, ay isang matuwid na pinuno ng tiwaling mga tao, siya ay ilegal na pinuno ayon sa pananaw ng kanyang karakter at mga aksyon. Mariing inilarawan siya ni Jesus bilang isang sinungaling at mamamatay-tao. Sa Kanyang mga salita, si Satanas “ay isang mamamatay-tao buhat pa sa simula, at hindi naninindigan sa katotohanan, sapagkat walang katotohanan sa kanya. Kapag siya ay nagsasalita ng kasinungalingan, siya ay nagsasalita ayon sa kanyang sariling likas, sapagkat siya ay sinungaling at ang ama ng kasinungalingan” (Juan 8:44). Ang kasinungalingan/paninirang-puri at pagkabihag ng mga mortal ang buod ng kanyang “pamamahala,” na kinakailangang pabagsakin ni Jesus.

Ang Ebanghelyo ni Juan ay tila binibigyang-diin na “ang pinuno [prinsipe] ng sanlibutang ito” ay natalo at pinalayas sa pamamagitan ng handog ni Cristo sa krus, muli Niyang pagkabuhay, at pag-akyat sa Ama (Juan 12:31–33, Juan 16:11). Gayunpaman, ang panalangin ni Jesus para sa kapakanan ng Kanyang mga alagad, sa Juan 17, ay ipinapalagay na ang impluwensya ni Satanas sa sangkatauhan ay hindi nagtatapos sa krus. “Sa kabaligtaran, ipinahihiwatig ni Juan na ang oposisyon na sulsol ni Satanas laban kay Jesus ay itutuon din laban sa mga tagasunod ni Jesus.”—Powers of Evil: A Biblical Study of Satan and Demons, p. 130. Sa Juan 17:15, nanalangin si Jesus na ilayo ng Ama ang “sila mula sa masama,” sapagkat sila ay nasa sanlibutan ngunit hindi kabilang dito (Juan 17:15, 16). Sa 1 Juan 5:19, ang pagkakaiba ay ginawa sa pagitan ng mga mananampalataya ng Diyos at ng mga di-mananampalataya (sa sanlibutan), na inihahambing ang mga tao ng Diyos sa mga nasa ilalim ng kapangyarihan ng diyablo: “Alam natin na tayo ay sa Diyos, at ang buong mundo ay nasa ilalim ng kapangyarihan ng masama.”

Binabanggit ng Hebreo 2:14, 15 ang kapangyarihang taglay ng diyablo sa makasalanang mga tao, anupa’t ipinailalim sila sa pagkaalipin, sa mga itinakda ng “kapangyarihan ng kamatayan.” Itinuturo din ng talatang ito na winasak ni Jesus ang kapangyarihang ito sa pamamagitan ng Kanyang kamatayan. Kaya, kung ibabatay sa tagumpay ni Jesus, hindi tayo nasa ilalim ng pagkaalipin ng takot sa kamatayan. Ngunit kailangan pa rin nating maging mapagbantay at umasa sa kapangyarihan ng Diyos. Ang kasaysayan ng kaligtasan ay hindi pa tapos, at “ang diyablo ay tulad sa leong gumagala at umuungal, na humahanap ng kanyang malalapa” (1 Pedro 5:8). Higit pa rito, bago ang kanyang huling pagkawasak (Apocalipsis 12:10), patuloy na inaakusahan ni Satanas ang mga mananampalataya sa harap ng Diyos (Apocalipsis 12:10), at ang kasaysayan ni Job na nagmumungkahi ng paninirang-puring iyon (Job 1:9–11, Job 2:5) ay bahagi ng estratehiya ng pag-aakusa ng diyablo.

**3. Limitado si Satanas sa Kanyang “Pamumuno.”**

Ginawa ng mga makasalanang tao si Satanas na isang tagapamahala, at ang kanyang mga paratang sa paninirang-puri ay isinasaalang-alang, sa halip na basta na lamang itakwil ng Diyos. Hinahayaan ng Diyos na mangyari ito upang malinaw na mapatunayang mali ang mga akusasyong ito. Dahil dito, si Satanas ay may puwang at panahon para “mamuno,” ngunit, gaya ng ipinahihiwatig din ng kasaysayan ni Job (“huwag mo lamang siyang pagbubuhatan ng iyong kamay” [Job 1:12]; “ingatan mo lamang ang kanyang buhay” [Job 2:6]), nililimitahan siya ng Diyos sa “pamamahala” na ito.

Bukod dito, nalaman natin, sa Daniel 10, ang tungkol sa mga hangganan ng masamang kapangyarihan. Ayon sa kabanatang ito, “ang paglalahad ng kasaysayan ng tao ay hindi lamang natutukoy sa pamamagitan ng mga pagpapasya na ginawa ng mga tao, sapagkat mayroong hindi nakikitang anggulo ng realidad na dapat ding isaalang-alang. Sa katibayan, may mga masasamang puwersa sa sansinukob na nagsasagawa ng masamang impluwensya sa larangan ng pamamahala sa sangkatauhan, lalo na kung ito ay kapakanan ng bayan ng Diyos. Gayunpaman, ang kapangyarihan ng mga masasamang ahensyang ito ay limitado, dahil higit na sumasalungat sa kanila ang kapangyarihan ng kabutihan, at ang tapat na mga panalangin ng mga mananampalataya ay epektibo rin laban sa kanila. Gaano man nilalabanan ng puwersa ng kasamaan ang kalooban ng Diyos, hindi nila ito mapipigilan na maisakatuparan.”—Powers of Evil: A Biblical Study of Satan and Demons, p. 64.

Tiniyak ni Ellen G. White na mayroong katulad na tunggalian sa sansinukob sa buhay ng bawat tao, at itinatampok din niya ang kahalagahan ng panalangin ayon sa kontekstong ito. Sa kabanata na “The Power of Satan” sa Testimonies for the Church, vol. 1, binibigyang-diin niya na “Ang Diyos lamang ang makapaglilimita sa kapangyarihan ni Satanas” (Pahina 341) at “nakita niya ang masasamang anghel na nakikipag-agawan para sa mga kaluluwa, at ang mga anghel ng Diyos ay lumalaban sa kanila. Matindi ang labanan” (Pahina 345). Gayunpaman, idinagdag niya, “

hindi gawain ng mabubuting anghel na kontrolin ang isipan ng mga taong laban sa kanilang kalooban. Kung sila ay sumuko sa kaaway, at hindi nagsisikap na labanan siya, kung gayon ang mga anghel ng Diyos ay kaunti lamang ang magagawa kundi pigilin ang hukbo ni Satanas, na hindi nila lipulin, hanggang sa ang karagdagang liwanag ay maibigay sa mga nasa panganib, para mahikayat silang gumising at tumingin sa langit para sa tulong” (Pahina 345). Ayon sa kontekstong ito, binibigyang-diin niya na “ang dakilang Kumander sa langit at lupa ay naglagay ng limitasyon sa kapangyarihan ni Satanas” habang, kasabay nito, binibigyang-diin niya ang kahalagahan ng panalangin, dahil “ang ating Tagapagligtas ay nakikinig sa taimtim na panalangin ng pananampalataya, at nagpapadala ng dagdag na tulong ng mga anghel na napakalakas upang iligtas siya” (Pahina 346).

### Ikatlong Bahagi: Pagsasakabuhayan

Nagbibigay ng mga kamangha-manghang pananaw sa katotohanan ng malaking tunggalian ang aklat ni Job. Nagpasya si Job na matakot sa Diyos sa kabila ng mga pangyayari. Habang isinasaalang-alang ang pananaw na ito, talakayin ang mga sumusunod na tanong:

1. Paanong hinihimok tayo ng proteksyon ng Diyos upang katakutan, hangarin, at mahalin Siya nang mas higit pa? Sa anong mga paraan maaaring hamunin ng Kanyang proteksyon ang ilan sa atin, o maging hadlang, sa ating pagtugon sa Kanya?
2. Si Satanas ay pinatawan ng mga limitasyon sa kanyang pamamahala, na naging maliwanag na tagpo sa makalangit na konsilyo sa Job. Ano ang sinasabi sa atin ng umiiral na mga limitasyon sa kapangyarihan ni Satanas tungkol sa kapangyarihan at mga pagkilos ng Diyos?
3. Sa kabanata na “The Power of Satan” (Testimonies for the Church, vol. 1, p. 345), binibigyang-diin ni Ellen G. White ang kahalagahan ng panalangin upang magpadala ang Diyos ng mga anghel para iligtas tayo. Kaya, gaano kahalaga ang iyong buhay-panalangin sa pagbubukas ng mga daan para sa pagkilos ng Diyos?

`Notes`