---
title:  Ang (Pansamantalang) Pinuno ng Sanlibutang Ito
date:   05/03/2025
---

Nakita natin sa mga nagdaang liksyon na, sa pangsansinukob na tunggalian si Satanas at ang kanyang mga kasamahan ay pansamantalang binigyan ng malawak na nasasakupan sa mundong ito, na limitado ayon sa ilang uri ng mga panuntunan ng pakikipagtunggali.

Ang mga tuntunin ng mga pakikipagtunggaling ito ay naglilimita hindi lamang sa mga pagkilos ng kaaway—ang diyablo at ang kanyang mga kasamahan—kundi naglilimita rin sa mga pagkilos ng Diyos para alisin o bawasan ang kasamaan na (pansamantalang) kasama sa nasasakupan ng kaaway. Dahil sa hindi kailanman sisirain ng Diyos ang Kanyang mga pangako—ang diyablo ay nagkakaroon ng ilang limitado at pansamantalang pamumuno—nilimitahan ng Diyos ang Kanyang panghinaharap na pagkilos  (nang hindi binabawasan ang Kanyang kapangyarihan).

`Basahin ang Juan 12:31, Juan 14:30, Juan 16:11, 2 Corinto 4:4, at Lucas 4:6. Ano ang itinuturo ng mga talatang ito tungkol sa pamumuno ng kaaway sa mundong ito?`

Ipinapakita ng Bagong Tipan ang digmaan ng mga kaharian, ang mga kaharian ng liwanag at kadiliman, na kung saan ang kadiliman ay nagmumula kay Satanas at sa kanyang paghihimagsik. Bahagi ng misyon ni Cristo ay ang gapiin ang kaharian ni Satanas: “Dahil dito ay nahayag ang Anak ng Diyos upang wasakin ang mga gawa ng diyablo” (1 Juan 3:8).

Gayunpaman, mayroong mga “tuntunin” na naglilimita kung ano ang magagawa ng Diyos habang nananatiling totoo sa mga prinsipyo na nasa likod ng Kanyang pamahalaan. Kasama sa mga limitasyong ito ay ang (1) pagbibigay ng kalayaang mamili sa mga nilikha at (2) napagkasunduang tuntunin ng pakikipagtunggali, na hindi natin alam, sa ngayon. Ang ganitong mga hadlang at limitasyon sa mga pagkilos ng Diyos ay may mahalagang implikasyon sa moral na kakayahan ng Diyos na bawasan at/o dagliang alisin ang kasamaan sa mundong ito. Kaya’t, nakikita natin ang patuloy na kasamaan at pagdurusa, na tunay na magdudulot sa maraming taong pagdudahan ang pag-iral ng Diyos o ang Kanyang kabutihan. Ganunpaman, kapag ang dahilan ng dakilang tunggalian ay naunawaan, at ang mga limitasyong inilagay ng Diyos kung paano Niya pakikitunguhan ang kasamaan, makakaya natin sa ilang antas na mas maunawaan ang mga bagay-bagay—hanggang sa panghuling tagumpay ng Diyos laban sa kasamaan.

`Paano ang katotohanang tinawag ni Jesus si Satanas na “pinuno” ng sanlibutang ito ay tumutulong, kahit papaano, sa ating pag-unawa sa kasamaan na umiiral sa sanlibutan ngayon? Anong laking kaaliwan na malaman na ito, sa katunayan, ay isang pansamantalang pamumuno lamang!`