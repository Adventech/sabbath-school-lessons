---
title:  Ang Kalagayan ni Job
date:   04/03/2025
---

Sa aklat ng Job, binigyan tayo ng kahanga-hangang pananaw sa katotohanan ng dakilang tunggalian.

`Basahin ang Job 1:1–12 at Job 2:1–7. Anong mga prinsipyo ng dakilang labanan ang inihayag dito?`

Maraming mahahalagang mga detalye ang makukuha mula sa mga talatang ito. Una, parang lumalabas ang ilang uri ng tanawin sa konsilyo sa langit, hindi lamang ang isang pag-uusap sa pagitan ng Diyos at ni Satanas; kasama rin dito ang mga makalangit na nilalang.

Pangalawa, mayroon nang umiiral na hidwaan, na ipinahiwatig ng katotohanan na tinanong ng Diyos kung pinansin ba ni Satanas si Job. Pinansin si Job para saan? Ang tanong na ito ay may katuturan sa konteksto ng isang mas malaki at nagpapatuloy na pagtatalo.

Pangatlo, habang ipinapahayag ng Diyos si Job bilang isang taong walang kapintasan, matuwid at may takot sa Diyos, sinasabi naman ni Satanas na kaya lang natatakot sa Diyos si Job dahil pinoprotektahan siya ng Diyos. Ito ay katumbas rin ng paninirang-puri sa karakter ni Job at ng Diyos. (ihambing sa Apocalipsis 12:10, Zechariah 3).

Ikaapat, ipinaparatang ni Satanas na hindi patas ang ginagawang proteksyon ng Diyos kay Job at ginagawang imposible para kay Satanas na patunayan ang kanyang mga paratang. Ipinakikita nito ang ilang umiiral na mga limitasyon kay Satanas (ang panuntunan ng pakikipagtunggali), at makikitang sinubokang saktan ni Satanas si Job.

Tumugon ang Diyos sa bintang ni Satanas sa harap ng konsilyo sa langit sa pamamagitan ng pagpapahintulot kay Satanas na patunayan ang kanyang teorya, ngunit sa loob lamang ng mga limitasyon nito. Una ay pinahintulutan si Satanas na bigyan ng kapangyarihan sa “lahat ng kanyang ari-arian,” ngunit hindi pinahintulutan na saktan si Job ng personal (Job 1:12). Sa bandang huli, matapos na sabihin ni Satanas na inaalala lamang ni Job ang sarili niya, pinahintulutan ng Diyos si Satanas na personal na pahirapan si Job, basta’t huwag lamang kikitilin ang kanyang buhay. (Job 2:3–6).

Nagdala ng maraming kalamidad si Satanas kay Job, ngunit sa bawat pagkakataon ay patuloy na pinupuri ni Job ang pangalan ng Diyos (Job 1:20–22, Job 2:9, 10), na pinapabulaanan ang mga paratang ni Satanas.

Marami tayong natutunan dito, tulad nang mayroong mga panuntunan ang pakikipagtunggali sa pangsansinukob na tunggalian. Mayroong mga limitasyong sinusunod sa bulwagan sa langit kung saan ang mga alegasyon na itinataas laban sa Diyos ay maaaring malutas nang hindi nilalabag ng Diyos ang mga banal na prinsipyo na likas sa pag-ibig, ang pundasyon ng pamahalaan ng Diyos at kung paano Niya pinamumunuan ang sansinukob at ang mga matatalinong nilalang dito.

Ang mga makalangit na mga senaryong ito sa aklat ng Job ay nagbibigay sa atin ng mga kahanga-hangang pananaw tungkol sa katotohanan ng dakilang tunggalian, at kung paano ito nagaganap sa lupang ito.