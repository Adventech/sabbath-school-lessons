---
title:  Binawi ang Awa
date:   08/01/2025
---

Ang pag-ibig ng Diyos ay walang hanggan at laging hindi pinagpapaguran. Gayunpaman, maaari itong tanggihan ng mga tao. May pagkakataon tayong tanggapin o tanggihan ang pag-ibig na iyon, ngunit dahil lamang ito sa kusang-loob na pag-ibig ng Diyos sa atin sa Kanyang perpekto at walang hanggang pag-ibig bago pa ang anumang bagay na ginawa natin (Jeremias 31:3). Ang pag-ibig natin sa Diyos ay tugon sa ibinigay na sa atin bago pa man natin ito hiniling.

`Basahin ang 1 Juan 4:7–20, na may partikular na diin sa mga talatang 7 at 19. Ano ang sinasabi nito sa atin tungkol sa prayoridad ng pag-ibig ng Diyos?`

Ang pag-ibig ng Diyos ay laging nauuna. Kung hindi tayo unang minahal ng Diyos, hindi natin Siya kayang mahalin bilang tugon. Bagama’t nilikha tayo ng Diyos na may kakayahang magmahal at mahalin, ang Diyos mismo ang pinagbabatayan at pinagmumulan ng lahat ng pag-ibig. Gayunpaman, mayroon tayong pagpipilian kung tatanggapin natin ito at pagkatapos ay ipapakita natin ito sa ating buhay. Ang katotohanang ito ay ipinakikita sa talinghaga ni Cristo tungkol sa di-mapagpatawad na alipin (tingnan sa Mateo 18:23–35).

Sa talinghaga, makikita natin na walang paraan na mabayaran ng alipin ang utang niya sa amo. Ayon sa Mateo 18, may utang ang alipin sa kanyang amo na 10,000 talento. Ang isang talento ay humigit-kumulang anim na libong denario. At ang isang denario ay ang siyang tinatanggap ng isang karaniwang manggagawa bilang kabayaran para sa isang araw na trabaho (ihambing sa Mateo 20:2). Kaya, kakailanganin ng isang karaniwang manggagawa ng 6,000 araw ng paggawa upang kumita ng isang talento. Ipagpalagay na pagkatapos na tanggalin ang mga araw na walang pasok, na ang isang karaniwang manggagawa ay maaaring magtrabaho ng 300 araw bawat taon at sa gayo’y kumita ng 300 denario sa isang taon. Kaya kakailanganin ng isang karaniwang manggagawa ng humigit-kumulang dalawampung taon upang mabayaran ang isang talento, na binubuo ng 6,000 denario (6,000/300 = 20). Upang kumita ng 10,000 talento, kung gayon, ang isang karaniwang manggagawa ay kailangang magtrabaho ng 200,000 taon. Sa madaling salita, hinding-hindi mababayaran ng alipin ang utang na ito. Gayunpaman, nahabag ang panginoon sa kaniyang alipin at malayang pinatawad ang kanyang malaking utang.

Gayunpaman, nang ang pinatawad na lingkod na ito’y tumangging patawarin ang lubhang mas higit na maliit na 100 denariong utang ng isa sa kanyang mga kapuwa alipin at ipakulong siya dahil sa utang, nagalit ang panginoon at binawi ang kanyang maawaing pagpapatawad. Binawi sa alipin ang pagmamahal at pagpapatawad ng kanyang amo. Bagama’t hindi nauubos ang habag at awa ng Diyos, maaaring tanggihan ng isa, o mawala, ang mga benepisyo ng habag at awa ng Diyos.

Isipin kung ano ang pinatawad sa iyo at kung gaano kalaki ang halagang ibinayad para mapatawad ka ni Jesus. Ano ang dapat sabihin nito sa iyo tungkol sa pagpapatawad sa iba?