---
title:  Tinanggap Ninyong Walang Bayad; Ibigay Ninyong Walang Bayad
date:   09/01/2025
---

Kung paanong hindi mababayaran ng alipin ang kanyang utang sa kanyang panginoon, hindi rin natin kailanman mababayaran ang Diyos. Hindi natin kailanman kayang pagpaguran o maging karapat-dapat sa pag-ibig ng Diyos. “Subalit pinatutunayan ng Diyos ang Kanyang pag-ibig sa atin, na noong tayo’y makasalanan pa, si Cristo ay namatay para sa atin” (Roma 5:8). Anong kamangha-manghang pag-ibig! Gaya ng sinasabi sa 1 Juan 3:1, “Masdan ninyo kung anong uri ng pag-ibig ang ipinagkaloob sa atin ng Ama, upang tayo’y matawag na mga anak ng Diyos!”

Gayunpaman, ang magagawa at dapat nating gawin ay ipakita ang pagmamahal ng Diyos sa iba sa abot ng ating makakaya. Kung tayo’y tumanggap ng gayon kalaking habag at kapatawaran, gaano pa kaya natin dapat ipakita ang habag at kapatawaran sa iba? Alalahanin na ang alipin ay nawalan ng habag at pagpapatawad ng kanyang panginoon dahil hindi niya ito ibinigay sa kanyang kapwa alipin. Kung talagang mahal natin ang Diyos, hindi tayo magkukulang na ipakita ang Kanyang pagmamahal sa iba.

`Basahin ang Juan 15:12, 1 Juan 3:16, at 1 Juan 4:7–12. Ano ang itinuturo ng mga talatang ito tungkol sa kaugnayan sa pagitan ng pag-ibig ng Diyos, ng pagmamahal natin sa Diyos, at ng pagmamahal sa iba?`

Pagkatapos lamang ng Juan 15:12, sinabi ni Jesus sa Kanyang mga disipulo,

“Kayo’y aking mga kaibigan kung ginagawa ninyo ang mga bagay na iniutos Ko sa inyo” (Juan 15:14). At ano ang iniutos sa kanila ni Jesus? Sa iba pang mga bagay, iniutos ni Jesus sa kanila (at sa atin) na mahalin ang iba gaya ng pagmamahal Niya sa kanila. Dito at sa iba pang dako, inuutusan tayo ng Panginoon na ibigin ang Diyos at ibigin ang isa’t isa.

Sa madaling salita, dapat nating kilalanin na tayo ay pinatawad sa isang walang hanggang utang, isang utang na hindi natin mababayaran, isang utang na binayaran lamang sa krus para sa atin. Samakatuwid, dapat nating mahalin at purihin ang Diyos at mamuhay nang may pagmamahal at biyaya sa iba. Gaya ng itinuturo ng Lucas 7:47, ang pinatawad ng marami ay umiibig ng marami, subalit “ang pinatatawad ng kaunti ay nagmamahal nang kaunti.” At sino sa atin ang hindi nakakaalam kung gaano siya napatawad?

Kung ang ibigin ang Diyos ay nangangahulugang ibigin natin ang iba, dapat nating ibahagi nang madalian ang mensahe ng pag-ibig ng Diyos, kapwa sa salita at sa gawa. Dapat nating tulungan ang mga tao sa kanilang pang-araw-araw na buhay dito at ngayon, at hangarin din nating maging daluyan ng pag-ibig ng Diyos at ituro ang mga tao sa Isa na nag-aalok sa kanila ng pangako ng buhay na walang hanggan sa isang bagong langit at isang bagong lupa—isang ganap na bagong nilikha mula sa daigdig na ito, na labis na napinsala at sinira ng kasalanan at kamatayan, ang mga nakalulungkot na bunga ng pagtanggi sa pag-ibig ng Diyos.

`Anong mga hakbang ang maaari mong gawin upang ipakita ang pagmamahal mo sa Diyos sa pamamagitan ng pagmamahal sa iba? Ano ang maaari mong gawin ngayon at sa mga darating na araw para ipakita sa mga tao ang pag-ibig ng Diyos at (sa huli’y) anyayahan silang tamasahin ang ibig sabihin ng pagkakaroon ng pangako ng buhay na walang hanggan?`