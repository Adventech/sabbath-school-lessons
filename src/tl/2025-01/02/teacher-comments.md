---
title:  Komento ng Guro
date:   10/01/2025
---

### Unang Bahagi: Pangkalahatang-ideya

**Susing Talata**: Juan 14:23

**Pokus ng Pag-aaral**: Deuteronomio 7:9; Awit 145:9; Ezekiel 33:11; Mateo 18:23–35; 2 Pedro 3:9; Judas 21.

**Panimula**: Ang pag-ibig ng Diyos ay tungkol sa malalim na pakikipag-ugnayan. Ang isang mapagmahal at malapit na relasyon sa Diyos ay hindi maaaring umiral kung hindi tumutugon ang tao sa mapagmahal na kabutihan ng Diyos.

**Mga Paksa ng Liksyon**: Ang liksyon sa linggong ito ay nakatuon sa tatlong pangunahing isipan.

1. Ang pag-ibig ng Diyos ay walang kondisyon: Mahal ng Diyos ang lahat at nais Niyang magtatag ng relasyong nagbubuklod sa isa’t isa. Ang pagpapahayag ng Kanyang pag-ibig ay hindi nakasalalay sa pagkilos ng tao o limitado sa isang uri ng tao. Nakikita Niya ang halaga sa bawat tao at itinuturing ang bawat isa bilang isang dapat pag-ukulan ng Kanyang mapagmahal na mga pagpapala.
2. Ang pag-ibig ng Diyos ay nagnanais na pasimulan ang isang kondisyonal na relasyon: Ang mapagmahal na kabutihan ng Diyos ay pangkalahatan at walang kondisyon, ngunit nais Niyang magkaroon ng isang tiyak at matalik na relasyon sa mga tao, na nagpapahiwatig ng kondisyon. Ibig sabihin, inaasahan Niya ang isang tugon sa pag-ibig na kanilang natatanggap mula sa Kanya, isang kusang-loob na katumbas na pag-ibig ayon sa anyo ng pagsunod at katapatan.
3. Ang pag-ibig sa Diyos ay nilalayon na ipakita sa mga pakikipag-ugnayan ng tao: Ang Diyos sa pangkalahatan ay naghahangad ng isang relasyon na nagbibigayan; ang pagpapatuloy ng isang malapit na relasyon ay nagpapahiwatig ng angkop na tugon ng tao. Ang bahagi ng tao sa pag-ibig na nagpapanatili ng tipan ay kinabibilangan ng pagsunod sa mga utos ng Diyos at pagmamahal sa isa’t isa, na mga pagkilos ng tao, na binibigyang kapangyarihan ng pag-ibig ng Diyos.

**Pagsasakabuhayan**: Nais ng Diyos na magkaroon ng mapagmahal na relasyon sa mga tao, ngunit ang relasyong ito ay nangangailangan sa ating panig ng tunay na pagtugon at pagsunod. Sabihin sa iyong mga estudyante na tahimik na pag-isipan kung ano ang naglalagay sa panganib sa kanilang relasyon ng tipan-pag-ibig sa Diyos (at sa iba).

### Ikalawang Bahagi: Komentaryo

**1. Ang Pag-ibig ng Diyos Ay Walang Kondisyon.**

Binibigyang-diin ng Awit 145:8, 9 ang kahanga-hanga at lubos na katotohanan ng pag-ibig ng Diyos: “Ang Panginoon ay mapagpala at puno ng awa, hindi magagalitin at sagana sa tapat na pag-ibig. Ang Panginoon ay mabuti sa lahat, at ang Kanyang awa ay nasa lahat Niyang ginagawa.” Ang isipan ng pag-ibig sa talatang ito ay nakikita sa mga prinsipyo ng kagandahang-loob, habag, pasensya, awa, at kabutihan. Ang listahang ito ay sumasalamin sa paghahayag ng kaluwalhatian at katangian ng Diyos kay Moises sa Exodo 34:6. Sa Awit 145:8, ang salitang Hebreo na khesed, na lumilitaw din sa Exodo 34:6, ay isinalin ng NKJV bilang “awa” at isinalin bilang pag-ibig sa iba pang mga bersyon: “mapagmahal na kabaitan” (NASB1995), “matatag na pag-ibig” (ESV, NRSV), “tapat na pag-ibig” (NET), at “masagana sa pag-ibig” (NIV). Ang terminong khesed ay naghahatid ng mga isipan ng matapat, katapatan, kabutihan, at kagandahang-loob (Ludwig Koehler et al., The Hebrew and Aramaic Lexicon of the Old Testament [Leiden: Brill, 1994–2000], pp. 336, 337), at kabilang sa teritoryong nagbibigay kahulugan ng (tapat/katapatan) na pag-ibig (James Swanson, Dictionary of Biblical Languages ​​with Semantic Domains: Hebrew [Old Testament] [Oak Harbor: Logos Research Systems, Inc., 1997)].

Ang buong katotohanan ng pag-ibig ng Diyos ay mas tiyak na idiniin sa Awit 145:9, na binibigyang-diin na “Ang Panginoon ay mabuti sa lahat.” Ang pang-kalahatang saklaw ng banal na kabutihan na nakasaad sa talatang ito ay tahasang nagpapahiwatig na ang pag-ibig ng Diyos ay walang kondisyon; ibig sabihin, hindi ito nakadepende sa kilos o reaksyon ng tao. Sa Awit 145, ginagamit ang panlahatang pananalita sa bersikulo 12 upang ilarawan ang “mga anak ng mga tao,” na dapat na makarinig tungkol sa kamangha-manghang mga gawa ng Diyos. Bukod dito, inilalarawan ng Awit 145:15 ang “mga mata ng lahat” na tumitingin sa Panginoon nang may pag-asa at tinatanggap mula sa Kanya “ang kanilang pagkain sa takdang panahon.” Pagkatapos, idinagdag ng Awit 145:16, “Binubuksan Mo ang Iyong kamay, binibigyang-kasiyahan Mo ang nasa ng bawat bagay na may buhay.” Sa wakas, ang Awit ay nagtatapos sa isang pangkalahatang paanyaya, kung saan “pupurihin ng lahat ng laman ang Kanyang banal na pangalan magpakailanman” (Awit 145:21). Ang pangkalahatang wikang ito ay nagtatampok sa sumasaklaw na katotohanan ng pag-ibig ng Diyos at ang walang kondisyong likas nito, dahil ang lahat ng mga nilalang ang pinag-uukulan ng Kanyang mabuting mga pagpapala.

Ang larawang ito ng walang kondisyong pag-ibig ng Diyos ay naaayon sa isipan na ang Panginoon ay “walang kasiyahan sa kamatayan ng masama, kundi ang masama ay tumalikod sa kanyang lakad at mabuhay” (Ezekiel 33:11). Ang parehong kuru-kuro ay pinagtibay sa 2 Pedro 3:9, na nagtuturo na ang Diyos ay “hindi ibig na sinuman ay mapahamak kundi ang lahat ay dumating sa pagsisi.” Gaya ng ipinahihiwatig ng 1 Timoteo 2:4, ang Panginoon ay “nagnanais na ang lahat ng tao ay maligtas.”

**2. Ang Pag-ibig ng Diyos Ay Nagnanais na Pasimulan ang Isang Kondisyonal na Relasyon.**

Bagama’t binibigyang-diin ng Awit 145 ang sumasaklaw at walang kondisyon na katotohanan ng pag-ibig ng Diyos, ang Awit ay binibigyan rin ng pagkakaiba ang tapat (Awit 145:10, 11) at masasamang (Awit 145:20) mga tao. Higit pa rito, itinatampok ng kabanata ang isang mas tiyak at may kondisyong relasyon ng Diyos sa mga naghahanap at naglilingkod sa Kanya. “Ang Panginoon ay malapit sa lahat nang sa Kanya’y nananawagan, sa lahat ng tumatawag sa Kanya sa katotohanan. Kanyang ibinibigay ang nasa ng lahat ng natatakot sa Kanya; Kanya ring dinidinig ang kanilang daing at inililigtas sila” (Awit 145:18, 19, nilagyan ng pagdidiin). Kapansin-pansin, ayon sa Awit 145:20, ang pangunahing pagkakaiba sa pagitan ng tapat at masasama ay ang huling grupo ay nagmamahal sa Panginoon: “Iniingatan ng Panginoon ang lahat ng umiibig sa Kanya, ngunit ang lahat ng masama ay lilipulin Niya.” Iminumungkahi ng pagkakaibang ito na bagama’t ang mapagmahal na kagandahang-loob ng Diyos ay pangkalahatan at walang kondisyon, nais Niyang magkaroon ng isang mapagmahal na personal na relasyon sa mga tao, at ang relasyong ito ay nagpapahiwatig ng kondisyon; ibig sabihin, hindi ito maitatag nang walang mapagmahal na tugon ng tao sa pag-ibig ng Diyos. Tiyak, ang mapagbigay na pag-ibig ng Diyos ay walang kondisyon at sumasaklaw sa lahat. Ngunit ang isang mapagmahal na relasyon sa Kanya ay may kondisyon, dahil ang isang mapagmahal na relasyon ay hindi talaga maaaring umiral kung ang mga tao ay hindi tutugon nang may pagmamahal sa pag-ibig na kanilang tinanggap mula sa Diyos. Sa madaling salita, ang isang tunay na mapagmahal na relasyon ay nagpapahiwatig ng ilang antas ng pagtugon.

Ang isipang ito ng sukatan ng pagtugon sa isang tunay na mapagmahal na relasyon ay mahalaga para sa pag-unawa sa pakikipagtipan ng Diyos sa Kanyang bayan. Una sa lahat, ang tipang ito ay nakasalalay sa walang kondisyong pag-ibig ng Diyos. Gaya ng itinuturo ng Deuteronomio 7:6–8, tungkol sa Israel, “Sapagkat ikaw ay isang banal na bayan sa Panginoon mong Diyos; pinili ka ng Panginoon mong Diyos upang maging sarili niyang pag-aari, mula sa lahat ng bayan na nasa balat ng lupa. Kayo’y inibig at pinili ng Panginoon hindi dahil sa kayo’y marami kaysa alin mang bayan ni sapagkat kayo ang pinakakaunti sa lahat ng mga tao. Kundi dahil iniibig kayo ng Panginoon”. Gayunpaman, kahit na ang pag-ibig ng Diyos ay hindi nakabatay sa kung ano o ang ginawa ng Israel, ang pakikipagtipan sa pagitan ng Diyos at Israel ay nangangailangan ng ilang antas ng mapagmahal na pagtugon sa pag-ibig ng Diyos. Tiyak na tinutupad ng Diyos ang Kanyang tipan nang may katapatan at awa. Ang sapat na tugon ng mga tao ay ibigin ang Diyos at sundin ang Kanyang mga utos. Gaya ng binibigyang-diin ng Deuteronomio 7:9, ang Diyos ay “tapat” at “tumutupad ng Kanyang mga utos, hanggang sa isang libong lahi.”

**3. Ang Pag-ibig ng Diyos Ay Naglalayon na Maipakita sa mga Pakikipag-ugnayan ng Tao.**

Kung ang kaugnayan sa ating mapagmahal na Diyos (hindi mismong ang pag-ibig ng Diyos, dahil ito’y walang hanggan [Jeremias 31:3]) ay may kondisyon, ito ay maaaring mabalewala, kung isasaalang-alang ang panig ng tao sa relasyon. Halimbawa, dahil sa kasamaan ng Israel, binibigyang-diin ng Hoseas 9:15 na ang kanilang maibiging kaugnayan sa Diyos ay wala na. Ang isang katulad na isipan ay makikita sa Jeremias 16:5. Binibigyang-diin ng Roma 11:22 ang paniniwala na ang pagpapatuloy ng may pag-ibig na relasyon sa Diyos ay nakasalalay sa mga tao, na dapat na “manatili ka sa Kanyang kabutihan.” Ito ay mula sa pangkalahatang pananaw na ang Judas 21 ay humihimok sa mga mananampalataya na “ingatan ninyo ang inyong sarili sa pag-ibig ng Diyos.” Ang isang mapagmahal na relasyon sa Diyos ay nagsasangkot, sa bahagi ng mga tao, pagtupad sa Kanyang mga utos (Juan 14:21) at pagmamahal sa isa’t isa (1 Juan 4:7). Ang mga bagay na ito ay hindi lamang gawa ng tao, kundi ang aktwal na gawain ng taong binigyang-kapangyarihan ng pag-ibig ng Diyos, na Siyang unang umibig sa atin (1 Juan 4:19; ihambing sa 1 Juan 4:7).

Ang talinghaga ng hindi mapagpatawad na lingkod sa Mateo 18:23–35 ay nagpapahiwatig na ang may pag-ibig na relasyon ng Diyos sa atin ay maaaring mabale-wala kung ang Kanyang pag-ibig, na unang inalok sa atin, ay hindi makikita sa ating kaugnayan sa iba. Inihahambing ng talinghaga ang maawaing pagkilos ng pagpapatawad ng panginoon sa kanyang alipin sa nakapagtatakang kawalan ng awa at pagpapatawad, sa isang mas mababa ang antas, ng kaparehong alipin na ito sa kapwa alipin. Dahil sa pagkakaiba ng paghahambing na ito, itinuro ni Jesus na ang may pag-ibig na pagpapatawad ng Diyos, na nauuna, ay nakasalalay sa ating mapagpatawad na saloobin sa iba. Sa madaling salita, ang mapagmahal na relasyon sa Diyos ay may kondisyong dapat na masasalamin sa mga pakikipagrelasyon ng tao (tingnan ang Juan 15:12, 1 Juan 3:16, Juan 4:7–12). Kung hindi, mababalewala ang ating maibiging kaugnayan sa Diyos. Ang kapus-palad na posibilidad na ito ay hindi dapat kunin bilang isang matamlay na kondisyon sa panig ng Diyos, kundi dahil sa isang maselang kakulangan ng pang-unawa, sa bahagi ng mga tao, tungkol sa lalim ng may pag-ibig na awa ng Diyos. Gaya ng itinuturo ng Lucas 7:47, ang diwa kung gaano tayo pinatawad ng Diyos ay makikita sa ating mga pagpapahayag ng pag-ibig. Kaya naman, kung hindi tayo magpapakita ng pag-ibig sa iba, hindi natin talaga nauunawaan, ni sapat na pinahahalagahan, ang lalim ng pag-ibig ng Diyos sa atin.

### Ikatlong Bahagi: Pagsasakabuhayan

Walang pasubaling nagmamahal ang Diyos sa lahat. Habang tinatanggap at tinutugon natin ang Kanyang pag-ibig, sa diwa ng pagpapahintulot sa isang may pag-ibig na relasyon sa Kanya, nadarama din natin, bilang isang praktikal na epekto ng ating may pag-ibig na ugnayan sa Diyos, ang pagnanais na magkaroon ng mapagmahal na ugnayan sa iba. Samakatuwid, hindi lamang ipinagkaloob ng Diyos ang Kanyang pag-ibig sa Kanyang mga nilalang kundi hinahayaan din silang kusang-loob na tumugon (positibo man o negatibo) sa Kanyang pag-ibig at handang bigyan ng kakayahan ang bawat taong magpahayag ng pagmamahal sa Kanya at sa iba. Batay sa isipang ito, talakayin ang mga sumusunod na tanong:

1. Paano natin maipakikita nang walang kondisyon ang ating pagmamahal at paggalang sa bawat tao, anuman ang posisyon sa lipunan, indibidwal na katangian, o personal na mga nagawa?
2. Mag-isip ng isang kuwento na nagpapakita ng pagkakaiba sa pagitan ng walang kondisyong pag-ibig at isang may kondisyong relasyon na may pag-ibig. Paano inilalarawan ng halimbawang ito ang mga isipan ng kawalan ng kondisyon at pakakaroon ng kondisyon sa ating pagpapaliwanag ng pag-ibig ng Diyos at ng Kanyang may pag-ibig na relasyon sa atin?
3. Ang ating may pag-ibig na kaugnayan sa Diyos ay umaakay sa atin sa pagnanais at kasiyahan sa paggawa ng mabuti sa iba, na kabaligtaran ng pagiging walang malasakit sa mga pangangailangan ng ibang tao. Paano binabago ng ating kaugnayan sa Diyos ang paraan ng ating pag-uugali at pagkilos sa mga tao mula sa ating pamilya, trabaho, at sa mga kapit-bahay?
4. Paano mo pa rin maipakikita ang walang kondisyong pagmamahal sa isang taong ayaw pumasok sa isang magalang at mapagmahal na relasyon sa iyo? Sa palagay mo ba ay may potensyal na maimpluwensyahan ang taong ito na magbago ng isip ang patuloy na pag-uugali ng walang kondisyong pag-ibig? Ipaliwanag.
5. Ano ang maaari nating gawin upang makipag-ugnayan, at magpakita, ng walang pasubaling pagmamahal, paggalang, at suporta sa mga tin-edyer sa ating iglesya? Paano tayo magkakaroon ng mga positibong koneksyon sa magkaka-ibang paraan sa isang mas mapagmahal na relasyon sa mga nakababata [sa atin]?

`Notes`