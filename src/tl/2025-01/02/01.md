---
title:  Tipanang Pag-ibig
date:   04/01/2025
---

### Basahin para sa Pag-aaral sa Linggong Ito

2 Pedro 3:9; Deuteronomio 7:6–9; Roma 11:22; 1 Juan 4:7–20; Juan 15:12; 1 Juan 3:16.

> <p>Talatang Sauluhin</p>
> “Sumagot si Jesus sa kanya, ‘kung ang isang tao ay nagmamahal sa akin, ay kanyang tutuparin ang aking salita, at siya’y mamahalin ng aking Ama, at kami’y lalapit sa kanya, at kami’y gagawa ng tahanang kasama niya” (Juan 14:23).

Marami ang naturuan na ang salitang Griyego na agape ay tumutukoy sa isang pag-ibig na natatangi lamang sa Diyos, habang ang ibang salita para sa pag-ibig, tulad ng phileo, ay tumutukoy sa kakaibang uri ng pag-ibig, na mas mababa kaysa agape. May ilan ding nagsasabi na ang agape ay tumutukoy sa pang-isahang pag-ibig, isang pag-ibig na nagbibigay lamang ngunit hindi kailanman tumatanggap, isang pag-ibig na hindi umaasa sa pagtugon ng tao.

Gayunpaman, ang maingat na pag-aaral ng pag-ibig ng Diyos sa buong Kasulatan ay nagpapakita na ang mga ideyang ito, bagaman karaniwan, ay mali. Una, ang salitang Griyego na agape ay hindi lamang tumutukoy sa pag-ibig ng Diyos kundi pati na rin sa pag-ibig ng tao, kahit na kung minsan ay maling pag-ibig ng tao (2 Timoteo 4:10). Pangalawa, sa buong Kasulatan, maraming iba pang mga salita bukod sa agape ang tumutukoy sa pag-ibig ng Diyos. Halimbawa, itinuro ni Jesus, na ang Ama mismo ang umiibig [phileo] sa iyo, sapagkat inibig [phileo] ninyo Ako.” (Juan 16:27). Dito, ang salitang Griyego na [phileo] ay ginamit hindi lamang sa pag-ibig ng tao kundi sa pag-ibig rin ng Diyos sa mga tao. Kaya’t, ang [phileo] ay hindi tumutukoy sa isang uri ng pag-ibig na kulang, kundi sa pag-ibig mismo ng Diyos.

Itinuturo rin ng Kasulatan na ang pag-ibig ng Diyos ay hindi pang-isahan, kundi malalim na pakikipagrelasyon, ito’y dahil sa ang pagtanggap o pagtanggi ng tao sa pag-ibig ng Diyos ay gumagawa ng pagkakaiba sa damdamin ng Diyos.

_*Pag-aralan ang liksyon sa linggong ito bilang paghahanda para sa Sabbath, Enero 11._