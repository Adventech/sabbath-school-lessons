---
title:  Dagdag na Kaisipan
date:   10/01/2025
---

Basahin ang sulat ni Ellen G. White, “The Privilege of Prayer,” pp. 93–104, sa Steps to Christ.

“Iharap ang iyong mga kagustuhan, ang iyong mga kagalakan, ang iyong mga kalungkutan, ang iyong mga alalahanin, at ang iyong mga takot sa Diyos. Hindi mo Siya kayang pahirapan; hindi mo Siya kayang pagurin. Siya na nakakaalam ng bilang ng buhok ng iyong ulo ay may malasakit sa mga pangangailangan ng Kanyang mga anak. ‘Ang Panginoon ay puno ng habag, at pagkamaawain.’ Santiago 5:11. Ang Kanyang puso ng pag-ibig ay naantig sa ating mga kalungkutan at maging sa ating mga pagbigkas sa mga ito. Dalhin sa Kanya ang lahat ng gumugulo sa isipan. Walang napakabigat na hindi Niya kayang pasanin, sapagkat Siya ang nagtataguyod ng mga daigdig, Siya ang namamahala sa lahat ng mga gawain ng sansinukob. Walang anumang bagay na may kinalaman sa ating kapayapaan ang napakaliit para hindi Niya mapansin. Walang kabanata sa ating karanasan na masyadong madilim para mabasa Niya; walang kaguluhang napakahirap para sa Kanya na lutasin. Walang kapahamakan ang maaaring dumating sa pinakamaliit sa Kanyang mga anak, walang pagkabalisa ang gumagambala sa kaluluwa, walang saya, walang taos-pusong panalangin ang makakatakas sa mga labi, na hindi binibigyang-pansin ng ating Ama sa langit, o na hindi niya binibigyan ng agarang interes. “Kanyang pinagagaling ang mga may pusong wasak, at binibendahan ang kanilang mga sugat.’ Awit 147:3. Ang mga ugnayan sa pagitan ng Diyos at ng bawat kaluluwa ay natatangi at ganap na para bang walang iba pang kaluluwa sa lupa na makakabahagi sa Kanyang pangangalaga, walang iba pang kaluluwa na para sa kanya’y ibinigay Niya ang Kanyang minamahal na Anak.”—Ellen G. White, Steps to Christ, p. 100.

**Mga Tanong Para sa Talakayan**:

`Pag-isipan ang pangungusap sa itaas: “Ang mga ugnayan sa pagitan ng Diyos at ng bawat kaluluwa ay natatangi at ganap na para bang walang iba pang kaluluwa sa lupa na makakabahagi sa Kanyang pangangalaga, walang iba pang kaluluwa na para sa kanya’y ibinigay Niya ang Kanyang minamahal na Anak.” Anong kaaliwan ang ibinibigay nito sa iyo, at paano ka dapat mamuhay, na nalalaman ang pagiging malapit ng Diyos sa iyo at ang Kanyang pangangalaga sa iyo? Paano ka matututong mamuhay sa katotohanan ng napakagandang pangakong iyon? Isipin mo kung araw-araw ay talagang maniniwala ka rito.`

`Sa liwanag ng aralin sa linggong ito, paano mo naiintindihan ang Awit 103:17, 18? Ano ang inihahayag nito tungkol sa kung paanong ang pag-ibig ng Diyos ay walang hanggan, gayunpaman kung paano ang mga pakinabang ng isang relasyon sa Diyos ay nakadepende sa kung tatanggapin natin ang Kanyang pag-ibig?`

`Sa anong mga paraan na ang pagkaalam nito ay nagdudulot ng pagkakaiba sa iyong kaugnayan sa Diyos? Paano ito nakakaapekto sa iyong paraan ng pag-iisip tungkol sa mga kalungkutan ng iba?`