---
title:  Tipanang Pag-ibig
date:   06/01/2025
---

Madalas na inilalarawan ng Biblia ang espesyal na relasyon sa pag-ibig ng Diyos sa atin sa pamamagitan ng paggamit ng metapora tungkol sa pamilya o magkamag-anak, lalo na ang metapora ng pag-ibig sa pagitan ng asawang lalaki at babae o ang isang mabuting ina sa kanyang anak. Ang mga metaporang ito ay ginamit lalo na para ipakita ang espesyal na relasyon sa pagitan ng Diyos at ng Kanyang katipan na bayan. Ito ay isang relasyon ng tipanan ng pag-ibig, na hindi lamang kasama ang pag-ibig ng Diyos sa Kanyang bayan kundi pati na rin ang mga inaasahan na tatanggapin ng bayan ang pag-ibig na ito at iibigin Siya (at ang bawat isa) bilang tugon.

`Basahin ang Deuteronomio 7:6-9. Ano ang itinuturo ng mga talatang ito tungkol sa kaugnayan sa pagitan ng pakikipagtipan ng Diyos at ng kagandahang-loob ng Diyos?`

Inilalarawan ng Deuteronomio 7:9 ang isang espesyal na uri ng pag-ibig na mayroon ang Diyos para sa Kanyang katipan na bayan, isang relasyong bahagyang nakadepende sa kung sila ay mananatiling tapat o hindi. Ang pag-ibig ng Diyos ay walang kondisyon, ngunit ang pakikipagtipan Niya sa Kanyang bayan ay mayroon.

Ang salitang isinaling “wagas na pag-ibig” o “kaawaan” sa Deuteronomio 7:9, ḥesed, mismo ay nagpapakita ng aspeto ng tipan ng pag-ibig ng Diyos (at higit pa). Ang hesed ay kadalasang ginagamit upang ilarawan ang kadakilaan ng awa, kabutihan, at pag-ibig ng Diyos. Sa iba pang mga bagay, ang ḥesed ay tumutukoy sa mapagmahal na kabaitan, o matatag na pag-ibig para sa isa pang taong nasa loob ng isang umiiral na palitang-pagmamahalan. Sinisimulan din nito ang gayong relasyon, na umaasang ang kabilang partido ay magpapakita ng gayong pag-ibig bilang kapalit.

Ipinakikita ng ḥesed ng Diyos na ang Kanyang tapat na pag-ibig ay lubhang maaasahan, matatag, at matibay. Gayunpaman, kasabay nito, ang pagtanggap ng mga benepisyo ng ḥesed ay may kondisyon, depende sa kahandaan ng Kanyang bayan na sumunod at panatilihin ang kanilang relasyon (tingnan ang 2 Samuel 22:26, ​​1 Hari 8:23, Awit 25 :10, Awit 32:10, 2 Cronica 6:14).

Ang matatag na pag-ibig ng Diyos ang batayan ng lahat ng relasyon sa pag-ibig, at hinding-hindi natin mapapantayan ang pag-ibig na iyon. Ang Diyos ay hindi lamang nagbigay sa atin ng kalayaan, kundi kay Cristo ay malayang ibinigay Niya ang Kanyang sarili para sa atin. “Walang may higit pang pag-ibig kaysa rito, na ibigay ng isang tao ang kanyang buhay dahil sa kanyang mga kaibigan” (Juan 15:13). Walang alinlangan, ang pinakadakilang pagpapakita ng pag-ibig ng Diyos ay nahayag nang ang Panginoon ay “nagpakababa sa Kanyang sarili at naging masunurin hanggang sa kamatayan, maging sa kamatayan man sa krus” (Filipos 2:8).

`Ano ang mga paraan upang patuloy mong mapanatili ang katotohanan ng pag-ibig ng Diyos sa iyong mga iniisip? Bakit mahalagang gawin iyon?`