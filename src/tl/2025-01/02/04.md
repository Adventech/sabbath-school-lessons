---
title:  May Kondisyong Relasyon
date:   07/01/2025
---

Tinatawag at inaanyayahan ng Diyos ang bawat tao sa isang matalik na relasyon ng pag-ibig sa Kanya (tingnan ang Mateo 22:1–14). Ang angkop na pagtugon sa panawagang ito ay kinabibilangan ng pagsunod sa utos ng Diyos na ibigin ang Diyos, at ibigin ang iba (tingnan sa Mateo 22:37–39). Kung tatamasahin o hindi ng isang tao ang mga pakinabang ng kaugnayang ito sa Diyos ay nakasalalay sa kung tatanggapin niya o hindi ang Kanyang pag-ibig.

`Basahin ang Oseas 9:15, Jeremias 16:5, Roma 11:22, at Judas 21. Ano ang itinuturo ng mga talatang ito tungkol sa kung ang mga pakinabang ng pag-ibig ng Diyos ay maaaring tanggihan—o mawala?`

Sa mga ito at sa iba pang mga teksto, ang pagtamasa ng mga benepisyo ng isang pakikipagrelasyon sa Diyos ay paulit-ulit na inilalarawang nakasalalay sa pagtugon ng tao sa Kanyang pag-ibig. Gayunpaman, hindi tayo dapat magkamali sa pag-iisip na talagang hihinto ang Diyos sa pagmamahal sa sinuman. Gaya nang nakita natin, ang pag-ibig ng Diyos ay walang hanggan. At, bagaman kasama sa Oseas 9:15 ang pagsasabi ng Diyos tungkol sa Kanyang bayan, “Hindi ko na sila iibigin,” mahalagang tandaan na sa bandang huli sa aklat ding iyon ay ipinahayag ng Diyos tungkol sa Kanyang bayan na, “Malaya ko silang iibigin” (Oseas 14:4). Ang Oseas 9:15 ay hindi nangangahulugang ang Diyos ay ganap nang huminto sa pagmamahal sa Kanyang bayan. Sa halip, ito ay maaaring tumutukoy sa mga kondisyon ng ilang partikular na aspeto o benepisyo ng isang relasyon sa pag-ibig sa Diyos. At kung paano tayo tumugon sa Kanyang pag-ibig ay napakahalaga para magpatuloy ang relasyong ito.

“Ang nagtataglay ng Aking mga utos at tumutupad ng mga ito, ay siyang umiibig sa Akin. At ang umiibig sa Akin ay iibigin ng Aking Ama, at iibigin Ko siya at ihahayag Ko ang Aking sarili sa kanya” (Juan 14:21). Gayundin, ipinahayag ni Jesus sa Kanyang mga disipulo, “Iniibig kayo ng Ama, sapagkat inibig ninyo Ako at naniwala kayo na nagmula ako sa Ama” (Juan 16:27).

Ang mga ito at ang iba pang mga teksto ay nagtuturo na ang pagpapanatili ng mga benepisyo ng isang nakapagliligtas na relasyon sa Diyos ay nakasalalay sa kung tatanggapin natin ang pag-ibig ng Diyos (na kinabibilangan din ng kahandaang maging mga daluyan ng pag-ibig na iyon). Muli, hindi ito nangangahulugang ang pag-ibig ng Diyos ay titigil na. Sa halip, kung paanong hindi natin mapipigilan ang pagsikat ng araw ngunit maaari nating itago ang ating mga sarili mula sa sinag ng araw, gayon din naman wala tayong magagawa para pigilan ang walang hanggang pag-ibig ng Diyos, ngunit sa huli’y maaari nating tanggihan ang isang relasyon sa Diyos at sa ganon, puwede nating tanggalin ang ating sarili mula sa kung anong iniaalok nito, lalo na ang pangako ng buhay na walang hanggan.

`Ano ang mga paraan na makikita at mararanasan ng mga tao ang katotohanan ng pag-ibig ng Diyos, tumugon man sila dito o hindi? Halimbawa, paano inihahayag ng kalikasan, kahit pa nang magkaroon ng kasalanan, ang Kanyang pag-ibig?`