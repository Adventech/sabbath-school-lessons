---
title:  Ang Walang-hanggang Pag-ibig ng Diyos
date:   05/01/2025
---

Maliwanag ang Kasulatan: mahal ng Diyos ang bawat isa. Ang pinakakilalang talata ng Kasulatan, ang Juan 3:16, ay nagpapahayag ng katotohanang ito: “Sapagkat gayon na lamang ag pag-ibig ng Diyos sa sanlibutan na ibinigay niya ang kanyang tanging Anak, upang ang sinumang sa kanya’y sumampalataya ay huwag mapahamak kundi magkaroon ng buhay na walang hanggan.”

`Basahin ang Awit 33:5 at Awit 145:9. Ano ang itinuturo ng mga talatang ito tungkol sa kung gaano kalawak ang pagmamahal, habag, at awa ng Diyos?`

Maaaring isipin ng ilan na sila ay hindi kaibig-ibig, o na maaaring mahal ng Diyos ang iba, ngunit hindi sila. Gayunpaman, patuloy na inihahayag ng Biblia na ang bawat tao ay minamahal ng Diyos. Walang sinuman ang hindi Niya mahal. At dahil iniibig ng Diyos ang bawat isa, gusto rin Niya na ang bawat isa ay maligtas.

`Basahin ang 2 Pedro 3:9, 1 Timoteo 2:4, at Ezekiel 33:11. Ano ang itinuturo ng mga talatang ito tungkol sa kagustuhan ng Diyos na iligtas ang bawat isa?`

Idinagdag ng talata pagkatapos ng Juan 3:16: “Sapagkat hindi sinugo ng Diyos ang Anak sa sanlibutan upang hatulan ang sanlibutan, kundi upang ang sanlibutan ay maligtas sa pamamagitan Niya” (Juan 3:17). Kung ang Diyos lamang ang masusunod, tatanggapin ng bawat tao ang Kanyang pag-ibig at maliligtas. Ngunit, hindi ipipilit ng Panginoon ang Kanyang pag-ibig sa sinuman. Malaya ang mga taong tanggapin o tanggihan ito.

At bagaman ang ilan ay tinanggihan ito, hindi tumitigil ang Diyos na mahalin sila. Sa Jeremias 31:3, ipinahayag Niya sa Kanyang bayan: “Iniibig Kita ng isang walang hanggang pag-ibig, kaya’t ipinagpatuloy Ko ang Aking kagandahang-loob sa iyo.” Sa ibang lugar, paulit-ulit na itinuturo ng Biblia na ang pag-ibig ng Diyos ay mananatili magpakailanman (halimbawa, tingnan ang Mga Awit 136). Hindi nauubos ang pag-ibig ng Diyos. Ito ay walang hanggan. Ito’y mahirap nating maunawaan dahil kadalasan ay madali para sa atin na hindi mahalin ang iba, hindi ba?

Gayunpaman, kung tayo bilang mga indibiduwal ay matututong maranasan ang realidad ng pag-ibig na iyon—ang ibig sabihi’y, ang malaman para sa ating mga sarili ang pag-ibig ng Diyos—magiging lubhang kakaiba ang paraan ng ating pamumuhay at ang pakikitungo natin sa ibang tao.

`Kung mahal ng Diyos ang lahat, nangangahulugan itong mahal din Niya maging yaong mga kasuklam-suklam ang pagkatao, dahil mayroong ilang (marami, sa katunayan) kasuklam-suklam ang pagkatao na kabilang doon. Ano ang dapat na ituro sa atin ng pag-ibig ng Diyos para sa mga taong ito tungkol sa kung paanong dapat din nating hangaring makisalamuha sa kanila?`