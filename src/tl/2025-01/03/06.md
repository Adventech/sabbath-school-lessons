---
title:  Isang Karapat-dapat na Layunin
date:   16/01/2025
---

Sa ilalim ng payong ng awa at pamamagitan ng Diyos, nasisiyahan ang Diyos maging sa pinakamaliit na positibong tugon sa Kanyang pag-ibig. Sa pamamagitan ng Isa na tanging karapat-dapat sa pag-ibig at Siya mismong sakdal na matuwid, ang bawat isa sa atin ay mabibilang na matuwid at mabibilang sa mga minamahal ng Diyos na mabubuhay kasama Niya sa perpektong pag-ibig sa walang hanggan. Ito ang dakilang pag-asa ng pagtubos, na kinabibilangan ng gawain ni Cristo para sa atin sa langit.

Subalit, maaaring itanong mo, kasama kaya ako dito? _Paano kung hindi ako sapat? Paano kung natatakot ako na wala akong sapat na pananampalataya?_

`Basahin ang Marcos 9:17–29. Paano tumugon ang Diyos doon sa lalaki na nasa kuwento? Gaano kalaking pananampalataya ang sapat na pananampalataya?`

Hindi mapalayas ng mga alagad ang demonyo; ang lahat ng pag-asa ay parang nawala na. Ngunit lumapit si Jesus at sinabi sa ama, “Kung kaya mo! Ang lahat ng bagay ay posibleng mangyari sa kanya na sumasampalataya” (Marcos 9:23). At lumuluhang sumagot ang ama, “Nananampalataya ako; tulungan mo ang kawalan ko ng pananampalataya!” (Marcos 9:24).

Pansinin, hindi sinabi ni Jesus sa lalaki, “Bumalik ka sa akin kapag mayroon kang higit na pananampalataya.” Sa halip ay sapat na ang kanyang pagsigaw na, “Tulungan mo ang kawalan ko ng pananampalataya.”

Kung walang pananampalataya, imposibleng kalugdan ng Diyos (Hebreo 11:6), gayunpaman, tinatanggap ni Jesus kahit ang pinakamaliit na pananampalataya at, sa pamamagitan ng pananampalataya (sa pamamagitan ni Cristo), maaari tayong maging kalugud-lugod sa Kanya. Sa pamamagitan ng pananampalataya at dahil sa gawain ni Cristo para sa atin, maaari tayong tumugon sa mga paraang nakalulugod sa Diyos, katulad ng paraan kung paanong nalulugod ang isang ama kapag ang isang bata’y nagdadala sa kanya ng isang regalo na kung tutuusi’y walang halaga.

Kaya, dapat nating sundin ang payo ni Pablo na gawin nating layunin na “maging lubos na kalugud-lugod” sa Diyos (2 Corinto 5:9, 10; ihambing sa Col. 1:10, 1 Tesalonica 4:1, Hebreo 11:5). At dapat nating hilingin sa Diyos na baguhin ang ating mga interes upang isama ang pinakamahusay na interes ng mga taong mahal natin, at palawakin ang ating pagmamahal upang ito ay umabot sa iba. “Magmahalan kayo na may pag-ibig bilang magkakapatid, sa pagpaparangal sa iba ay mag-unahan kayo; huwag maging tamad sa pagsisikap, maging maalab sa espiritu, na naglilingkod sa Panginoon; Magalak kayo sa pag-asa, maging matiisin sa kapighatian, matiyaga sa pananalangin; magbigay sa mga pangangailangan ng mga banal, at magmagandang-loob sa mga dayuhan” (Roma 12:10–13).

`Kung tinanggap tayo ng Diyos sa pamamagitan ni Cristo, gaano pa kaya na dapat nating tanggapin ang iba? Anong liwanag ang ibinibigay ng utos na ibigin ang iyong kapwa gaya ng iyong sarili (Levitico 19:18, Mateo 22:39) at ng ginintuang tuntunin na tratuhin ang mga tao sa paraang nais mong tratuhin ka?`