---
title:  Nakalulugod sa Diyos?
date:   14/01/2025
---

Paano kaya na ang Diyos ng sansinukob ay nalulugod sa mga karaniwang tao lamang, ang mga panandaliang mga bula ng protoplasma sa isang maliit na planeta sa gitna ng malamang na isang walang-katapusang sansinukob? Paano naging posible na ang mga tao ay naging napakahalaga sa Kataas-taasang Persona, na makapangyarihan sa lahat at hindi nangangailangan ng anuman? Ang mga tanong na ito ay maaaring pag-aralan sa dalawang aspeto. Una, paano malulugod mismo ang Diyos? Pangalawa, paanong ang mga tao ay makapagbibigay-kaluguran sa Kanya, lalo na sa ating pagiging makasalanan? Ang unang aspeto ng mga tanong na ito ay ang paksa para sa ngayon at ang pangalawa ay para bukas.

`Basahin ang Isaias 43:4; Awit 149:4; at Kawikaan 15:8, 9. Ano ang sinasabi nila sa atin tungkol sa pagkalugod ng Diyos sa Kanyang bayan?`

Gaya ng bahagyang nakita natin kahapon, ang Diyos ay maaaring malugod sa mga tao dahil mahal ng Diyos ang mga tao sa paraang isinasaalang-alang ang kanilang pinakamabuting kapakanan, gaya ng gagawin ng sinumang nagmamahal at nagmamalasakit sa iba.

Sa kabaligtaran, ang Diyos ay hindi nalulugod sa Kanyang bayan kapag sila ay gumagawa ng masama. Sa katunayan, itinuturo ng Kawikaan 15:8, 9 na, samantalang ang “hain” at ang “daan” ng masama ay parehong “kasuklam-suklam sa Panginoon,” ang “panalangin ng matuwid ay Kanyang kaluguran” at “Iniibig Niya [ang isa] na sumusunod sa katuwiran.” Hindi lamang nagpapakita ang talatang ito na ang Diyos ay hindi nalulugod sa kasamaan, kundi Siya ay [tunay na] nalulugod sa kabutihan. Inilalagay din nito ang banal na kasiyahan at pag-ibig sa direktang pagkakatulad sa isa’t isa, na nagpapakita ng malalim na koneksyon sa pagitan ng pag-ibig ng Diyos at ng Kanyang kasiyahan, na makikita sa buong Kasulatan.

Ayon sa Awit 146:8, “Iniibig ng Panginoon ang matuwid.” Idinagdag ng Ikalawang Corinto 9:7, “Iniibig ng Diyos ang nagbibigay na masaya.” Pansinin, una, kung ano ang hindi sinasabi ng mga tekstong ito. Hindi nila sinasabi na ang Diyos ay nagmamahal lamang sa mga matuwid o na ang Diyos ay nagmamahal lamang sa masayang nagbibigay. Mahal ng Diyos ang lahat. Gayunpaman, para maiparating ng mga tekstong ito ang anuman, dapat itong mangahulugan na mahal ng Diyos ang “matuwid” at ang “masayang nagbibigay” sa isang espesyal na diwa. Ang nakita natin sa Kawikaan 15:8, 9 ay nagbibigay ng pahiwatig: Iniibig sila ng Diyos at ang iba pa sa diwa na nalulugod sa kanila.

Isipin kung gaano kalapit ang ugnayan ng langit at lupa na anupa’t ang Diyos, ang Lumikha ng sansinukob, ay maaaring maging lubhang malapit sa atin, maging sa emosyonal na aspeto. Anong pag-asa ang dapat ibigay sa iyo ng kamangha-manghang ideyang ito, lalo na kung nahihirapan ka?