---
title:  Nagdiriwang Nang may Kagalakan
date:   13/01/2025
---

Bagaman mahirap isipin, itinuturing ng Diyos ang bawat tao bilang walang katumbas ang halaga, dahilan kung kaya’t nagagalak Siya sa kaligtasan ng kahit isang kaluluwa.

`Basahin ang Zefanias 3:17. Paano binibigyang liwanag ng talatang ito ang talinghaga ng alibughang anak?`

Ang Zefanias 3:17 ay mariing nagpapakita ng kagalakan ng Diyos sa Kanyang tinubos na bayan. Halos bawat salita para sa kagalakan at kasiyahan sa wikang Hebreo ay nakapaloob sa isang talatang ito, na naglalarawan ng kasiyahan ng Diyos sa Kanyang tinubos na bayan. Para bang walang isa man sa mga terminong ito ang sapat upang ilarawan ang laki ng kasiyahan ng Diyos sa araw na iyon.

Pansinin din kung nasaan ang Diyos ayon sa talatang ito—sa “gitna” ng Kanyang bayan. Ang pagkakasundo na nagmumula sa relasyon ng pag-ibig ay kasama ang agarang presensya ng Diyos. Katulad ng ama—nang makita niya ang anak sa malayo, siya’y tumakbo upang sumalubong—dito ang Diyos ay nasa gitna ng Kanyang bayan.

Sa Isaias 62:4, ang mga katulad na paglalarawan ay inihahambing sa isang pagkakatulad sa kasal. Ayon sa Isaias 62:4, ang bayan ng Diyos ay “tatawaging Hephzibah,” na nangangahulugang “Ang aking kaluguran ay nasa kaniya,” at ang lupain ay tatawaging “Beulah,” na nangangahulugang “may asawa.” Bakit? Sapagkat, ang sabi sa teksto, “Sapagkat ang Panginoon ay nalulugod sa iyo, at ang iyong lupain ay tatawaging may asawa.” Ang pinakarurok ng kagalakan ng Diyos ay nakalaan para sa araw ng pagpapanumbalik, kapag tatanggapin na Niya ang Kanyang bayan at magagalak sa atin, gaya ng pagkagalak ng ama sa kanyang alibughang anak.

`Basahin ang Efeso 5:25–28. Ano ang sinasabi nito tungkol sa uri ng pag-ibig dapat din nating ipakita?`

Hinihikayat ng talatang ito ang mga asawang lalaki na ibigin ang kanilang mga asawa “gaya ni Cristo na nagmahal sa iglesya at ibinigay ang Kanyang sarili alang-alang sa kanya,” at ibigin ang kanilang mga asawa “gaya ng kanilang sariling mga katawan” (Efeso 5:25, 28). Ang mga tekstong ito ay hindi lamang nagbibigay-diin sa uri ng di-makasarili at mapagsakripisyong pag-ibig na dapat taglayin ng isang asawang lalaki para sa kanyang asawa kundi nagpapakita rin na si Cristo mismo ay nagmamahal sa Kanyang bayan (ang iglesya) bilang bahagi ng Kanyang sarili.