---
title:  Isang Mapanibughuing Diyos?
date:   22/01/2025
---

Ang Diyos ng Biblia ay ang “maawaing Diyos.” Sa Hebreo, ang Diyos ay tinatawag na el raḥum (Deuteronomio 4:31). Ang terminong “el” ay nangangahulugang “Diyos,” at ang raḥum ay ibang anyo ng salitang-ugat ng awa (raḥam). Gayunpaman, ang Diyos ay tinatawag hindi lamang bilang isang mahabaging Diyos kundi pati na rin bilang isang mapanibughuing Diyos, el qana’. Gaya ng pagkasabi nito sa Deuteronomio 4:24, “ang Panginoon mong Diyos ay apoy na umuubos, isang mapanibughuing Diyos [el qana’]. ” (Tingnan ang Deuteronomio 4:24, Deuteronomio 6:15, Josue 24:19, Nahum 1 :2.)

`Ipinahayag ng 1 Corinto 13:4 na “ang pag-ibig ay hindi naninibugho.” Kung gayon, paanong ang Diyos ay isang “mapanibughuing Diyos”? Basahin ang 2 Corinto 11:2 at isaalang-alang kung paanong hindi naging tapat sa Kanya ang bayan ng Diyos sa buong kasaysayan ng Biblia (tingnan, halimbawa ang Awit 78:58). Anong liwanag ang ibinibigay ng mga talatang ito para maunawaan ang banal na “paninibugho”?`

Ang “paninibugho” ng Diyos ay madalas na hindi maintindihan. Kung tinutukoy mo ang isang tao bilang isang mapanibughuing asawang lalaki o babae, malamang na ang pagtukoy na ito’y hindi isang papuri. Ang terminong selos ay kadalasang may negatibong kahulugan sa maraming wika. Gayunpaman, sa Biblia, ang banal na paninibugho ay walang negatibong kahulugan. Ito ay ang matuwid na simbuyo ng damdamin ng isang mapagmahal na asawa para sa isang eksklusibong relasyon sa kanyang asawa.

Bagama’t may isang uri ng paninibugho na laban sa pag-ibig (1 Corinto 13:4), ayon sa 2 Corinto 11:2 ay mayroong mabuti at matuwid na “paninibugho. Tinukoy ito ni Pablo bilang “makadiyos na paninibugho” (2 Corinto 11:2). Ang paninibugho ng Diyos ay ang tanging uri ng matuwid na paninibugho at maaaring mas mabuting tawagin bilang marubdob na pag-ibig ng Diyos para sa Kanyang bayan.

Ang pagsinta ng Diyos (qana’) para sa Kanyang bayan ay nagmumula sa Kanyang malalim na pagmamahal para sa kanila. Ninanais ng Diyos ang isang eksklusibong relasyon sa Kanyang bayan; Siya lamang ang kanilang Diyos. Gayunpaman, ang Diyos ay madalas na inilalarawan bilang isang hinamak na mangingibig, na ang pag-ibig ay hindi sinusuklian (tingnan ang Oseas 1–3, Jeremias 2:2, Jeremias 3:1–12). Kaya, ang “paninibugho” o “pagiging marubdob” ng Diyos ay hindi kailanman walang dahilan, kundi palaging tugon sa kataksilan at kasamaan ng tao. Ang paninibugho ng Diyos (o “marubdob na pag-ibig”) ay hindi kagaya ng negatibong paninibugho ng tao. Ito ay hindi kailanman pagkainggit kundi palaging ang matuwid na pagnanasa para sa isang eksklusibong pakikipagrelasyon sa Kanyang bayan at para sa kanilang ikabubuti.

`Paano tayo matututong ipakita ang parehong uri ng mabuting “paninibugho” sa iba na ipinapakita ng Diyos sa atin?`