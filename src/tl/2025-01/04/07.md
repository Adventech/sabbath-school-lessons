---
title:  Dagdag na Kaisipan
date:   24/01/2025
---

Basahin ang sulat ni Ellen G. White na, “The Beatitudes,” pp. 6–44, sa Thoughts From the Mount of Blessing.

“Lahat ng mga nakadarama ng kanilang malalim na kahirapan ng kaluluwa, na nararamdamang walang mabuti sa kanilang sarili, ay maaaring makatagpo ng katuwiran at lakas sa pamamagitan ng pagtingin kay Jesus. Sabi Niya, ‘Lumapit kayo sa Akin, kayong lahat na nanlulupaypay at lubhang nabibigatan.’ Mateo 11:28. Inaanyayahan ka Niya na ipagpalit ang iyong kahirapan sa kayamanan ng Kanyang biyaya. Hindi tayo karapat-dapat sa pag-ibig ng Diyos, ngunit si Cristo, na ating katiyakan, ay karapat-dapat, at kayang iligtas ng sagana ang lahat ng lalapit sa Kanya. Anuman ang iyong karanasan sa nakaraan, gaano man nakakapanghina ng loob ang iyong mga kasalukuyang kalagayan, kung lalapit ka kay Jesus kung ano ka, mahina, walang magawa, at walang pag-asa, ang ating mahabaging Tagapagligtas ay sasalubungin ka sa malayo, at yayakapin ka ng Kanyang mga bisig ng pag-ibig at isusuot sa iyo ang Kanyang kasuutan ng katuwiran. Inihaharap Niya tayo sa Ama na nakadamit ng puting damit ng Kanyang sariling karakter. Siya ay nagsusumamo sa harap ng Diyos alang-alang sa atin, na nagsasabing: Kinuha Ko ang lugar ng makasalanan. Huwag tingnan ang suwail na batang ito, kundi tumingin sa Akin. Kung si Satanas ay malakas na humihingi laban sa ating mga kaluluwa, na inaakusahan tayo ng kasalanan, at inaangkin tayo bilang kaniyang biktima, ang dugo ni Cristo ay humihingi ng higit na kapangyarihan.”—Ellen G. White, Thoughts From the Mount of Blessing, pp. 8, 9.

**Mga Tanong Para sa Talakayan**:

`Pansinin ang sinabi ng inspirasyon sa itaas tungkol sa kung paanong, sa pamamagitan ni Jesus, tayo ay ipinakilala sa Ama. “Inihaharap Niya tayo sa Ama na nakadamit ng puting damit ng Kanyang sariling karakter.” Gaano man tayo panghinaan ng loob kung minsan dahil sa ating mga pagkakamali at pagkukulang, o gaano man natin kadalas na hindi naipapakita sa iba ang uri ng pag-ibig na ibinubuhos ng Diyos sa atin, bakit kailangan nating bumalik sa kahanga-hangang balitang tayo ay tinatanggap ng Ama dahil “inihaharap tayo ni Jesus sa Ama na nakadamit ng puting damit ng Kanyang sariling karakter”?`

`Isipin kung ano ang naramdaman ng ina sa kaso ng dalawang babae na dumating sa harapan ni Solomon na nagsasabing ang iisang sanggol ay kanilang anak. Isaalang-alang muli ang lenggwuahe ng emosyon na inilarawan sa 1 Mga Hari 3:26. Paano ito nagbibigay liwanag sa kaparehong uri ng wika na ginamit upang ilarawan ang damdamin ng Diyos para sa Kanyang bayan, sa Oseas 11:8?`

`Sa buong Ebanghelyo, nakita natin na si Jesus ay madalas na naantig ng mga pangangailangan ng mga tao. At ano ang ginawa Niya? Siya ay kumilos sa pagtugon sa mga pangangailangan ng mga tao. Ano ang mga praktikal na paraan na ikaw bilang isang indibiduwal, o marahil bilang isang klase, ay makakatugon sa mga pangangailangan ng mga nangangailangan ng kaaliwan?`