---
title:  Ang Habag ni Jesus
date:   21/01/2025
---

Sa Bagong Tipan, ang parehong uri ng larawang gaya nang sa Luma ay ginagamit upang ilarawan ang habag ng Diyos. Tinukoy ni Pablo ang Ama bilang “Ama ng awa at Diyos ng buong kaaliwan” (2 Corinto 1:3). Dagdag pa, ipinaliwanag ni Pablo sa Efeso 2:4 na ang Diyos ay “mayaman sa awa” at tinutubos ang mga tao “dahil sa Kanyang dakilang pag-ibig na Kanyang inibig sa atin”.

Sa iba’t ibang talinghaga, si Cristo mismo ay paulit-ulit na gumagamit ng mga terminong tagos-sa-puso upang ilarawan ang habag ng Ama (Mateo 18:27, Lucas 10:33, Lucas 15:20). At ang parehong wika na naglalarawan ng banal na habag sa Lumang Tipan at Bagong Tipan ay ginagamit din sa mga Ebanghelyo upang ilarawan ang mahabaging tugon ni Jesus sa mga nasa kagipitan.

`Basahin ang Mateo 9:36, Mateo 14:14, Marcos 1:41, Marcos 6:34, at Lucas 7:13. Tingnan din ang Mateo 23:37. Paano binibigyang liwanag ng mga talatang ito ang paraan upang kilusin si Cristo dahil sa kalagayan ng mga tao?`

Paulit-ulit sa mga Ebanghelyo, si Cristo ay sinasabing nahabag sa mga taong nasa kagipitan o nangangailangan. At hindi lamang Siya nakaramdam ng habag, tinugunan din Niya ang mga pangangailangan ng mga tao.

At oo, nagdalamhati din si Jesus sa Kanyang bayan. Maaaring isipin ng isang tao ang luha sa mga mata ni Cristo habang tinitingnan Niya ang lunsod—“Makailang ulit kong ninais na tipunin ang iyong mga anak, na gaya ng pagtitipon ng inahing manok sa kanyang mga sisiw sa ilalim ng kanyang mga pakpak, at ayaw ninyo!” (Mateo 23: 37). Dito, makikita natin na ang panaghoy ni Cristo ay malapit na tumutugma sa inilalarawan ng Diyos sa buong Lumang Tipan. Sa katunayan, napansin ng maraming iskolar sa Biblia na ang imahe ng isang ibon na nangangalaga sa kanyang mga sisiw ay pagsasalarawang ginagamit lamang para sa pagka-diyos sa sinaunang Malapit na Silangan. Dito, nakikita ng marami ang isang alusyon sa imahe sa Deuteronomio 32:11, ang Diyos bilang isang ibon na umaaligid, pinoprotektahan, at inaalagaan ang mga anak nito.

`Wala nang mas dakila pang halimbawa ng dakilang pag-ibig ng Diyos sa atin kaysa kay Jesus mismo—na ibinigay ang Kanyang sarili para sa atin sa pinakadakilang pagpapakita ng pag-ibig. Gayunpaman, si Cristo ay hindi lamang ang perpektong larawan ng Diyos, kundi Siya rin ang perpektong huwaran ng sangkatauhan. Paano natin maitutulad ang ating buhay sa buhay ni Cristo, na nakatuon sa nadaramang pangangailangan ng iba, at, sa gayo’y hindi lamang ipinangangaral ang pag-ibig ng Diyos kundi ipinahahayag ito sa nakikitang mga paraan?`