---
title:  Higit Pa sa Pag-ibig ng Isang Ina
date:   19/01/2025
---

Marahil ang pinakadakilang pag-ibig na karaniwan sa karanasan ng tao ay ang pagmamahal ng isang magulang sa isang anak. Madalas na ginagamit ng Biblia ang larawan ng relasyon ng magulang at anak upang ilarawan ang kamangha-manghang pagkahabag ng Diyos sa mga tao, na binibigyang-diin na ang habag ng Diyos ay higit na mas malaki kaysa sa pinakamalalim at pinakamagandang pagpapahayag ng tao ng parehong damdamin.

`Basahin ang Awit 103:13, Isaias 49:15, at Jeremias 31:20. Ano ang ipinahihiwatig ng mga paglalarawang ito tungkol sa likas at lalim ng pagkahabag ng Diyos?`

Ayon sa mga tekstong ito, ang Diyos ay nakikipag-ugnayan sa atin bilang Kanyang minamahal na mga anak, minamahal tayo bilang isang mabuting ama at ina na nagmamahal sa kanilang mga anak. Gayunpaman, gaya ng ipinaliwanag sa Isaias 49:15, maging ang isang ina ay maaaring “makalimot sa kanyang pinapasusong anak” o “na siya’y hindi mahahabag sa anak ng kanyang sinapupunan,” ngunit hindi kailanman nakakalimutan ng Diyos ang Kanyang mga anak, at ang Kanyang habag ay hindi nagkukulang (Panaghoy 3: 22).

Kapansin-pansin, ang terminong Hebreo na raḥam na ginamit para sa habag dito at sa maraming iba pang teksto na naglalarawan sa sagana at mahabaging pag-ibig ng Diyos, ay pinaniniwalaang nagmula sa salitang Hebreo para sa sinapupunan (reḥem). At sa gayon, gaya ng nabanggit ng mga iskolar, ang pagkahabag ng Diyos ay gaya ng “pag-ibig ng ina sa nasa kanyang sinapupunan” Sa katunayan, ito ay higit na dakila kaysa sa anumang habag ng tao, maging sa habag ng isang ina para sa kanyang bagong panganak na sanggol.

Ayon sa Jeremias 31:20, tinitingnan ng Diyos ang Kanyang katipanang bayan bilang Kanyang “mahal na anak” at “kaaya-ayang anak,” sa kabila ng katotohanang madalas silang maghimagsik laban sa Kanya at pinagdadalamhati Siya. Gayunpaman, sinabi ng Diyos, “Ang aking puso ay nananabik sa kanya” at “Ako ay tiyak na maaawa sa kanya.” Ang terminong isinaling awa dito ay ang terminong ginamit sa itaas para sa banal na habag (raḥam). Dagdag pa rito, ang pariralang “Ang puso ko ay nananabik” ay maaaring literal na isalin bilang “Ang aking mga lamang-loob ay umuungal.” Ang paglalarawang ito ay ang malalim na saloobing wika ng damdamin ng Diyos, na nagpapahiwatig ng matinding lalim ng mahabaging pag-ibig ng Diyos para sa Kanyang bayan. Kahit na sa kabila ng kanilang pagtataksil, patuloy na ipinagkakaloob ng Diyos ang Kanyang saganang habag at awa sa Kanyang bayan at ginagawa ito nang higit sa lahat ng makatwirang mga inaasahan.

`Para sa ilan sa atin, ang pagkilala na ang pagkahabag ng Diyos sa atin ay katulad ng sa isang mapagmahal na ama o ina ay lubhang nakaaaliw. Gayunpaman, ang ilang mga tao ay maaaring nahihirapan dahil ang kanilang magulang o mga magulang ay hindi mapagmahal. Ano ang iba pang mga paraan na maipakikita sa kanila ang habag ng Diyos?`