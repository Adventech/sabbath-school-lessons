---
title:  Ang Diyos Ay Marubdob at Maawain
date:   18/01/2025
---

### Basahin para sa Pag-aaral sa Linggong Ito

Awit 103:13; Isaias 49:15; Hosea 11:1–9; Mateo 23:37; 2 Corinto 11:2; 1 Corinto 13:4–8.

> <p>Talatang Sauluhin</p>
> “Malilimutan ba ng babae ang kanyang batang pasusuhin, na hindi siya mahahabag sa anak ng kanyang sinapupunan? Oo, ang mga ito’y makakalimot ngunit hindi kita kalilimutan” (Isaias 49:15).

Ang mga emosyon ay madalas na tinitingnan bilang hindi kaaya-aya at dapat na iwasan. Para sa ilang mga tao, ang mga damdamin ay katutubong di-makatwiran, kaya’t ang mabuting lalaki o babae ay hindi ilalarawan bilang “emosyonal.” Sa mga ilang pilosopiya ng sinaunang Griyego, ang ideya ng isang “makatwiran” na tao, na (kadalasan) ay maaaring hindi tinatablan ng mga hilig o namumuno sa kanyang mga damdamin sa pamamagitan ng hindi emosyonal na katwiran ay pinahahalagahan bilang huwaran.

Oo, ang di-mapigilang damdamin ay maaaring maging problema. Gayunpaman, nilikha ng Diyos ang mga taong may kakayahang makaramdam ng mga emosyon, at ang Diyos mismo ay ipinapakita sa buong Kasulatan bilang nakakaranas ng mga malalim na emosyon. Kung ang Diyos ay maaaring makaranas ng malalim na emosyon, gaya ng paulit-ulit na inilalarawan ng Biblia, kung gayon ang mga emosyon ay hindi maaaring maging likas na masama o di-makatwiran—sapagkat ang Diyos ng Biblia ay ganap na mabuti at nagtataglay ng ganap na karunungan.

Sa katunayan, may magagandang katotohanan na makukuha mula sa pagkaunawa na ang pag-ibig ng Diyos para sa atin ay isang malalim na emosyonal na pag-ibig, ngunit palaging may babala na kahit na ang pag-ibig ng Diyos (emosyonal man o hindi) ay ganap, hindi dapat isiping ito ay kapareho ng mga emosyon na nararanasan ng tao.

_*Pag-aralan ang liksyon sa linggong ito bilang paghahanda para sa Sabbath, Enero 25._