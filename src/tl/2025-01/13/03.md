---
title:  Ang Kautusan Ay Banal at Matuwid at Mabuti
date:   24/03/2025
---

Ang pag-ibig ang pundasyon ng kautusan ng Diyos. Kapag itinataguyod ng Diyos ang kautusan, itinataguyod Niya ang pag-ibig. Ito ang dahilan kung bakit namatay si Jesus upang iligtas ang mga makasalanan, upang maitaguyod Niya ang kautusan habang nagbibigay din ng biyaya sa atin. Kaya, Siya ay maaaring maging parehong makatarungan at ang nagpapawalang-sala sa mga sumasampalataya (Roma 3:25, 26). Anong pagpapahayag ng pag-ibig! Alinsunod dito, ang kautusan ay hindi pinawalang-bisa ng proseso ng pagtubos; sa halip, ito ay higit pang pinagtibay.

`Basahin ang Roma 6:1-13 at pagkatapos ay Roma 7:7-12, na may partikular na diin sa talata 12. Ano ang sinasabi sa atin ng mga talatang ito tungkol sa kautusan, kahit na pagkatapos mamatay si Cristo?`

Bagama’t ang ilan ay naniniwala na ang biyaya at pagtubos ay nagpapawalang-bisa sa kautusan, malinaw na sinabi ni Pablo na hindi tayo dapat magpatuloy sa kasalanan upang ang biyaya ay managana. Sa halip, ang mga nakay Cristo sa pamamagitan ng pananampalataya ay “nabautismuhan sa Kanyang kamatayan” at samakatuwid ay ituturing ang kanilang mga sarili bilang patay sa kasalanan at buhay kay Cristo.

Ang kautusan ng Diyos ay hindi kasalanan, ngunit (bukod sa iba pang mga bagay) ipinakikita nito sa atin ang kasalanan at ang ating pagiging makasalanan. Kaya nga, oo, “ang kautusan ay banal, at ang utos ay banal at matuwid at mabuti” (Roma 7:12). Inihahayag nito, na walang ibang bagay ang gumagawa kundi ito lamang, ang ating malaking pangangailangan ng kaligtasan, ng pagtubos—ang kaligtasan at pagtubos na dumarating lamang sa pamamagitan ni Cristo. Alinsunod dito, hindi natin “pinawalang-saysay ang kautusan sa pamamagitan ng pananampalataya” kundi “pinagtitibay pa nga natin ang kautusan.” (Roma 3:31).

Si Cristo ay naparito hindi upang sirain ang kautusan kundi upang tuparin ang lahat ng ipinangako sa Kautusan at sa mga Propeta. Kaya, binibigyang-diin Niya na, “hanggang sa mawala ang langit at ang lupa,” kahit na “ang isang titik o isang kudlit ay hindi mawawala sa kautusan” (Mateo 5:18).

Ang kautusan mismo ng Diyos ay kumakatawan sa kabanalan ng Diyos—ang Kanyang perpektong katangian ng pag-ibig, katuwiran, kabutihan, at katotohanan (Levitico 19:2; Awit 19:7, 8; Awit 119:142, 172). Kaugnay nito, mahalaga na, ayon sa Exodo 31:18, isinulat mismo ng Diyos ang Sampung Utos sa mga tapyas na bato. Nakasulat sa bato, ang mga kautusan na ito ay patotoo nang hindi nagbabagong katangian ng Diyos at ng Kanyang moral na pamahalaan, na nakabatay sa pag-ibig—isang pangunahing tema ng malaking tunggalian.

`Paano tayo natutulungan ng ugnayang ito sa pagitan ng kautusan at pag-ibig na mas maunawaan ang mga salita ni Jesus, “Kung Ako’y inyong minamahal ay tutuparin ninyo ang Aking mga utos” (Juan 14:15)?`