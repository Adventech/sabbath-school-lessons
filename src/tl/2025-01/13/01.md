---
title:  Ang Pag-ibig ang Katuparan ng Kautusan
date:   22/03/2025
---

### Basahin para sa Pag-aaral sa Linggong Ito

Exodo 20:1–17; Roma 6:1–3; Roma 7:7–12; Jeremias 31:31–34; Mateo 23:23, 24; Santiago 2:1–9.

> <p>Talatang Sauluhin</p>
> “Huwag kayong magkautang ng anuman sa kaninuman, kundi mag-ibigan sa isa’t isa, sapagkat ang umiibig sa kanyang kapuwa’y nakatupad ng kautusan” (Roma 13:8).

Habang nakikipag-usap sila sa isang problemadong miyembro, isang miyembro ng church board ang nagsabi sa pastor, “Hindi tayo makakagawa ng mga desisyon batay sa habag.” Hindi? Nagtataka ang pastor kung ano kaya ang pagkaunawa ng taong ito sa Diyos at sa kautusan ng Diyos. Ang awa ang tunay na kailangang maging sentro ang pakikiramay at kung paano tayo dapat makitungo sa mga tao, lalo na sa mga nagkakamali. Ang habag ay piraso at bahagi ng pag-ibig, at gaya ng sinasabi sa atin ng Roma 13:8, ang pag-ibig sa kapwa ay pagtupad sa kautusan.

Kung ang pag-ibig nga ang katuparan ng kautusan, dapat tayong mag-ingat na huwag mag-isip ng kautusan sa paraang hiwalay sa pag-ibig o mag-isip ng pag-ibig sa paraang hiwalay sa kautusan. Sa Banal na Kasulatan, ang pag-ibig at kautusan ay magkasama. Ang banal na tagapagbigay ng kautusan ay pag-ibig, at ayon dito, ang kautusan ng Diyos ay ang kautusan ng pag-ibig. Ito ay, gaya ng sinabi ni Ellen G. White, ang katitikan ng karakter ng Diyos. (Tingnan sa Christ’s Object Lessons, p. 305.)

Ang kautusan ng Diyos ay hindi isang hanay ng di-maunawaang mga prinsipyo kundi mga utos at tagubilin na nilayon para sa ating pag-unlad. Ang kautusan ng Diyos, sa isang bahagi, ay isang pagpapahayag ng pag-ibig gaya ng ipinahayag mismo ng Diyos.

_*Pag-aralan ang liksyon sa linggong ito bilang paghahanda sa Sabbath, Marso 29._