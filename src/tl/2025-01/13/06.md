---
title:  Higit sa Lahat, Mangag-ibigan Kayo sa Isa’t isa
date:   27/03/2025
---

Kung ang pag-ibig ang katuparan ng kautusan, kung gayon ang isang tao ay hindi maaaring sumunod sa kautusan ng Diyos sa buong diwa sa pamamagitan lamang ng pag-iwas sa paggawa ng masasamang bagay. Ang batas ng pag-ibig mismo (na ipinahayag sa kabuuan ng Kasulatan) ay hindi lamang nag-uutos sa atin na huwag gumawa ng masama, kundi ang batas ay nag-uudyok sa atin na gumawa ng mga gawa na nagpapakita ng pag-ibig ng Diyos sa iba—hindi lamang sa ibang mga miyembro ng simbahan kundi pati na rin sa buong mundo, na lubhang nangangailangan ng isang tunay na Kristiyanong patotoo.

`Basahin ang Santiago 2:1–9. Anong mahalagang mensahe ang ibinigay sa atin dito?`

Dito, mariing tinutuligsa ni Santiago ang kawalan ng katarungan sa lipunan, partikular na tinutukoy ang paghahamak sa mga mahihirap at pang-aapi ng ilang mayayaman. Pagkatapos, itinuon niya ang pansin sa kautusan ng pag-ibig sa kapwa, sinasabing kung tutuparin mo ang kautusang ito, kung ganon, “mabuti ang iyong ginagawa” (Santiago 2:8).

Gaya ng ipinahayag ni Ellen G. White: “Ang pag-ibig sa tao ay ang makalupang pagpapakita ng pag-ibig ng Diyos. Ito ay upang itanim ang pag-ibig na ito, upang tayo ay maging mga anak ng isang pamilya, kung kaya’t ang Hari ng kaluwalhatian ay naging kaisa natin. At kapag natupad ang Kanyang mga mga salita ng pamamaalam, ‘Mag-ibigan kayo, gaya ng pag-ibig ko sa inyo’ (Juan 15:12); kapag mahal natin ang mundo gaya ng pagmamahal Niya dito, kung gayon para sa atin ay natupad ang Kanyang misyon. Tayo’y naaangkop sa langit; sapagkat mayroon tayong langit sa ating mga puso.”—Ellen G. White, The Desire of Ages p. 641.

Kapag minamahal natin ang sanlibutan, gaya ng pagmamahal ni Cristo sa sanlibutan, kung gayon tayo’y angkop para sa langit. Napakalakas na kapahayagan ng kung anong kahulugan ng pagiging tagasunod ni Jesus!

Iniutos ni Jesus sa Kaniyang mga tagasunod na “magmahalan sa isa’t-isa;” “Kung paanong minahal Ko kayo, magmahalan din kayo sa isa’t isa” (Juan 13:34). Ipinahayag din ni Jesus: “Sa pamamagitan nito ay makikilala ng lahat ng mga taong kayo ay aking mga alagad, kung kayo’y may pag-ibig sa isa’t isa” (Juan 13:35). Ang pag-ibig ay napakahalaga sa pananampalataya ng Kristiyano dahil ang Diyos ay pag-ibig (1 Juan 4:8, 16). At yaong mga nagsasabing nagmamahal sa Diyos ay kailangang magmahalan sa isa’t isa (ihambing ang 1 Juan 3:11; 4:20, 21). Kaayon nito, ang 1 Pedro 4:8 ay humihimok sa mga Kristiyano: “At higit sa lahat, magkaroon kayo ng maningas na pag-ibig sa isa’t isa, sapagkat ang pag-ibig ay nagtatakip ng maraming kasalanan” (tingnan din ang Heb. 10:24 at 1 Tes. 3:12).

`Pag-isipang mabuti ang ideya ng pagmamahal sa mundo gaya ng pagmamahal ni Cristo sa mundo. Paano ito makatutulong sa ating mas maunawaan ang konsepto ng pagiging perpekto ng Kristiyano at kung paano tayo ginagawang akma para sa buhay na walang hanggan? Dalhin ang iyong sagot sa klase sa Sabbath.`