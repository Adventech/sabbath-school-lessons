---
title:  Ang Kautusan ng Pag-ibig
date:   23/03/2025
---

Ang kautusan ng Diyos ay hindi binubuo ng mga di-maunawaang prinsipyo; sa halip, ang kautusan ng Diyos ay isang pagpapahayag ng relasyon. Ito ay malinaw na makikita sa Sampung Utos. Ang mga pangunahing mga prinsipyo ng Sampung Utos ay naroon na noon pa sa Hardin ng Eden, ang mga prinsipyo ng pag-ibig na dapat na maghari sa relasyon sa pagitan ng Diyos at ng mga tao at sa pagitan mismo ng mga tao.

Nang ang Sampung Utos ay isinulat sa bato sa Exodo 20, ibinigay ang mga ito sa Israel ayon sa konteksto ng relasyon relasyon sa tipan. Ang mga utos ay isinulat pagkatapos na mailigtas ng Panginoon ang bayan mula sa Ehipto, at ang mga kautusan ay batay sa pag-ibig ng Diyos at sa Kanyang mga pangako sa bansa (tingnan sa Exodo 6:7, 8 at Levitico 26:12). Makikita sa dalawang dibisyon ng Sampung Utos na ang mga ito ay naglalayong paunlarin ang relasyon ng tao sa Diyos at ng relasyon sa isa’t isa.

`Basahin ang Exodo 20:1–17. Paano inihahayag ng mga talatang ito ang dalawang alituntunin, yaong pag-ibig sa Diyos at pag-ibig sa iba?`

Ang unang apat na utos ay may kinalaman sa relasyon ng mga tao sa Diyos, at ang huling anim ay tungkol sa mga relasyon ng mga tao sa kanilang sarili. Ang ating relasyon sa Diyos at sa ibang tao ay dapat na kinokontrol ng mga prinsipyo ng kautusan ng Diyos.

Ang dalawang bahagi ng kautusan na ito ay direktang tumutugma sa tinukoy ni Jesus bilang ang dalawang pinakadakilang utos—“Iibigin mo ang Panginoon mong Diyos nang buong puso mo” (Mateo 22:37; ihambing sa Deuteronomio 6:5) at “Iibigin mo ang iyong kapwa gaya ng iyong sarili” (Mateo 22:39; ihambing sa Levitico 19:18).

Ang unang apat na utos ay ang mga paraan kung paano natin dapat mahalin ang Diyos nang buong pagkatao natin, at ang huling anim ay mga paraan kung paano natin dapat mahalin ang isa’t isa gaya ng ating sarili. Ipinahayag ni Jesus na ang dalawang dakilang utos ng pag-ibig na ito ay lubos na nauugnay sa kautusan. “Sa dalawang utos na ito nakasalalay ang buong Kautusan at ang mga Propeta” (Mateo 22:40).

Ang kabuuan ng kautusan ng Diyos, kung gayon, ay nakasalig sa pag-ibig ng Diyos. Ang pag-ibig at kautusan ng Diyos ay hindi mapaghihiwalay. Madalas nating marinig na sinasabi ng mga tao, Hindi natin kailangang sundin ang kautusan, kailangan lang nating mahalin ang Diyos at mahalin ang iba. Bakit hindi makatuwiran ang gayong ideya?

`Paano natin maipakikita ang pag-ibig sa Diyos, o pag-ibig sa iba, kung nilalabag natin ang alinman sa Sampung Utos?`