---
title:  Manghawak Nang Matatag sa Pag-ibig at Katarungan
date:   06/02/2025
---

Patuloy na itinuturo ng Banal na Kasulatan na “Ang Panginoon ninyong Diyos ay siyang Diyos, ang tapat na Diyos na nag-iingat ng tipan at may wagas na pag-ibig sa mga umiibig sa Kanya at tumutupad ng kanyang mga utos hanggang sa isang libong salinlahi” (Deuteronomio 7:9). Ang Kanyang katangian ng kabutihan at pagmamahal ay lubos na ipinakita ni Jesus sa krus (tingnan ang Roma 3:25, 26; Roma 5:8). Ayon sa Mga Awit 100:5, “Ang PANGINOON ay mabuti; Ang Kanyang tapat na pag-ibig ay magpakailanman, at ang Kanyang katapatan ay sa lahat ng salinlahi” (ihambing sa Awit 89:2). Kaya, ang Diyos ay mapagkakatiwalaan; Tanging mabubuting mga kaloob lamang ang ibinibigay Niya sa Kanyang mga anak (Santiago 1:17; ihambing sa Lucas 11:11–13). Sa katunayan, ipinagkakaloob Niya ang mabubuting bagay kahit na sa mga naglalagay ng kanilang sarili bilang Kanyang mga kaaway.

`Basahin ang Mateo 5:43–48. Ano ang itinuturo nito tungkol sa kamangha-manghang pag-ibig ng Diyos? Paano tayo dapat kumilos sa iba ayon sa liwanag ng turong ito ni Jesus?`

Inilalarawan ng Mateo 5 ang pag-ibig ng Diyos bilang perpektong pag-ibig. Ang hindi perpektong pag-ibig ay ang pag-ibig na nagmamahal lamang sa mga nagmamahal sa iyo. Ngunit mahal ng Diyos maging ang mga napopoot sa Kanya, maging ang mga naglalagay ng kanilang sarili bilang Kanyang mga kaaway. Ang Kanyang pag-ibig ay ganap kaya’t perpekto.

Bagama’t ang pag-ibig at awa ng Diyos ay higit na nalalampasan ang anumang mga makatwirang inaasahan, hindi nito kailanman nilalampasan o nilalabag ang katarungan. Sa kabaligtaran, pinagsasama-sama nito ang katarungan at awa (Awit 85:10). Sa katulad na paraan, ang Biblia ay nagpapayo sa atin: “Ingatan mo ang awa at katarungan, at maghintay kang palagi sa iyong Diyos” (Oseas 12:6). Gaya ng sinasabi ng isa pang bersyon, “Kumakapit nang mahigpit sa pag-ibig at katarungan” (Oseas 12:6; ihambing sa Lucas 11:42).

Sa bandang huli, ang Diyos mismo ang magbibigay ng ganap na katarungan. Itinuturo ng Roma 2:5, ang Kanyang “matuwid na paghatol ay mahahayag” (Roma 2:5). Sa wakas, aawit ang mga tinubos: “Dakila at kamangha-mangha ang Iyong mga gawa, O Panginoong Diyos na Makapangyarihan sa lahat! Matuwid at tunay ang Iyong mga daan, Ikaw na Hari ng mga bansa! Sinong hindi matatakot sa Iyo at luluwalhati sa Iyong pangalan, Oh Panginoon? Sapagkat Ikaw lamang ang banal. Sapagkat ang lahat ng mga bansa ay darating at sasamba sa harapan Mo, sapagkat ang Iyong mga matuwid na gawa ay nahayag” (Apocalipsis 15:3, 4; ihambing sa Apocalipsis 19:1, 2).

`Sinasabi sa Isaias 25:1, “O Panginoon, ikaw ang Diyos ko. Aking dadakilain ka, aking pupurihin ang iyong pangalan, sapagka’t ikaw ang gumawa ng mga kagila-gilalas na bagay; Samakatuwid ay iyong binalak noong una, tapat at tiyak”. Paano tayo matututong magpuri sa Diyos, kahit na sa masamang panahon? Sa anong mga paraan na ang iyong buhay mismo ay maaaring maging isang pag-aalay ng papuri sa Diyos sa paraang isulong ang katarungan sa iyong nasasaklaw ng impluwensya?`