---
title:  Ang Diyos Ay Ganap na Mabuti at Matuwid
date:   03/02/2025
---

Hindi lamang basta inaangkin ng Diyos na mahal Niya ang katarungan at tinatawagan ang mga taong ibigin at gawin ang katarungan kundi ang Diyos mismo ay sakdal at walang pag-aalinlangang ipinapakita ang mga katangiang ito. Itinuturo ng Kasulatan na lubos na banal, tapat, matuwid, at mapagmahal ang Diyos. Ang Diyos lamang ang laging gumagawa ng kung ano ang mapagmahal, matuwid, at makatarungan. Hindi Siya kailanman gumagawa ng anumang mali.

`Basahin ang Deuteronomio 32:4 at Awit 92:15. Ano ang itinuturo ng mga talatang ito tungkol sa katapatan at katuwiran ng Diyos?`

Ang mga ito at iba pang mga talata ang nagpapahayag na ang Diyos ay makatwiran at mapagmahal—“walang kasamaan sa Kanya” (Awit 92:15,  ihambing sa Awit 25:8, Awit 129:4). Ang Diyos ay “hindi gumagawa ng mali: tuwing umaga’y Kanyang ipinapakita ang Kanyang katarungan, Siya’y hindi nagkukulang bawat madaling-araw; ngunit walang kahihiyan ang di-matuwid” (Sefanias 3:5). Pansinin ang direktang pagkakaiba ng karakter ng Diyos laban sa mga nagmamahal sa kawalan ng katarungan.

Alam ng Diyos kung ano ang pinakamabuti para sa lahat, gusto Niya ang pinakamabuti para sa bawat isa, at patuloy na gumagawa upang magkaroon ng pinakamabuting resulta para sa lahat ng kasangkot.

`Basahin ang Awit 9:7, 8 at Awit 145:9–17. Ano nag itinuturo ng mga talatang ito tungkol sa Diyos?`

Ang Diyos ng Biblia ay isang “makatarungang hukom” (Awit 7:11) at hindi naninirahan ang kasamaan sa Kanya (Awit 5:4). Habang itinuturo ng 1 Juan 1:5, na “ang Diyos ay liwanag, at sa Kanya’y walang anumang kadiliman.” Sa katunayan, hindi lamang sakdal na mabuti ang Diyos, kundi ayon sa Santiago 1:13 “Hindi Siya nanunukso ng sinuman” (ihambing sa Habakuk 1:13).

Sa lahat ng ito, ang kabutihan at kaluwalhatian ng Diyos ay hindi mapaghihiwalay. Habang marami ang ginagawang diyos ang kapangyarihan ang Diyos ay makapangyarihan sa lahat, gunit ginagamit lamang Niya ang Kanyang kapangyarihan sa paraang makatarungan at mapagmahal. Hindi nagkataon lamang na nang hilingin ni Moises sa Diyos na “Ipakita mo ang iyong kaluwalhatian,” tumugon ang Diyos na “Aking pararaanin ang lahat kong kabutihan sa harapan mo.” (Exodo 33:18, 19).

`Bakit pinapahintulutan ng ganoon kabuting Diyos ang napakaraming kasamaan sa sanlibutang ito? Pag-usapan ang iyong sagot sa klase.`