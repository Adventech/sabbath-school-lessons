---
title:  Ang Di-nagbabagong Karakter ng Diyos
date:   04/02/2025
---

`Basahin ang Malakias 3:6 at Santiago 1:17. Ano ang itinuturo ng mga talatang ito tungkol sa karakter ng Diyos?`

Sa Malakias 3:6, sinabi ng Diyos, “Sapagkat Akong Panginoon ay hindi nagbabago.” Bagaman binabasa ng ilan ang bahaging ito ng talatang ito at ipinahihiwatig na ang Diyos ay hindi nagbabago sa anumang paraan, ipinakikita ng natitirang bahagi ng talatang ito at ng direktang konteksto nito na ang pagiging di-nagbabago ng Diyos na tinitiyak dito ay ang pagiging di-nagbabago ng Diyos sa moral. Ang natitirang bahagi ng talatang ito ay nagpapahiwatig na ang Diyos ay maaaring magbago ayon sa relasyon, sapagkat ang Diyos ay nagsabi: “Kaya’t kayo, O mga anak ni Jacob ay hindi napapahamak.’ At sa mismong kasunod na talata ay ipinahayag ng Diyos sa Kanyang bayan, “Manumbalik kayo sa Akin, at Ako’y manunumbalik sa inyo” (Malakias 3:7).

Kaya, ang Diyos ay pumapasok sa pabalik-balik na relasyon sa Kanyang nilikha, ngunit sa lahat ng ganoong pabalik-balik na relasyon, at sa lahat ng iba pa, ang karakter ng Diyos ay hindi nagbabago. Ito ay pinagtibay din sa Santiago 1:17, na nagpapahayag na ang lahat ng mabuti at sakdal na mga kaloob ay nagmumula sa Diyos, na sa Kanya ay walang pag-iiba. Hindi ang Diyos ang pinagmumulan ng kasamaan.

Dito at sa iba pang lugar, paulit-ulit na itinuturo ng Kasulatan na ang katangian ng Diyos ay hindi nagbabago. Sa madaling salita, patuloy na itinuturo ng Biblia na ang Diyos ay walang pagbabago sa moral. Gayunpaman, ang Diyos ay maaaring at talagang pumapasok sa tunay na relasyon sa Kanyang mga nilalang, na sa kanila’y tumutugon ang Diyos, ngunit palaging may pagmamahal at katarungan.

`Basahin ang 2 Timoteo 2:13; Tito 1:2; at Hebreo 6:17, 18. Ano ang itinuturo ng mga talatang ito tungkol sa Diyos?`

Hindi ikinakaila ng Diyos ang Kanyang sarili; Ang Diyos ay hindi nagsisinungaling kailanman; at ang mga pangako ng Diyos ay hindi masisira. Makakaasa tayo na ang Diyos ng Biblia ay ang parehong Diyos na (kay Cristo ay) kusang ibinigay ang Kanyang sarili para sa atin sa krus. Siya ay isang Diyos na mapagkakatiwalaan, nang walang pag-aalinlangan, at maaari tayong magkaroon ng pagtitiwala at pag-asa para sa hinaharap dahil, gaya ng sinasabi sa Hebreo 13:8, “Si Jesu-Cristo ay siya ring kahapon, ngayon, at magpakailanman.”

`Paano ka matututong magtiwala sa kabutihan ng Diyos kahit na ang mga bagay-bagay ay talagang naging lubhang masama sa iyong buhay? Ano ang nagagawa ng imahe ng Diyos sa krus upang matulungan kang matutong magtiwala sa Kanyang kabutihan?`