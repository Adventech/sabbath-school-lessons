---
title:  Pag-ibig at Katarungan
date:   02/02/2025
---

Sa buong Biblia, ang pag-ibig at katarungan ay magkatuwang. Ang tunay na pag-ibig ay nangangailangan ng katarungan, at ang tunay na katarungan ay maaaring pamahalaan at ipatupad sa pamamagitan lamang ng pag-ibig.  Hindi tayo sanay na isipin na magkasama ang dalawang konseptong ito, dahil lamang sa ang dalawang ito, ang pag-ibig at katarungan ay lubhang binaluktot ng sangkatauhan.

`Basahin ang Awit 33:5, Isaias 61:8, Jeremias 9:24, Awit 85:10, at Awit 89:14. Paano nagbibigay linaw ang mga talatang ito tungkol sa pagmamalasakit ng Diyos sa katarungan?`

Malinaw na ipinapahayag ng mga talatang ito ang pag-ibig ng Diyos sa katarungan (Awit 33:5, Isaias 61:8). Sa Kasulatan, ang ideya ng pag-ibig at katarungan ay hindi mapaghihiwalay. Ang pag-ibig ng Diyos at ang katuwiran ng Diyos ay magkasama, at Siya ay lubhang nagnanais na ang katuwiran at katarungan ay maisagawa sa sanlibutang ito.

Kung gayon, may mabuting dahilan na ang mga propeta ay patuloy na tinutuligsa ang lahat ng uri ng kawalang-katarungan, kasama na ang di-makatarungang mga batas, maling timbangan, at kawalang-katarungan at pang-aapi sa mga dukha at mga balo o sinumang mahina. Bagaman gumagawa ang mga tao ng maraming kasamaan at kawalan ng katarungan, ang Diyos ang patuloy na “nagsasagawa ng kagandahang-loob, ng katarungan, at ng katuwiran ng daigdig” (Jeremias 9:24). Samakatuwid, sa buong Kasulatan, yaong mga tapat sa Diyos ay lubos na umaasa sa hatol ng langit bilang isang napakabuting bagay sapagkat ito’y nagdadala ng kaparusahan laban sa mga manggagawa ng kasamaan at mga mang-aapi, at nagdadala ng katarungan at kaligtasan para sa mga biktima ng kawalang-katarungan at pang-aapi.

Sa katunayan, ang katuwiran at katarungan ang pundasyon ng pamahalaan ng Diyos. Ang moral na pamahalaan ng pag-ibig ng Diyos ay makatarungan at matuwid, ibang-iba sa tiwaling pamahalaan ng mundong ito, na kadalasang nagpapatuloy ng kawalang-katarungan para sa pansariling pakinabang at personal na kapangyarihan. Sa Diyos, “ang awa at katotohanan ay nagtagpo; ang katuwiran at kapayapaan ay naghalikan” (Awit 85:10).

At nilinaw ng Diyos kung ano ang inaasahan Niya sa atin. “Ipinapakita Niya sa iyo, O tao, kung ano ang mabuti. At ano ang itinatakda ng Panginoon para sa iyo, kundi ang gumawa na may katarungan, at umibig sa kaawaan, at lumakad na may kapakumbabaan na kasama ang iyong Diyos?” (Mikas 6:8). Kung may anumang bagay na dapat nating ipahayag sa katangian ng Diyos, ang pag-ibig at ang katarungan at awa na nagmumula dito ang dapat na maging pangunahing bagay.

`Ano ang mga halimbawa ng baluktot na hustisya ng taong nakikita natin ngayon? Paano ngang ating matitiis na hindi manalangin para sa sakdal na katarungan ng Diyos na balang-araw ay darating?`