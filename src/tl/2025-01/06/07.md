---
title:  Dagdag na Kaisipan
date:   07/02/2025
---

Basahin ang sulat ni Ellen G. White, “God’s Love for Man,” pp. 9–15, sa Steps to Christ.

“Ipinahayag ng salita ng Diyos ang Kanyang karakter. Siya mismo ang nagpahayag ng Kanyang walang hanggang pag-ibig at awa. Nang manalangin si Moises, ‘Hinihiling ko sa iyo na ipakita mo sa akin ang Iyong kaluwalhatian,’ sumagot ang Panginoon, ‘Aking pararaanin ang lahat Kong kabutihan sa harapan mo.’ Exodo 33:18, 19. Ito ang Kanyang kaluwalhatian. Ang Panginoon ay dumaan sa harap ni Moises, at ipinahayag, ‘Ang Panginoon, ang Panginoon, isang Diyos, na puspos ng kahabagan at mapagpala, hindi magagalitin, at sagana sa wagas na pag-ibig at katapatan, na nag-iingat ng wagas na pag-ibig para sa libu-libo, mapagpatawad ng kasamaan at pagsuway at ng kasalanan.’ Exodo 34:6, 7. Siya ay ‘mabagal sa pagkagalit, at may dakilang kabaitan,’ ‘sapagka’t Siya’y nalulugod sa tapat na pag-ibig.’ Jonas 4:2; Mikas 7:18.

“Itinali ng Diyos ang ating mga puso sa Kanya sa pamamagitan ng hindi mabilang na mga tanda sa langit at sa lupa. Sa pamamagitan ng mga bagay ng kalikasan, at ng pinakamalalim at pinakamabuting ugnayan sa lupa na maaaring malaman ng puso ng tao, hinangad Niyang ihayag ang Kanyang sarili sa atin. Bagama’t ang mga ito ay hindi ganap na kumakatawan sa Kanyang pag-ibig. Bagaman naibigay na ang lahat ng mga katibayan na ito, ang kaaway ng mabuti ay binulag ang mga isipan ng mga tao, na anupa’t tumitingin sila sa Diyos nang may takot; iniisip nila na Siya ay malupit at hindi mapagpatawad. Inakay ni Satanas ang mga taong isiping ang Diyos ay isang persona na ang pangunahing katangian ay mahigpit sa katarungan,—isang malupit na hukom, mahigpit, at mapilit na pinagkakautangan. Inilarawan niya ang Manlilikha bilang isang persona na tumitingin nang may mata ng paninibugho upang mabatid ang mga kamalian at pagkakamali ng mga tao, upang mapatawan Niya sila ng mga hatol. Ito ay upang alisin ang madilim na aninong ito, sa pamamagitan ng paghahayag sa mundo ng walang hanggang pag-ibig ng Diyos, na si Jesus ay naparito upang mamuhay kasama ng mga tao.”—Ellen G. White, Steps to Christ, pp. 10, 11.

**Mga Tanong Para sa Talakayan**:

`Bakit napakahalagang kilalanin na ang kaluwalhatian ng Diyos ay nakataling kasama ng Kanyang kabutihan? Paano nito itinutuwid ang isang teolohiya ng kaluwalhatian na nagbibigay-diin lamang sa lubos na kapangyarihan subalit hindi binibigyang-diin ang pag-ibig at katangian ng Diyos?`

`Pinagdudahan mo na ba ang kabutihan ng Diyos? May kilala ka bang nag-aalinlangan sa kabutihan ng Diyos dahil sa kung paano kumilos minsan ang mga nagsasabing sumusunod sa Diyos, o dahil lamang sa lahat ng kasamaan sa mundo? Paano mo sinagot ang tanong na iyon para sa iyong sarili, at paano mo matutulungan ang isang taong nahihirapan sa tanong tungkol sa kabutihan ng Diyos? Tingnan ang aralin sa susunod na linggo.`

`Sa klase, hanapin ang sagot sa tanong noong Lunes. Paanong ang katotohanan ng dakilang tunggalian ay tumutulong sa atin na maunawaan ang lahat ng kasamaan na umiiral ngayon?`