---
title:  Ang Diyos Ay Hindi Kusang-loob na Nagpaparusa
date:   29/01/2025
---

Sa buong Biblia, paulit-ulit na ipinapakita ng Diyos ang Kanyang pag-ibig bilang pabor sa mga napipighati at inaapi at sa Kanyang tugon na matuwid na galit laban sa mga nangbibiktima at nang-aapi. Kung walang kasamaan, hindi magagalit ang Diyos. Ang kaniyang galit ay laban lamang at laging laban sa mga bagay na nakasasakit sa Kanyang nilalang.

Ayon sa Panaghoy 3:32, 33, ang Diyos ay hindi kusang-loob na nagpapahirap (sa literal, ang Diyos ay hindi nagpaparusa nang “mula sa Kanyang puso”). Ayaw Niyang humatol sa mga gumagawa ng masama, ngunit sa huli ang pag-ibig ay nangangailangan ng katarungan.

Ang katotohanang ito ay ipinakita sa kung gaano katagal pinatawad ng Diyos ang Kanyang bayan at paulit-ulit na binibigyan sila ng mga pagkakataong magsisi at makipagkasundo sa Kanya. Paulit-ulit, sa pamamagitan ng mga propeta, ay tinawag ng Diyos ang Kanyang bayan, ngunit tumanggi silang makinig (tingnan ang Jeremias 35:14–17, Awit 81:11–14).

`Basahin ang Ezra 5:12 at ihambing ito sa Jeremias 51:24, 25, 44. Ano ang ipinaliliwanag nito tungkol sa paghatol na dumating sa Jerusalem sa pamamagitan ng mga taga Babilonia? (Tingnan din ang 2 Cronica 36:16.)`

Ayon sa Ezra 5, pagkatapos na ang bayan ay patuloy at walang pagsisising ginagalit ang Diyos, sa kalaunan ay lumayo Siya at “ibinigay” ang mga tao “sa kamay ni Nabucodonosor na Hari ng Babilonia” (Ezra 5:12). Ngunit ginawa lamang ito ng Diyos pagkatapos na “wala nang lunas” (2 Cronica 36:16), at kalaunan ay hinatulan ng Diyos ang Babilonia dahil sa labis na pagkawasak na idinulot nito sa Juda (Jeremias 51:24, 25, 44; ihambing sa Zacarias 1:15).

Maraming iba pang mga hatol na inilalarawan ng Kasulatan na ginawa ng Diyos ay ipinaliliwanag bilang mga pagkakataon kung saan “ibinigay” ng Diyos ang bayan sa kanilang mga kaaway (Hukom 2:13, 14; Awit 106:41, 42), alinsunod sa mga desisyon ng mga taong talikuran ang Panginoon at paglingkuran ang “mga diyos” ng mga bansa (Hukom 10:6–16, Deuteronomio 29:24–26). Ang galit ng Diyos laban sa kasamaan, na sa wakas ay magtatapos sa pagpuksa sa lahat ng kasamaan nang isahan at para sa lahat, ay nagmumula sa Kanyang pag-ibig sa lahat at sa Kanyang pagnanais para sa pangwakas na kabutihan ng sansinukob, na mismong may kinalaman sa buong usapin ng kasalanan at paghihimagsik at kasamaan.

`Paanong ang katotohanang ayaw ng Diyos na humatol sa sinuman ay nakakaapekto sa iyong pagkaunawa sa galit at poot ng Diyos? Kung ang Diyos ay mabagal sa pagkagalit, hindi ba tayo dapat maging mas matiisin at matiyaga sa mga nasa paligid natin? Paano natin ito magagawa habang pinoprotektahan at inaalagaan din ang mga biktima ng maling gawain?`