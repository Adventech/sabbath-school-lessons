---
title:  Ang Poot ng Pag-ibig ng Diyos
date:   25/01/2025
---

### Basahin para sa Pag-aaral sa Linggong Ito

Awit 78; Jonas 4:1–4; Mateo 10:8; Mateo 21:12, 13; Jeremias 51:24, 25; Roma 12:17–21.

> <p>Talatang Sauluhin</p>
> “Gayunman Siya, palibhasa’y mahabagin, pinatawad Niya ang kanilang mga kasamaan at hindi sila nilipol; madalas na pinipigil Niya ang Kanyang galit, at hindi pinupukaw ang lahat niyang poot” (Awit 78:38).

Bagama’t madalas na ipinagdiriwang ang habag ng Diyos, marami ang nababahala sa ideya ng Kanyang poot. Kung ang Diyos ay pag-ibig, iniisip nila na hindi Siya dapat magpahayag ng poot. Gayunpaman, ang paniniwalang iyon ay mali. Ang Kanyang poot ay direktang nagmumula sa Kanyang pag-ibig.

Sinasabi ng ilan na ang Diyos ng Lumang Tipan ay Diyos ng poot at ang Diyos ng Bagong Tipan ay Diyos ng pag-ibig. Ngunit mayroon lamang isang Diyos, at Siya ay inihayag na pareho sa parehong Tipan. Ang Diyos na siyang pag-ibig ay nagagalit sa kasamaan—ngunit tiyak na ito’y dahil sa Siya ay pag-ibig. Si Jesus mismo ay nagpahayag ng matinding galit laban sa kasamaan, at ang Bagong Tipan ay nagtuturo ng maraming beses tungkol sa matuwid at angkop na poot ng Diyos.

Ang galit ng Diyos ay laging Kanyang matuwid at maibiging tugon laban sa kasamaan at kawalang-katarungan. Ang banal na poot ay matuwid na galit na udyok ng ganap na kabutihan at pag-ibig, at hinahangad nito ang pag-unlad ng lahat ng nilikha. Ang poot ng Diyos ay ang angkop na tugon ng pag-ibig sa kasamaan at kawalang-katarungan. Alinsunod dito, ang kasamaan ay nag-uudyok sa Diyos sa pagdurubdob para sa mga biktima ng kasamaan at laban sa mga gumagawa nito. Kung gayon, ang banal na poot ay isa pang pagpapahayag ng banal na pag-ibig.

_*Pag-aralan ang liksyon sa linggong ito bilang paghahanda para sa Sabbath, Pebrero 1._