---
title:  Ang Diyos Ay Mabagal sa Pagkagalit
date:   27/01/2025
---

Nagagalit ang Diyos sa kasamaan dahil ang Diyos ay pag-ibig. Ang Diyos ay napakamahabagin at mapagbiyaya anupa’t pinagsabihan pa nga ng isang propeta sa Biblia ang Diyos dahil sa pagiging masyadong maawain!

`Isaalang-alang ang kuwento ni Jonas at pag-isipan ang reaksyon ni Jonas sa mahabaging pagpapatawad ng Diyos sa mga taga-Ninive, sa Jonas 4:1–4. Ano ang sinasabi nito sa atin tungkol kay Jonas, at tungkol sa Diyos? (Tingnan din ang Mateo 10:8.)`

Ang reaksyon ni Jonas sa awa ng Diyos ay isinasaad sa dalawang pangunahing paraan. Una, ipinakikita nito ang katigasan ng puso ni Jonas. Labis niyang kinamumuhian ang mga taga Asiria dahil sa ginawa nila sa Israel kaya ayaw niyang magpakita ang Diyos ng anumang awa sa kanila.

Napakalaking aral para sa atin! Dapat tayong maging maingat laban sa gayunding saloobin, bagaman mauunawaan ito. Sa lahat ng tao, ang mga nakatanggap ng biyaya ng Diyos ay dapat na kilalanin kung gaano kalaki ang biyaya at sa gayo’y handang magbigay ng biyaya sa iba.

Pangalawa, ang reaksyon ni Jonas ay nagpapatibay kung gaano kahalaga ang habag at biyaya ng Diyos sa Kanyang karakter. Alam-na-alam ni Jonas ang tungkol sa awa ng Diyos—dahil sa ang Diyos ay “mapagpala at mahabagin” at “hindi agad naggagalit at sagana sa tapat na pag-ibig” (Jonas 4:2)—alam ni Jonas na hindi itutuloy ng Panginoon ang hatol laban sa Nineve. Makatarungan at maawain ang pakikitungo ng Diyos sa lahat ng tao at mga bansa.

Ang pariralang Hebreo na isinaling “mabagal sa pagkagalit” o “mahaba ang pasensya” ay maaaring literal na isalin na “mahaba ang ilong.” Sa sawikain ng Hebreo, ang galit ay matalinhagang nauugnay sa ilong, at ang haba ng ilong ay naglalarawan kung gaano katagal bago magalit ang isang tao.

Kung gayon, ang mga pagtukoy sa Diyos bilang “mahaba ang ilong,” ay nagpapahiwatig na ang Diyos ay mabagal sa pagkagalit at mahaba ang pagtitiis. Bagama’t mabilis magalit ang mga tao, ang Diyos ay labis na mapagpasensya at matiisin, at nagbibigay ng biyaya nang malaya at sagana, ngunit hindi binibigyang-katwiran ang kasalanan o nagbubulag-bulagan sa kawalan ng katarungan. Sa halip, ang Diyos mismo ay gumawa ng pagtubos para sa kasalanan at kasamaan sa pamamagitan ng krus upang Siya ay maging parehong makatarungan at ang nagpapawalang-sala sa mga naniniwala sa Kanya (Roma 3:25, 26).

`Nabigo ka na bang magpakita ng awa o biyaya sa isang taong nagkasala sa iyo? Paano mo mas maaalala kung ano ang ginawa ng Diyos sa iyo upang maging mas mapagbigay ka sa iba bilang tugon sa masaganang biyaya na ipinakita sa iyo ng Diyos? At paano natin gagawing magpakita ng awa at biyaya ngunit hindi nagbibigay ng pahintulot sa kasalanan o nagbibigay-daan sa pang-aabuso o pang-aapi?`