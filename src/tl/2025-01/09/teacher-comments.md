---
title:  Komento ng Guro
date:   28/02/2025
---

### Unang Bahagi: Pangkalahatang-ideya

**Susing Talata**: Genesis 3:15

**Pokus ng Pag-aaral**: Genesis 3:1–4; Isaias 14:12–15; Ezekiel 28:12–19; Mateo 13:24–30; Juan 8:44; Apocalipsis 12:7–9.

**Panimula**: Ang pangsansinukob na tunggalian ay nakakaapekto araw-araw sa bawat tao at sa sansinukob sa pangkalahatan. Tinangka ni Satanas na agawin ang pagsamba na nararapat [lamang] para sa Diyos, ngunit sa huli, siya ay matatalo.

**Mga Paksa ng Liksyon**: Ang liksyon sa linggong ito ay idinidiin ang tatlong pangunahing puntos.

1. Ang pangsansinukob na tunggalian ay hindi labanan ng dalawa na may walang hanggang kapangyarihan: Ang pangsansinukob na tunggalian ay nakasentro sa kasakdalan ng moral na karakter ng Diyos. Ang labanan ay hindi kinasasangkutan ng dalawang pantay at independiyenteng kapangyarihan na naglalaban sa isang walang katapusang digmaan, dahil si Lucifer ay orihinal na nilikha ng Diyos at nagpasya na pagdudahan ang karakter ng Lumikha sa kanya.
2. Ang bayan ng Diyos ay kasangkot sa pangsansinukob na tunggalian: Nararamdaman ng buong uniberso ang mga epekto ng digmaan sa sansinukob. Sa langit, si Cristo ang pangunahing puntirya ng paghihimagsik ni Lucifer. Sa ilang, pinagdudahan ni Satanas ang pagiging Anak ni Jesus. Gayunpaman, si Jesus ay nagwagi, at Siya ay binigyan ng kapangyarihan na gawin tayong mga anak ng Diyos.
3. Ang paglutas ng digmaan sa sansinukob ay hindi maaaring mas maaga kaysa sa nararapat na panahon: Darating ang araw na sa wakas ay wawakasan na ng Diyos ang kasamaan. Samantala, ang kasamaan ay pinahihintulutan na dumating sa kasukdulan nito upang ang mga maling paratang na ginawa laban sa banal na pamahalaan ay makita sa kanilang tunay na liwanag para sa lahat ng nilikha.

**Pagsasakabuhayan**: Paanong ang katotohanang araw-araw nating kinakaharap ang mga epekto ng pangsansinukob na tunggalian sa araw-araw ay ginagawa tayong mas mulat at handang umasa sa Diyos sa lahat ng panahon?

### Ikalawang Bahagi: Komentaryo

**1. Ang Pangsansinukob na Tunggalian Ay Hindi Labanan sa Pagitan ng Dalawang May Walang-hanggang Kapangyarihan.**

May mga natatanging bersyon ng labanan sa sansinukob ng iba’t ibang relihiyon at/o sa mga pangkat ng pilosopiya. Ang isang maimpluwensyang di-Kristiyanong bersyon ay ang dualismo. Gaya ng tinutukoy ni C. S. Lewis, ang dualismo ay “ang paniniwala na mayroong dalawang magkapantay at magkahiwalay na kapangyarihan sa likod ng lahat ng bagay, ang isa sa kanila ay mabuti at ang isa ay masama, at ang sansinukob na ito ang larangan ng digmaan kung saan nagsasalpukan ang walang katapusang digmaan.” Ang sabihin na ang mga kapangyarihang ito ay pantay at magkahiwalay ay nangangahulugan na “sila ay kapwa umiral na mula pa sa walang hanggan.”—Mere Christianity (New York: The Macmillan Co., 1960), pp. 33, 34). Ang labanan ng dalawang ito ay hindi ang uri ng pangsansinukob na tunggalian na binibigyang-diin sa Biblia. Mula sa pananaw ng Biblia, ang tinatawag ngayon na Satanas ay “nilikha ng Diyos, at mabuti ito nang siya ay likhain, ngunit nagkamali.” Katulad ng dualismo, ang pananaw ng Kristiyano ay “ang sansinukob ay nasa digmaan.” Ngunit hindi tulad ng dualismo, “hindi nito iniisip na ito ay isang digmaan sa pagitan ng magkahiwalay na mga kapangyarihan. Iniisip nito na ito ay isang digmaang sibil, isang paghihimagsik, at tayo ay naninirahan sa isang bahagi ng sansinukob na tinitirhan ng rebelde.”—Mere Christianity, p. 36.

Samakatuwid, sa halip na isang digmaan ng sansinukob na naglalaban sa pagitan ng dalawang magkahiwalay na kapangyarihan, ang mayroon tayo ay isang paghihimagsik ng nilalang laban sa Lumikha. Ayon sa nalalaman natin tungkol sa papel ng mapanlinlang na ahas sa Genesis 3, ang labanan ay nakasentro sa pagkaunawa sa karakter ng Diyos na makikita sa Kanyang kautusan. Sa madaling salita, mapagkakatiwalaan ba ang Diyos? Maaari ba tayong maniwala sa Kanyang mga salita? Malinaw, ang dalawang tanong na ito ay mahalaga para sa isang may pagmamahal na relasyon. Ito ay karaniwang imposible na bumuo ng isang tunay at malalim na relasyon sa pag-ibig sa isang taong hindi natin pinagkakatiwalaan.

Ang paghihimagsik ni Lucifer laban sa Diyos, na tanda nang simula ng digmaan ng sansinukob, ay nagsimula sa langit at naobserbahan sa Isaias 14:12–15 at Ezekiel 28:12–19, lalo na kung ihahambing natin ang mga kabanata sa Genesis 3 at Apocalipsis 12. Samantalang ang mga sipi sa Isaias at Ezekiel ay direktang tumutukoy sa mga hari ng Babylon at Tiro, ayon sa pagkakabanggit, “sa bawat sipi ay may paggalaw mula sa lokal, makasaysayang kaharian ng mga makalupang hari patungo sa makalangit na supernatural na kaharian na naglalarawan kay Lucifer/Satanas at sa pagbangon ng Malaking Tunggalian.”—Richard Davidson, “Cosmic Narrative for the Coming Millennium,” Journal of the Adventist Theological Society 11/1-2 (2000): p. 107. Sa katotohanan, nais ni Lucifer/Satanas na itaas ang kanyang sarili tulad ng Diyos. Mas tiyak, nais niyang angkinin/agawin ang marangal na katayuan at kapangyarihan ng Diyos, ngunit hindi ang Kanyang mapagmahal na karakter, dahil tinangka ni Lucifer/Satanas na itaas ang sarili sa pamamagitan ng pagpalit o paninirang-puri (Ezekiel 28:16) at kasinungalingan (Genesis 3:4, Juan 8:44).

**2. Ang Bayan ng Diyos Ay Kasangkot sa Pangsansinukob na Tunggalian.**

Bagaman ang pangsansinukob na digmaan ay nagsimula sa paghihimagsik ni Lucifer laban sa Diyos sa langit, kalauna’y naging kasangkot na dito ang buong sansinukob. Lalong higit, kinasasangkutan nito ang mga anghel (Apocalipsis 12:7–9) at mga tao (Genesis 3). Dahil nahulog si Eva sa tukso ng diyablo at sinadyang sumunod ni Adan sa kanya, ang ating mundo ay naging entablado ng pangsansinukob na digmaan. Sa isang makasalanang mundo, ang buhay ng tao ay kakikitaan ng digmaang pangsansinukob. Sa madaling salita, ang mga nilalang na tao ay nahaharap araw-araw sa pag-iral at sa mga epekto ng pangsansinukob na tunggalian. Malinaw, ang kaganapang ito ay totoo rin para sa kasaysayan ng bayan ng Diyos sa buong Kasulatan.

Kung ang Diyos na si Cristo ang pangunahing puntirya ng paghihimagsik ni Lucifer sa langit (Apocalipsis 12:7; tingnan din sa Ellen G. White, Patriarchs and Prophets, kabanata 1 [“Why was Sin Permitted?”]), ang Kanyang kalagayan sa lupa bilang ating Manunubos at bagong kinatawan ng bayan ng Diyos, ang pangalawang Adan (Roma 5:14; 1 Corinto 15:22, 45), ay naglagay sa nagkatawang-taong Cristo bilang pangunahing puntirya nang mas matinding pagsalakay ni Satanas sa ilang.

Ang salaysay ni Lucas tungkol sa tukso kay Cristo ay pinangungunahan ng banal na pagtitiyak ng Kanyang pagiging anak (“Ikaw ang pinakamamahal kong Anak; sa iyo ako lubos na nalulugod” Lucas 3:22) sa salaysay ng Kanyang bautismo, na sinundan ng isang talaangkanan, simula kay Jesus bilang “anak ni Jose” (Lucas 3:23), at unti-unting umuurong (Lucas 3:23–38) hanggang kay Adan, “ang anak ng Diyos” (Lucas 3:38). Habang nasa isip ang ganitong kasaysayan ng salita ng pagiging anak, nakikita ng matamang tagapakinig/tagabasa ng Ebanghelyo si Satanas na nagsimula sa kanyang mga tukso sa ilang sa pamamagitan ng pagtatanong kung si Jesus nga ba ay “Anak ng Diyos” (Lucas 4:3), na malinaw, at tiyak na sinabi ng banal na tinig kay Jesus sa ilang talatang nagdaan. Kung kukunin natin si Adan bilang isang mahalagang reperensya sa linya-ng-lahi na nauuna sa salaysay ng tukso, may lubos na pagkakatulad sa tukso ng ahas sa Eden, kung saan pinagdudahan din ni Eva (tingnan sa Genesis 3:1, 4) ang isang malinaw na pahayag mula sa Diyos sa kanyang asawa at sa kanya tungkol sa nakamamatay na mga resulta ng pagkain ng puno ng pagkakilala ng mabuti at masama, tulad ng ipinahiwatig sa ilang mga naunang talata (tingnan sa Genesis 2:17).

Sa alinmang katayuan, ang mabuting balita ng salaysay ng panunukso sa Ebanghelyo ay mayroon na tayong naiibang kasaysayan ng sangkatauhan kay Jesus, ang bagong Adan. Habang si Adan ay nahulog sa tukso sa Eden, si Jesus ay nagwagi sa tukso sa ilang. Ang Kanyang tagumpay ay nagbukas ng bagong tanawin para sa mga anak na lalaki at babae ng Diyos sa pangsansinukob na tunggalian, dahil si Cristo ang bagong Adan, iyon ay, ang bagong ulo ng sambahayan ng tao.

Sa Ebanghelyo ni Mateo, lumilitaw ang salaysay ng tukso pagkatapos ng ulat ng bautismo ni Jesus. Sa halip na ang pangkalahatang pagtukoy ni Lucas kay Adan, tila nasa isip ni Mateo ang bayan ng Israel. Nakatuon ang linya-ng-lahi sa mga taong tulad nina Abraham at David (Mateo 1:1–17), at ang utos para sa pagkamatay ng mga bata sa konteksto ng kasaysayan ni Jesus (Mateo 2:13–16) ay umaalingawngaw sa kasaysayan ni Moises. Ang paghahambing sa bayan ng Israel ay nagiging mas madiin kapag napansin natin na ang lahat ng mga sagot na ibinigay ni Jesus sa diyablo sa ilang ay ayon sa kasulatan na kinuha mula sa karanasan ng Israel sa disyerto (Deuteronomio 8:3, Deuteronomio 6:16, Deuteronomio 6: 13). Sa madaling salita, kung saan nabigo ang Israel, si Jesus ay nagwagi, na nagbukas ng bagong tanawin para sa bayan ng Diyos sa pangsansinukob na tunggalian, habang si Cristo ay kumakatawan bilang bagong Israel.

**3. Ang Paglutas ng Digmaan sa Sansinukob Ay Hindi Maaaring mas Maaga Kaysa sa Nararapat na Panahon.**

Ang talinghaga ng trigo at mga panirang-damo sa Mateo 13:24–30 ay nagpapahiwatig ng pagkakaroon ng pangsansinukob na tunggalian sa pagtuturo ni Jesus tungkol sa kaharian ng langit. Nagagawa ng kaaway na maghasik ng mga damo para tumubo kasama ng trigo (ang mabuting binhi). Ang paghahasik na ito ay hindi lamang isang masamang aksyon, kundi isang panlilinlang din, dahil ang anumang pagtatangka sa pagtutuwid na agad na bunutin ang mga damo upang maayos ang sitwasyong may problema ay maaaring magdulot ng panganib sa trigo (Mateo 13:29). Dahil dito, ang kinakailangang pagkilala at paghihiwalay sa kanila ay kailangang maghintay hanggang sa pag-aani o sa huling paghuhukom (Mateo 13:30).

Kapansin-pansin na ang salaysay ni Ellen G. White tungkol sa reaksyon ng Diyos kay Lucifer/Satanas sa mga unang yugto ng pangsansinukob na labanan sa langit ay sumusunod sa parehong prinsipyo ng Biblia na binigyang-diin sa talinghaga ng trigo at mga panirang-damo. Habang ipinapaliwanag niya kung bakit hindi agad pinuksa ng Diyos si Satanas, itinuro ni Ellen G. White na “ang impluwensya ng manlilinlang ay ganap na mawawasak, ni ang espiritu ng paghihimagsik ay lubos na mapapawi. Ang kasamaan ay dapat pahintulutan na dumating sa kasukdulan. Para sa ikabubuti ng buong sansinukob hanggang sa walang katapusang panahon, dapat na lubusang pahinugin ni Satanas ang kanyang mga prinsipyo, upang ang kanyang mga paratang laban sa banal na pamahalaan ay makita ng lahat ng nilikha sa kanilang tunay na liwanag, upang ang katarungan at awa ng Diyos at ang hindi nagbabago Niyang kautusan ay walang hanggang maitatag nang walang pagdududa.”—The Great Controversy, p. 499.

### Ikatlong Bahagi: Pagsasakabuhayan

Talakayin ang mga sumusunod na tanong kasama ng iyong mga mag-aaral:

1. Paano mo pinakamahusay na maipapaliwanag ang likas na katangian ng pangsansinukob na tunggalian sa isang hindi-mananampalataya, at isaalang-alang na lahat tayo ay nahaharap sa mga epekto ng labanang ito sa mundo?
2. Habang iniisip natin ang paraan ng pakikitungo ng Diyos sa mga maling paratang na ibinangon ng diyablo, tayo ay naaantig ng Kanyang mapagmahal at mapagkakatiwalaang katangian. Paanong ang pagbuo ng mga relasyon ng pagtitiwala sa isa’t isa sa iglesya ay nagpapakita ng mapagmahal na katangian ng Diyos?
3. Ang pagmamahal at pagtitiwala sa isang tao ay nakasalalay sa moral na katangian ng taong pinag-uusapan. Sa iyong sariling buhay, anong mga kabutihan ang kailangan mong linangin, sa pamamagitan ng biyaya ng Diyos, upang maipakita ang katangian ng Diyos?
4. Kapag ang mga tao ay lumayo at huminto sa pagiging malapit sa Diyos, kadalasan ay may nagbabago sa kanilang pananaw sa karakter ng Diyos. Upang maiwasan ang panganib na ito, sa anong mga paraan tayo maaaring mas intensiyunal na maipararanas ang presensya ng Diyos at dakilain/ipahayag ang Kanyang mga katangian at mapagmahal na karakter sa iba?

`Notes`