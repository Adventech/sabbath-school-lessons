---
title:  Isang Kaaway ang Gumawa Nito
date:   23/02/2025
---

`Basahin ang Mateo 13:24–27. Paano tayo tinutulungan ng talinhagang ito upang maunawaan ang kasamaan sa ating mundo?`

Isinalaysay ni Jesus ang kuwento ng isang may-ari ng lupa na naghahasik lamang ng mabubuting binhi sa kanyang bukid. Gayunpaman, ang mga damo ay tumubo kasama ng mga trigo. Nang makita ito, tinanong siya ng mga alipin, “Panginoon, hindi ba’t mabuting binhi ang inihasik mo sa iyong bukid? Saan kaya nanggaling ang mga damo?” (Mateo 13:27). Ito ay katulad ng tanong na madalas itanong ngayon tungkol sa problema ng kasamaan: Kung nilikha ng Diyos ang mundo na lubos na mabuti, bakit may kasamaan dito?

`Basahin ang Mateo 13:28–30 sa liwanag ng paliwanag ni Cristo sa Mateo 13:37–40. Paano rin ito nagbibigay ng liwanag sa likas ng pangsansinukob na tunggalian?`

Sumagot ang panginoon sa tanong ng kanyang alipin: “Isang kaaway ang gumawa nito” (Mateo 13:28). Kalaunan ay tinukoy ni Jesus na ang isa na “naghahasik ng mabuting binhi” ay ang “ang Anak ng Tao,” na mismong si Jesus (Mateo 13:37), at ipinaliwanag na “ang bukid ay ang sanglibutan” (Mateo 13:38)), at ang “kaaway na naghasik” ng mga panirang damo ay “ang diablo” (Mateo 13:39), na tahasang naglalarawan ng kosmikong tunggalian, sa pagitan ni Cristo at ni Satanas. Bakit may kasamaan sa mundong ito? Ang kasamaan ay bunga ng kaaway (ang diyablo) na sumasalungat sa panginoon. “Isang kaaway ang gumawa nito” (Mateo 13:28).

Gayunpaman, ang sagot na ito ay pumukaw ng kasunod na tanong, “Ibig mo bang kami’y pumaroon at tipunin ang mga iyon?” Sa ibang salita, bakit hindi nalang kaagad na bunutin ang kasamaan? “Huwag” sagot ng panginoon, “baka sa pagtitipon ninyo ng mga damo ay inyong mabunot pati ang trigo. Hayaan ninyong magkasama silang tumubo hanggang sa anihan, hanggang sa panahon ng pag-aani” (Mateo 13:29, 30; ihambing sa Marcos 4:29). Ayon sa talinghaga, sa wakas ay wawakasan ng Diyos ang kasamaan, ngunit ang pagbubunot nito nang maaga ay magdudulot nang hindi maibabalik na kaagapay na pinsala na sumisira sa mabuti.

`Ano ang ilan sa mga panganib sa paghahangad na bunutin ang mga damo mula sa trigo ngayon? Kasabay nito, bakit hindi ito nangangahulugan na dapat bale-walain na lamang ang kasamaang nararanasan natin?`