---
title:  Ang Likas ng Pangsansinukob na Labanan
date:   27/02/2025
---

Nakita natin ang ilang mga talata na nagtuturo ng isang pangsansinukob na labanan sa pagitan ng Diyos at ni Satanas. Ngunit paanong posible ang gayong labanan? Paanong makikipaglaban ang sinuman sa makapangyarihang Diyos? Kung ang pangsansinukob na tunggalian ay tungkol sa palakasan ng kapangyarihan, ito ay natapos na bago pa ito nagsimula. Tiyak na ito’y tungkol sa ibang bagay. Sa katunayan, inihahayag ng Kasulatan na ang tunggalian ay isang pagtatalo tungkol sa karakter ng Diyos—isang labanan sa mapanirang-puri na mga paratang na ibinangon ng diyablo laban sa Diyos, na (bukod sa iba pang mga bagay) Siya ay hindi ganap na mabuti at mapagmahal. Ang ganitong mga pag-aangkin ay hindi maaaring talunin ng kapangyarihan o malupit na lakas kundi sa pamamagitan ng paghahambing ng dalawang magkalaban na karakter.

“Sa Kanyang pakikitungo sa kasalanan, magagamit lamang ng Diyos ang katuwiran at katotohanan. Maaaring gamitin ni Satanas ang hindi kayang gamitin ng Diyos—ang pambobola at panlilinlang. Siya ay naghangad na huwadin ang salita ng Diyos at ilarawan nang mali ang Kanyang plano ng pamamahala sa harap ng mga anghel, na sinasabing ang Diyos ay hindi makatarungan sa paglalagay ng mga kautusan at tuntunin para sa mga naninirahan sa langit; na sa pag-aatas ng pagpapasakop at pagsunod sa Kanyang mga nilalang, hinahangad Niya lamang ang kadakilaan ng Kanyang sarili. Samakatuwid, kailangang ipakita sa harap ng mga naninirahan sa langit, gayundin ng lahat ng nasa mundo, na ang pamahalaan ng Diyos ay makatarungan, ang Kanyang kautusan ay perpekto. Ipinakita ni Satanas na siya mismo ay naghahangad na itaguyod ang kabutihan ng sansinukob. Ang tunay na katangian ng mang-aagaw, at ang kanyang tunay na layunin, ay dapat na maunawaan ng lahat. Kailangang magkaroon siya ng panahon upang ipakita ang kanyang sarili sa pamamagitan ng kanyang masasamang gawa.”—Ellen G. White, The Great Controversy, p. 498.

`Basahin ang Juan 8:44, 45 ayon sa liwanag ng Apocalipsis 12:7–9. Ano ang inihahayag ng mga talatang ito tungkol sa katangian ng diyablo at sa kanyang estratehiya?`

Ang plano ng diyablo sa simula pa ay subukang papaniwalain ang mga nilalang na ang Diyos ay hindi talaga makatarungan at mapagmahal at ang Kanyang utos ay mapang-api at nakakasakit sa kanila. Hindi kataka-taka na tinukoy ni Jesus ang diyablo bilang “isang sinungaling at ama ng kasinungalingan” (Juan 8:44). Sa kabaligtaran, si Jesus ay dumating upang “magpatotoo sa katotohanan” (Juan 18:37) at direktang kontrahin ang mga kasinungalingan at paninirang-puri ni Satanas, talunin at, sa huli, ay wasakin ang diyablo at ang kanyang kapangyarihan (1 Juan 3:8, Hebreo 2 :14).

Ipinakikilala ng Apocalipsis 12:9, 10 si Satanas bilang (1) ang “matandang ahas”, (2) bilang isa na nag-aakusa sa bayan ng Diyos sa hukuman sa langit, at (3) bilang ang pinunong dragon na nanlilinlang sa sanlibutan. Ang salitang Griyego na isinalin na “diyablo” ay nangangahulugang “mapanirang-puri,” na nagpapakitang muli na ang likas na katangian ng tunggalian ay tungkol sa mga paniniwala, kabilang ang mga paniniwala tungkol sa karakter ng Diyos.