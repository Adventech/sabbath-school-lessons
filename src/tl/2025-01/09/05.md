---
title:  Kung Sasambahin Mo Ako
date:   26/02/2025
---

Ang pagsisikap ni Satanas na agawin ang trono ng Diyos ay ipinahayag din sa mga salaysay ng tukso na matatagpuan sa Mateo 4 at Lucas 4. Sa kapansin-pansing pagtatagpo ni Jesus at ng manunukso, marami ang nahayag tungkol sa likas na katangian ng labanan. Dito makikita natin ang katotohanan ng malaking tunggalian sa pagitan ni Cristo at ni Satanas, ngunit ginagampanan sa mga payak at malinaw na mga termino.

`Basahin ang Mateo 4:1–11. Paano nahayag dito ang katotohanan ng malaking tunggalian sa pagitan ni Cristo at ni Satanas?`

“Dinala” ng Espiritu si Jesus sa ilang upang Siya ay “tuksuhin ng diyablo” (Mateo 4:1). At bago harapin ang nakatakdang pagkikitang ito, nag-ayuno si Jesus ng apatnapung araw. Kaya nang dumating ang diyablo, tinukso niya si Jesus na gawing tinapay ang mga bato, dahil sa matinding gutom ni Jesus. Ngunit sinalungat ni Jesus ang tuksong ito sa pamamagitan ng Kasulatan, at nabigo ang pakana ni Satanas.

Pagkatapos, sa pagtatangkang himukin si Jesus na kumilos nang may kapangahasan, tinukso ng diyablo si Jesus na ihulog ang Kanyang sarili mula sa tuktok ng templo. Binaluktot ni Satanas ang Kasulatan upang magmungkahi na kung si Jesus ay tunay na Anak ng Diyos, poprotektahan Siya ng mga anghel. Ngunit sa tamang pagbasa ng Kasulatan, muling tinutulan ni Jesus ang tukso.

Ang ikatlong tukso ay malinaw na naghahayag kung ano ang sinusubukang gawin ng diyablo. Gusto niyang sambahin siya ni Jesus. Sinusubukan ni Satanas na agawin ang pagsamba na nararapat lamang sa Diyos.

At para magawa iyon, ipinakita niya kay Jesus “ang lahat ng kaharian ng sanlibutan at ang kanilang karangyaan” at pagkatapos ay sinabi niya: “Ang lahat ng mga bagay na ito ay ibibigay ko sa Iyo, kung Ikaw ay magpapatirapa at sasamba sa akin” (Mateo 4:8, 9). Sa katunayan, sa Lucas 4:6, isang teksto na katulad ng nasa Mateo, ang inangkin ng diyablo na: “Ibibigay ko sa Iyo ang lahat ng kapangyarihang ito, at ang kaluwalhatian nila; sapagkat itoy ‘naibigay na sa akin, at ibinibigay ko kung kanino ko ibig” (Lucas 4:6).

Muli, tinutulan ni Jesus ang tukso sa pamamagitan ng Kasulatan, at muling nabigo si Satanas.

Sa lahat ng tatlong sitwasyong ito, ginamit ni Jesus ang Kasulatan bilang depensa laban sa mga pag-atake ng kaaway.

Ang Efeso 6:12 ay nagpapaalala sa atin na “ang ating pakikipaglaban ay hindi laban sa laman at dugo, kundi laban sa mga pinuno, laban sa mga may kapangyarihan, laban sa mga kapangyarihang di-nakikita na naghahari sa kadiliman ng sanlibutang ito, laban sa mga espiritwal na hukbo ng kasamaan sa kalangitan.” Bagama’t hindi tayo dapat mamuhay sa takot, bakit kailangan nating laging alalahanin ang katotohanan ng pakikibaka na nangyayari sa ating paligid?