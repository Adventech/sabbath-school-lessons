---
title:  Ang Pinagmulan ng Tunggalian sa Langit
date:   25/02/2025
---

Ipinakikita ng Genesis 1–3 na ang kasamaan ay umiral na bago pa ang Pagkabagsak nina Adan at Eva. Kung titingnan sa isang konsepto, ang “kasamaan” ay lumitaw na, sa pangalan ng “punungkahoy ng pagkakilala ng mabuti at masama” (Genesis 2:9, 17). Pagkatapos ay inaakusahan ng ahas ang Diyos na nagsisinungaling samantalang, sa katunayan, siya, ang ahas, ang nagsisinungaling. Ang pagkakaroon ng ahas (Apocalipsis 12:9), kasama ang kanyang pagsisinungaling, ay nagpapakita ng katotohanan ng kasamaan doon. Kaya, kahit sa Eden bago ang Pagkahulog, ang presensya ng kasamaan ay nahayag.

`Basahin ang Ezekiel 28:12–19 ayon sa liwanag ng Exodo 25:19, 20. Ano ang likas ng pagkahulog ng nilalang na ito?`

Ayon sa talatang ito, ang pinagmulan ng pangsansinukob na labanan ay nagsimula sa langit.

Bago siya nagkasala, ang nilalang na nakilala bilang Satanas ay isang nakatakip na kerubin. Higit pa sa pagkakakilanlan bilang kerubin na ito, siya “ang tatak ng kasakdalan, puno ng karunungan at sakdal sa kagandahan” at “sa Eden na halamanan ng Diyos” (Ezekiel 28:12, 13). Wala alinman sa mga bagay na ito ang masasabi tungkol sa taong hari ng Tiro (o sa sinumang tao). Kaya naman, alam natin na binigyan tayo dito ng isang sulyap sa pagbagsak ni Lucifer.

`Basahin ang Isaias 14:12–15. Anong karagdagang liwanag ang ibinibigay nito tungkol sa pinagmulan ng malaking tunggalian?`

Ayon sa Isaias 14, nagpasya si Lucifer na itaas ang kanyang sarili at gawing katulad ng Diyos. Ang talatang ito ay pinupunan ang nakita natin sa Ezekiel 28, na ang kanyang “puso ay nagmataas” dahil sa kanyang “kagandahan” (Ezekiel 28:17), na dapat sana’y nag-akay sa kanya na luwalhatiin ang Diyos na lumikha sa kanya. Sa halip, naging mapagmataas siya. Ang mas masahol pa, sa pagmamataas na ito, nagnais siyang humalili sa lugar ng Diyos at siraan Siya. Ang terminong Hebreo para sa “kalakal” sa Ezekiel 28:16 ay nangangahulugang “paninirang-puri,” isang indikasyon kung paano kikilos si Satanas laban sa Diyos at laban din sa atin.

`Paano natin naiintindihan ang katotohanan na si Lucifer, na nahulog, ay orihinal na “perpekto . . . mula sa araw” na siya ay nilikha “hanggang sa masumpungan ang kasamaan” sa kanya (Ezekiel 28:15)? Paano mahuhulog ang isang perpektong nilalang kung hindi kasama sa pagiging “perpekto” ang tunay na kalayaang moral?`