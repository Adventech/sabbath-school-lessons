---
title:  Pantokrator
date:   17/02/2025
---

Sa buong Kasulatan, nahayag ang kamangha-manghang kapangyarihan ng Diyos. Kasama sa Biblia ang hindi mabilang na mga salaysay ng Kanyang paggamit ng Kanyang kapangyarihan at paggawa ng mga himala. Gayunpaman, sa kabila nito, maraming bagay ang nangyayari na hindi gustong mangyari ng Diyos.

`Basahin ang Apocalipsis 11:17, Jeremias 32:17–20, Lucas 1:37, at Mateo 19:26. Isaalang-alang din ang Hebreo 1:3. Ano ang itinuturo ng mga talatang ito tungkol sa kapangyarihan ng Diyos?`

Itinuturo ng mga tekstong ito at ng iba pa na ang Diyos ay makapangyarihan-sa-lahat at pinapanatili Niya ang mundo sa pamamagitan ng Kanyang kapangyarihan. Sa katunayan, paulit-ulit na tinutukoy ng Apocalipsis ang Diyos bilang “Panginoong Diyos na Makapangyarihan sa lahat” (halimbawa, Apocalipsis 11:17; ihambing sa 2 Corinto 6:18, Apocalipsis 1:8, Apocalipsis 16:14, Apocalipsis 19:15, Apocalipsis 21:22) at ang salitang isinaling “Almighty” sa Ingles (pantokrator) ay literal na nangangahulugang “makapangyarihan-sa-lahat.” Ang katotohanan na ang Diyos ay makapangyarihan-sa-lahat ay hindi lamang pinagtitibay sa mga salita, kundi ipinakikita rin sa maraming kamangha-manghang pagkakataon kung saan ginagamit ng Diyos ang Kanyang kapangyarihan upang iligtas ang Kanyang bayan o kung hindi man ay mahimalang nakikialam sa mundo.

Gayunpaman, ang pagsasabi na ang Diyos ay “makapangyarihan sa lahat” ay hindi nangangahulugan na ang Diyos ay maaaring gumawa ng anumang bagay. Itinuturo ng Banal na Kasulatan na may ilang bagay na hindi kayang gawin ng Diyos; halimbawa, ipinapahayag ng 2 Timoteo 2:13, “Hindi Niya maipagkakaila ang Kanyang sarili.”

Alinsunod dito, karamihan sa mga Kristiyano ay sumasang-ayon na ang Diyos ay makapangyarihan-sa-lahat (omnipotent), ibig sabihin, ang Diyos ay may kapangyarihang gumawa ng anumang bagay na walang kontradiksyon—iyon ay, anumang bagay na lohikal na posible at naaayon sa likas ng Diyos. Maliwanag sa panalangin ni Cristo sa Getsemani na ang ilang mga bagay ay hindi posible para sa Diyos dahil sila ay magsasangkot ng isang kontradiksyon. Habang pinagtibay ni Cristo na “sa Diyos ang lahat ng mga bagay ay maaaring mangyari” (Mateo 19:26), nanalangin din Siya sa Ama nang malapit na ang pagpapako sa krus, “Ama Ko, kung maaari, lumampas sana sa Akin ang kopang ito; gayunmaý hindi ang ayon sa ibig Ko, kundi ang ayon sa ibig Mo” (Mateo 26:39).

Siyempre, ang Ama ay nagtataglay ng lubos na kapangyarihan upang iligtas si Cristo mula sa pagdurusa sa krus, ngunit hindi Niya ito magagawa habang inililigtas din ang mga makasalanan. Kailangang pumili ng isa lamang sa dalawa, hindi pareho.

`Itinuturo din ng Kasulatan na nais ng Diyos na iligtas ang lahat (halimbawa, 1 Timoteo 2:4–6, Tito 2:11, 2 Pedro 3:9, Ezekiel 33:11), ngunit hindi lahat ay maliligtas. Ano ang itinuturo ng katotohanang ito tungkol sa katotohanan ng malayang pagpapasya at ang mga limitasyon ng kapangyarihan ng Diyos sa mga nilalang na pinagkalooban ng malayang pagpapasya?`