---
title:  Dinaig na ni Cristo ang Sanlibutan
date:   20/02/2025
---

Kung ang lahat ay nangyari ayon sa mithiing kalooban ng Diyos, hindi kailanman magkakaroon ng kasamaan kundi tanging ang perpektong kaligayahan ng pag-ibig at pagkakasundo. Sa kalaunan, ang sansinukob ay maibabalik sa perpekto at mithiing kalooban ng Diyos. Samantala, ginagawa ng Diyos ang Kanyang kalooban sa paraang isinasaalang-alang ang malayang pagpapasya ng Kanyang mga nilalang.

Isipin ang isang kumpetisyon sa paggawa ng cake kung saan ang lahat ng kalahok ay kinakailangang gumamit ng ilang partikular na mga sangkap inilaan para sa kanila, ngunit maaari rin silang magdagdag ng anumang iba pang sangkap na gusto nila upang gumawa ng anumang uri ng cake na gusto nila. Sa huli, ang anumang cake na ginawa ng panadero ay matutukoy ng bahagya sa pamamagitan ng ilang sangkap na hindi pinili ng panadero.

Katulad nito (sa limitadong paraan), dahil ipinasya ng Diyos sa Kanyang sarili na igagalang ang kalayaang magpasya ng Kanyang mga nilalang, marami sa mga “sangkap” na bumubuo sa kasaysayan ng mundo ay hindi pinili ng Diyos kundi sa katunayan ay kabaligtaran ng nais ng Diyos.

Sa pananaw na ito, ang pamamatnubay ng Diyos ay hindi lamang isang bahagi, na para bang mag-isang kinokontrol ng Diyos ang lahat ng nangyayari. Sa halip, ito ay nangangailangan ng (kahit man lamang) ng dalawang panig na pananaw sa paglalaan ng Diyos. Ang ilang mga bagay sa mundong ito ay dulot ng Diyos, ngunit ang ibang mga pangyayari ay bunga ng malayang pagpapasya ng mga nilalang (gaya ng lahat ng kasamaan). Maraming nangyayari na hindi gustong mangyari ng Diyos.

`Basahin ang Juan 16:33. Anong pag-asa, kahit na sa kalagitnaan ng mga kaguluhan, ang inihahandog sa atin ng talata?`

Ang mga tao ay maaaring mag-alinlangan sa kanilang pananampalataya lalo na sa mga panahon ng pagdurusa o pagsubok, dahil pinanghahawakan nila ang maling paniniwala na ililigtas o kailangang ilayo sila ng Diyos mula sa pagdurusa at pagsubok sa buhay na ito. Ngunit ibang-iba ang kwento ni Jesus sa atin, nagbabala sa Kanyang mga tagasunod na makakaranas sila ng mga pagsubok at kapighatian sa mundong ito, ngunit may pag-asa, dahil dinaig ni Cristo ang mundo (Juan 16:33).

Ang katotohanan na nakakaranas tayo ng pagdurusa at mga pagsubok ay hindi nangangahulugan na ito ang perpektong nais ng Diyos para sa atin. Dapat nating laging isaisip ang malaking larawan: ang malaking tunggalian. Gayunpaman, maaari tayong magtiwala na, bagama’t ang kasamaan mismo ay hindi kinakailangan para sa kabutihan, ang Diyos ay maaaring magdulot ng mabuti kahit na sa masasamang pangyayari. At, kung magtitiwala tayo sa Diyos, magagamit ng Diyos maging ang ating mga pagdurusa para mas mapalapit tayo sa Kanya at mag-udyok sa atin na maging mahabagin at mangalaga sa iba.