---
title:  Ang Mithiin ng Diyos at Mga Panlunas na Kalooban
date:   19/02/2025
---

`Basahin ang Efeso 1:9–11. Ano ang sinasabi ng talatang ito tungkol sa kapalaran? May ilang tao bang itinalaga para maligtas at ang iba ay para sa kapahamakan?`

Ang terminong Griyego na isinaling “predestinasyon” dito at sa iba pang bahagi ng Kasulatan (prohorizo) ay hindi mismo nagtuturo na ang Diyos ang sanhi ng pagtatakda ng kasaysayan. Sa halip, ang terminong Griyego ay nangangahulugang “magpasya nang maaga.”

Siyempre, ang isang tao ay maaaring magpasya nang maaga tungkol sa isang bagay nang sarilinan, o maaari siyang magpasya nang maaga sa isang paraan na isinasaalang-alang ang mga malayang desisyon ng iba. Itinuturo ng Kasulatan na ginagawa ng Diyos ang nauna.

Ipinapahayag ng Efeso 1:11 na ang Diyos ay “gumagawa ng lahat ng mga bagay ayon sa Kanyang pasya at kalooban.” Nangangahulugan ba ito na itinatakda ng Diyos ang lahat na mangyari ayon sa Kanyang nais? Kung babasahin nang hiwalay, tila pinagtitibay ng Efeso 1:9–11 ang pananaw na ito. Gayunpaman, ang interpretasyong ito ay sasalungat sa maraming mga tekstong nakita natin kanina na nagpapakita na ang mga tao kung minsan ay tumatanggi sa “kalooban ng Diyos” (Lucas 7:30; ihambing sa Lucas 13:34, Awit 81:11–14). Kung ang Biblia ay hindi sumasalungat sa sarili nito, paano mauunawaan ang mga talatang ito sa paraang naaayon sa isa’t isa?

Dito at sa ibang lugar (halimbawa, Roma 8:29, 30), ang terminong isinalin na “itinalaga” ay tumutukoy sa kung ano ang plano ng Diyos sa hinaharap _pagkatapos na isaalang-alang kung ano ang naunang alam ng Diyos tungkol sa malayang pagpapasya ng mga nilalang_. Kaya, maaaring gabayan ng Diyos ang kasaysayan sa Kanyang ninanais na mabuting mga layunin para sa lahat, kahit na iginagalang ang uri ng kalayaan ng nilalang na kinakailangan para sa isang tunay na relasyon sa pag-ibig.

Ang talatang ito ay may perpektong kahulugan kung kikilalanin lamang ng isang tao ang pagkakaiba sa pagitan ng “mithiing kalooban” ng Diyos at ng “panlunas na kalooban” ng Diyos. Ang “mithiing kalooban” ng Diyos ay kung ano ang talagang mas gustong mangyari ng Diyos at mangyayari kung ang lahat ay palaging gagawin kung ano ang nais ng Diyos. Sa kabilang banda, ang “panlunas na kalooban” ng Diyos ay ang kalooban ng Diyos na isinasaalang-alang na ang lahat ng iba pang salik, kasama na ang malayang pagpapasya ng mga nilalang, na kung minsan ay lumalayo sa kung ano ang mas gusto ng Diyos. Ang Efeso 1:11 ay lumilitaw na tumutukoy sa “panlunas na kalooban ng Diyos.”

`Napakalakas ng paunang kaalaman ng Diyos sa hinaharap na anupa’t kahit alam na Niya ang lahat ng mga pagpili, kabilang na ang mga masasamang pagpili, na gagawin ng mga tao, maaari pa rin Niyang gawin “ang lahat ng bagay nang magkakalakip para sa ikabubuti” (Roma 8:28). Anong kaaliwan ang makukuha mo sa katotohanang ito?`