---
title:  Ang Ating Kataas-taasang Diyos
date:   16/02/2025
---

“Ang Diyos ay makapangyarihan sa lahat,” ito ang itinuro ng kabataang pastor sa kanyang grupo na mga studyante ng middle school.  “Ibig sabihin, kontrolado Niya ang lahat ng nangyayari.” Isang naguguluhang middle schooler ang sumagot, “Ibig sabihin ang Diyos ang may kontrol noong namatay ang aso ko? Bakit papatayin ng Diyos ang aso ko?”

Sa pagsisikap na sagutin ang tanong na ito, sumagot ang pastor ng kabataan: “Mahirap ang tanong na iyan. Pero minsan hinahayaan tayo ng Diyos na dumaan sa mahihirap na panahon para maging handa tayo sa mas mahirap pang mga bagay sa hinaharap. Naalala ko kung gaano kahirap noong namatay ang aso ko. Ngunit ang karanasang iyon ay nakatulong sa akin na harapin ang mas mahirap na panahon nang mamatay ang aking lola. May katuturan ba iyon?”

Pagkatapos ng mahabang paghinto, sumagot ang middle schooler, “Kaya pinatay ng Diyos ang aking aso para ihanda ako kung kailan Niya papatayin ang aking lola?”—Marc Cortez, sinipi sa Juan C. Peckham, Divine Attributes: Knowing the Covenantal God of Scripture (Michigan: Baker Academic, 2021), p. 141.

Minsan inaakala ng mga taong ang lahat ng nangyayari ay nagaganap ayon sa kagustuhan ng Diyos. Anuman ang mangyari sa mundo ay eksaktong nais ng Diyos na mangyari. Kung sabagay, ang Diyos ay makapangyarihan sa lahat. Kung gayon, paano ngang maaaring mangyari ang anumang bagay na hindi gustong mangyari ng Diyos? Kaya naman, anuman ang mangyari, gaano man kasama, iyon ay kalooban ng Diyos. Ito ang itinuturo ng teolohiyang ito.

`Basahin ang Awit 81:11–14; Isaias 30:15, 18; Isaias 66:4; at Lucas 13:34. Ano ang sinasabi ng mga talatang ito tungkol sa usaping kung ang kalooban ba ng Diyos ang laging nagaganap?`

Bagama’t maraming tao ang naniniwala na dapat laging makuha ng Diyos ang Kanyang ninanais, ang Biblia ay nagsasabi ng ibang kuwento. Paulit-ulit, inilalarawan ng Kasulatan ang Diyos bilang nakararanas ng mga hangaring hindi natutupad. Ibig sabihin, kung ano ang nangyayari ay madalas na salungat sa sinasabi ng Diyos na mas gusto Niya talagang mangyari. Sa maraming pagkakataon, tahasang ipinapahayag ng Diyos na ang nangyayari ay kabaligtaran ng Kanyang nais. Ninais Niya ang isang kahihinatnan para sa Kanyang bayan, sa halip ay iba ang kanilang pinili. Ang Diyos mismo ay nagdadalamhati: “Ngunit ang aking bayan ay hindi nakinig sa aking tinig. . . . O kung Ako sana’y papakinggan ng aking bayan, ang Israel ay lalakad sa Aking mga daan! Pasusukuin ko kaagad ang kanilang mga kaaway” (Awit 81:11, 13, 14).

`Isipin ang mga implikasyon ng anumang teolohiya na nag-uugnay sa lahat ng nangyayari sa direktang kalooban ng Diyos. Anong uri ng malalalim na problema, lalo na sa konteksto ng kasamaan, ang  lilikha ng gayong teolohiya?`