---
title:  Ang Pag-ibig na Malayang Ibinibigay
date:   31/12/2024
---

Hindi lamang patuloy na masaganang ipinagkakaloob ng Diyos ang Kanyang pag-ibig sa Israel, sa kabila ng kanilang paulit-ulit na mga pagrerebelde, kundi patuloy din ang Diyos sa pagbibigay ng pag-ibig nang walang bayad sa atin, kahit pa tayo ay mga makasalanan. Hindi tayo karapat-dapat sa Kanyang pag-ibig, at kailanma’y hindi natin ito makakamit sa pamamagitan ng ating pagsisikap para dito. Sa kabaligtaran, hindi tayo kailangan ng Diyos. Ang Diyos ng Biblia ay hindi nangangailangan ng anumang bagay (Mga Gawa 17:25). ang pag-ibig ng Diyos para sa iyo at sa akin at para sa lahat ng mga tao ay lubos na ayon sa Kanyang pagkukusa.

`Paghambingin ang Apocalipsis 4:11 at Mga Awit 33:6. Ano ang sinasabi sa atin ng mga talatang ito tungkol sa kalayaan ng Diyos na may kaugnayan sa Paglalang?`

Malayang nilikha ng Diyos ang mundong ito. At, dahil dito, karapat-dapat ang Diyos sa lahat ng kaluwalhatian, karangalan, at kapangyarihan. Hindi kailangan ng Diyos na likhain ang alinmang sanlibutan. Bago ang pundasyon ng mundo, nararanasan na ng Diyos ang relasyon ng pag-ibig na nananatili sa Kadiyosan.

`Basahin ang Juan 17:24. Ano ang sinasabi nito sa atin tungkol sa pag-ibig ng Diyos bago pa likhain ang mundo?`

Hindi kailangan ng Diyos ang mga nilikha bilang pagtutuunan ng Kanyang pag-ibig. Ngunit, ayon sa Kanyang karakter ng pag-ibig, pinili ng Diyos na likhain ang mundo at pumasok sa isang relasyon ng pag-ibig sa mga nilikha.

Hindi lamang malayang nilikha ng Diyos ang mundong ito bilang pagkakaloob ng Kanyang masaganang pag-ibig, kundi nagpatuloy ang Diyos na malayang ibigin ang mga tao, kahit na pagkatapos na mahulog sa pagkakasala ang mga tao sa Eden, at kahit na pagkatapos na tayo’y personal na magkasala.

Matapos ang Pagkakasala sa Eden, sina Adan at Eva ay walang karapatan na magpatuloy na mabuhay at tumanggap ng pag-ibig ng Diyos. Ngunit ang Diyos, na iniingatan “ang lahat ng bagay sa pamamagitan ng kapangyarihan ng Kanyang salita” (Hebreo 1:3), ayon sa Kanyang dakilang pag-ibig, awa, at biyaya ay pinanatili ang kanilang mga buhay at gumawa ng paraan upang ipagkasundo ang sangkatauhan sa Kanyang sarili sa pag-ibig. At kabilang din tayo sa pagpapakasundong iyon.

`Ano ang sinasabi sa atin ng katotohanan na ang Diyos ay patuloy na nagbibigay ng pag-ibig sa mundong ito, sa kabila ng pagkahulog at kasamaan nito, tungkol sa Kanyang pag-ibig at karakter? Paanong ang katotohanang ito ay dapat na mag-akay sa atin na mahalin Siya bilang ganti?`