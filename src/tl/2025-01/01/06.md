---
title:  Ipinako Para sa Atin
date:   02/01/2025
---

Inaanyayahan ng Diyos ang lahat ng tao sa isang relasyon ng pag-ibig sa Kanya, ngunit yaong mga malayang tumanggap ng imbitasyon lamang ang magtatamasa sa walang hanggang gantimpala. Gaya nang makikita sa talinghaga tungkol sa piging ng kasalan, marami sa mga inanyayahan ng hari ay ayaw na dumalo. (Mateo 22:3).

Alinsunod dito, di pa natatagalan bago ang Kanyang pagpapako sa krus, si Cristo ay nanaghoy: “O Jerusalem, Jerusalem, na pumapatay ng mga propeta at bumabato sa mga isinugo sa kanya! Makailang ulit kong ninais na tipunin ang iyong mga anak, na gaya ng inahing manok na tinitipon ang kanyang mga sisiw sa ilalim ng kanyang mga pakpak, at ayaw ninyo!” (Mateo 23:37). Nais ni Cristo na tipunin sila, ngunit ayaw nila. Ang parehong karaniwang pandiwang Griyego na nangangahulugang “sa kalooban” (thelo) ay ginagamit kapwa sa pagnanais ni Cristo na iligtas sila at sa kanilang hindi pagnanais na maligtas (at ang pareho ring termino ay nasa Mateo 22:3 sa itaas).

Ngunit tinungo ni Cristo ang krus para sa mga taong ito at para sa atin. Kahanga-hangang pag-ibig! Habang ang kasalanan ng tao ay nagdudulot ng kamatayan, ang Diyos mismo sa Kanyang sarili (kay Cristo) ay binayaran ang halaga at gumawa ng paraan para maisaayos ang nasirang relasyon sa pagitan ng langit at lupa. Samantala, patuloy Niyang ibinabahagi ang Kanyang pag-ibig sa atin, bagaman wala Siyang obligasyon maliban sa Kanyang sariling pagtatalaga na gawin ito.

`Basahin ang Juan 10:17, 18. ihambing sa Galacia 2:20. Anong mensahe sa atin dito mula sa mga talatang ito?`

Sa pinakamataas na pagpapakita ng pag-ibig ng Diyos—ang Krus, makikita natin na ibinigay mismo ni Cristo ang Kanyang sarili para sa atin ayon sa Kanyang sariling malayang kagustuhan. Ipinagkaloob ni Cristo ang Kanyang buhay sa Kanyang “sariling pagkukusa.” Walang sinuman ang kumuha ng Kanyang buhay mula sa Kanya; malaya Niyang inihandog ito, ayon sa plano ng pagtubos na pinagkasunduan sa langit bago pa ang pundasyon ng sanlibutan.

“Ang plano para sa ating pagtubos ay hindi naisip [matapos na magkasala], isang plano na binuo pagkatapos ng pagkabagsak ni Adan. Ito ay isang paghahayag ng ‘hiwaga na inilihim sa mahabang panahon.’ Roma 16:25. Ito ay isang paglalahad ng mga prinsipyo na mula sa mga walang hanggang panahon ay naging pundasyon ng trono ng Diyos. Sa simula pa lang, alam na ng Diyos at ni Cristo ang pagtalikod ni Satanas, at ang pagbagsak ng tao sa pamamagitan ng mapanlinlang na kapangyarihang tumalikod. Hindi itinakda ng Diyos na dapat umiral ang kasalanan, ngunit nakita Niya ang pagkakaroon nito, at gumawa ng probisyon upang matugunan ang kakila-kilabot na kagipitan. Napakalaki ng Kanyang pag-ibig sa sanlibutan, na nakipagtipan Siya na ibigay ang Kanyang bugtong na Anak, ‘upang ang sinumang sumampalataya sa Kanya ay hindi mapahamak, kundi magkaroon ng buhay na walang hanggan.’—Ellen G. White, The Desire of Ages, p. 22.