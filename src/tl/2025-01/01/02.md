---
title:  Higit pa sa Mga Makatwirang Inaasahan
date:   29/12/2024
---

Hindi lamang tayo tinatanong ng Diyos, “Minamahal mo ba Ako,” kundi minamahal mismo ng Diyos ang bawat tao, at kusang-loob Niya itong ginagawa. Sa katunayan, malaya Niya tayong minamahal nang higit pa sa maaari nating isipin. At nalalaman natin ang pag-ibig na ito sa paraan ng pagkilos Niya sa kasaysayan ng Kaniyang bayan.

`Basahin ang Exodo 33:15–22 at pag-aralan ang konteksto ng mga talatang ito at ang kuwento sa kung saan ito mababasa. Ano ang inihahayag ng mga talatang ito, lalo na sa talatang 19, tungkol sa kalooban at pag-ibig ng Diyos?`

Ang lahat ay parang wala ng pag-asa. Hindi nagtagal matapos ang kahanga-hangang pagliligtas ng Diyos sa Kanyang bayan mula sa pagkaalipin sa Ehipto, ang bayan ng Diyos ay nagrebelde laban sa Diyos at sinamba ang ginintuang guya. Nang bumaba si Moises mula sa bundok, nakita niya kung ano ang kanilang ginawa, at itinapon niya ang mga tapyas [na bato] na naglalaman ng Sampung Utos at nabasag ang mga iyon. Bagama’t nawalan ng karapatan ang mga tao sa mga pribilehiyo ng tipan at mga pagpapala na malayang ipinagkaloob sa kanila ng Diyos, malayang pinili ng Diyos na magpatuloy pa rin sa pakikipagtipan sa kanila—sa kabila ng kanilang hindi pagiging karapat-dapat para sa mga pagpapala ng tipan.

Ang mga salita sa Exodo 33:19 na, “Ako’y magkakaloob ng biyaya sa kaninumang aking pagkalooban at ako’y magpapakita ng habag sa kaninumang aking ibig kahabagan”, ay kadalasang inuunawa sa maling paraan na binibigyang kahulugan na ang Diyos daw ay di-makatwirang pinipili na maging mahabagin at mapagbiyaya sa iilan, ngunit hindi sa iba. Gayunpaman, ayon sa konteksto, hindi sinasabi ng Diyos dito na Siya ay di-makatwiran na magiging maawain at mahabagin sa ilan at hindi sa iba. Hindi ganito gumagawa ang Diyos, salungat sa ilang popular na teolohiya kung saan itinakda ng Diyos ang ilan na mawaglit at harapin ang walang hanggang paghatol.

Ano, kung gayon, ang ipinahahayag ng Diyos dito? Sa katunayan, ipinapahayag ng Diyos dito, na bilang Manlilikha ng lahat, Siya ay may karapatan at awtoridad na magkaloob ng masaganang biyaya at awa sa kahit na hindi karapatdapat na mga tao. At ginagawa Niya ito sa sitwasyong ito, kahit na pagkatapos ng rebelyon ng pagsamba sa ginintuang guya, sa pamamagitan ng pagbibigay ng awa sa Kanyang bayan, ang Israel, kahit na hindi sila karapat-dapat dito.

Ito ang isa sa maraming pagkakataon kung saan ipinakikita ng Diyos ng Kanyang pag-ibig at ginagawa ito nang higit pa sa anumang makatwirang inaasahan. Magandang balita ito para sa ating lahat, hindi ba?

`Sa anong mga kaparaanan nagpapatuloy ang Diyos na ihayag at ipakita ang Kanyang pag-ibig sa iyo—kahit na sa kabila pa ng mga makatwirang inaasahan?`