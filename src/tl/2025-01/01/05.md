---
title:  Marami ang Tinawag, Ngunit Kakaunti ang Pinili
date:   01/01/2025
---

Hindi lamang iniibig ng Diyos ang mga tao nang ayon sa Kanyang kalooban, kundi inaanyayahan din Niya sila na mahalin Siya bilang kapalit. Na binigyan sila ng Diyos ng kakayahang pumili ng may kalayaan kung kanilang tatanggapin o tatanggihan ang pag-ibig ng Diyos ay maliwanag na makikita sa talinghaga ni Cristo tungkol sa piging ng isang kasalan.

`Basahin ang Mateo 22:1–14. Ano ang kahulugan ng talinhagang ito?`

Sa talinghaga ni Cristo tungkol sa piging ng kasalan, ang hari ay naghanda para sa kasal ng kanyang anak na lalaki at isinugo ang kanyang mga alipin upang “tawagin ang mga inanyayahan sa handaan,” ngunit “ayaw nilang dumalo” (Mateo 22:2, 3). Mahigit sa isang beses na isinugo ng hari ang kanyang mga alipin upang anyayahan sila, ngunit kanilang binale-wala ang kanyang paanyaya at ang, mas masahol pa, ay hinuli ang kanyang mga alipin at pinatay sila (Mateo 22:4–6).

Sa bandang huli, matapos na harapin yaong mga pumatay sa ilan sa kanyang mga alipin, sinabi ng hari sa kanyang mga alipin, “Handa na ang kasalan, ngunit hindi karapat-dapat ang mga inanyayahan. Kaya pumunta kayo sa mga pangunahing lansangan at anyayahan ninyo sa handaan ng kasalan ang sinumang makita ninyo” (Mateo 22:8, 9). Matapos ang isa pang pangyayari tungkol sa isang lalaking inihagis sa labas dahil sa walang suot na damit-pangkasal, na nagsasaad na kailangang tanggapin mula sa hari ang damit-pangkasal upang makadalo sa piging ng kasalan, tinapos ni Jesus ang talinghaga sa isang maiksi ngunit makahulugang pananalita, “marami ang tinawag, ngunit kakaunti ang pinili” (Mateo 22:14).

Ano ang kahulugan nito? Yaong sa huli ay “pinili,” yaong mga “pinili” ay yaong mga tumanggap sa paanyaya ng Panginoon sa kasalan. Ang salitang isinalin na “tinawagan” at “inimbitahan” sa buong talinghaga ay ang salitang Griyego na kaleo (tawagan, imbitahan), at kung ano ang magtatakda sa huli bilang “pinili” (eklektos) ay kung ang isang tao ay malayang tinanggap ang imbitasyon.

Sa katunayan, tinatawag ng Diyos (iyon ay, inimbitahan) ang bawat isa sa piging ng kasalan. Gayunpaman, sinuman sa atin ay puwedeng tanggihan ang pag-ibig ng Diyos. Ang kalayaan ay mahalaga sa pag-ibig. Hindi kailanman ipipilit ang Kanyang pag-ibig sa sinuman. Nakakalungkot sabihin na puwede nating tanggihan ang pagkakaroon ng isang relasyong pag-ibig sa Diyos.

Ang mga “pinili” ay yaong mga tumanggap sa imbitasyon. Para doon sa umiibig sa Diyos, naghanda ang Diyos ng mga bagay na mas kahanga-hanga kaysa anumang bagay na puwede nating isipin. Muli, ang lahat ay nauuwi sa usapin ng pag-ibig at kalayaan na likas sa pag-ibig.

`Ano naman sa iyong buhay ang nagpapahayag na tinanggap mo ang imbitasyon sa kasalan at dumalo ka na may angkop na kasuutan?`