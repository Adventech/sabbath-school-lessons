---
title:  Ang Binalewalang Pag-ibig
date:   30/12/2024
---

Ang kapansin-pansing halimbawa ng pag-ibig ng Diyos sa nagkasalang sangkatauhan ay matatagpuan sa kuwento ni Hoseas. Iniutos ng Diyos kay propeta Hoseas, “Humayo ka, mag-asawa ka ng isang bayarang babae at magkaroon ka ng mga anak sa bayarang babae, sapagkat ang lupain ay gumagawa ng malaking kahalayan dahil sa pagtalikod nila sa Panginoon” (Hoseas 1:2). Si Hoseas at ang kanyang taksil na asawa ay dapat na maging isang buhay na aral tungkol sa pag-ibig ng Diyos sa Kanyang bayan, kahit na sa kabila ng kahit na sa kabila ng pagtataksil at espiritwal na pagpapatutot ng Israel. Ibig sabihin, ito ay isang kuwento tungkol sa pag-ibig ng Diyos na malayang ipinagkaloob sa mga hindi karapat-dapat dito.

Sa katunayan, sa kabila ng katapatan at pag-ibig ng Diyos, ang mga tao ay paulit-ulit pa ring naghimagsik laban sa Kanya. Alinsunod dito, paulit-ulit na inilalarawan ng Kasulatan ang Diyos bilang isang binalewalang mangingibig ng isang taksil na asawa. Dalisay at tapat na inibig Niya ang Kanyang bayan, ngunit itinakwil Siya at naglingkod at sumamba sa ibang mga diyus-diyosan, na lubhang nagpalungkot sa Kanya at sumira ng kanilang relasyon, na parang hindi na maaaring maayos pa.

`Basahin ang Hoseas 14:1–4. Ano ang inihahayag ng mga talatang ito tungkol sa matatag na pag-ibig ng Diyos sa Kanyang bayan?`

Pagkatapos ng paulit-ulit na pagrerebelde ng Kanyang bayan, ipinahayag ng Diyos: “Pagagalingin Ko ang kanilang pagtalikod, masagana Ko silang mamahalin.” Ang salitang “masagana” sa pariralang “Masagana Ko silang mamahalin” ay isinalin mula sa salitang Hebreo na nebadah, na nangangahulugang isang bagay na kusang-loob na inihahandog. Ito rin ay isang salitang ginamit sa malayang handog sa sistema ng santwaryo.

Sa buong aklat ni Oseas, at sa lahat ng salaysay ng Kasulatan, ipinakikita ng Diyos ang kamangha-manghang pangako at habag sa Kaniyang bayan. Bagaman paulit-ulit nilang sinundan ang ibang mga mangingibig, anupat sinira ang ugnayan ng tipan, na waring hindi na maibabalik, ang Diyos sa Kaniyang sariling malayang kalooban ay patuloy pa ring nagbigay ng Kaniyang pag-ibig sa kanila. Ang mga tao ay hindi karapat-dapat sa pag-ibig ng Diyos; tinanggihan nila at winala ang anumang karapatan sa pag-ibig na ito. Gayunman, ang Diyos ay patuloy na nagbigay ng pag-ibig sa kanila nang walang anumang pagpipilit, sa moral o sa iba pa. Dito at sa ibang dako, patuloy na ipinapakita ng Kasulatan ang pag-ibig ng Diyos bilang libre at kusang-loob.

`Maraming tao ang iniisip na ang Diyos ay malayo at isang malupit na pinuno at hukom. Paanong ang lawaran nang Diyos bilang isang hinahamak at napipighating mangingibig na binabalewala ng isang taksil na asawa ay nakakatulong sa iyo na makita ang Diyos sa ibang pananaw? Paano nito binabago ang paraan ng pagtingin mo sa iyong sariling kaugnayan sa Diyos?`