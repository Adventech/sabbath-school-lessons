---
title:  Mga Anak ng Pangako
date:  24/04/2021
---

### Basahin Para sa Pag-aaral sa Linggong Ito
Genesis 15:1-3; Isaias 25:8; 1 Corinto 2:9; Apocalipsis 22:1–5; 1 Pedro 2:9; Genesis 11:4; Genesis 12:2

> <p>Talatang Sauluhin</p>
> "Narito, ako'y kasama ninyong palagi, hanggang sa katapusan ng panahon” (Mateo 28:20).

Isang ama at ang kanyang 10 taong gulang na anak na babae ang gumugol ng kanilang bakasyon sa isang dalampasigan. Isang araw, sila'y lumabas upang magsaya sa paglalangoy sa dagat, at kahit na parehas silang magaling lumangoy, nang malalayo-layo na sila sa dalampasigan, sila'y nagkahiwalay. Nang mapansin ng ama na sila'y nadala ng agos sa dagat, tinawag niya ang kanyang anak: ‘Maria, ako'y tutungo sa dalampasigan para humingi ng tulong. Kapag napagod ka, tumihaya ka. Puwede kang lumutang buong maghapon sa ganyang paraan. Babalikan kita.’

“Hindi nagtagal, maraming naghahanap at mga bangka ang nagparoo't parito para maghanap sa isang maliit na babae sa ibabaw ng tubig. Daang tao sa dalampasigan ang nakarinig ng balita at nag-aalalang naghihintay. Halos apat na oras ang lumipas bago nila natagpuan siya, malayo sa lupa, ngunit siya'y kalmadong nakalutang na nakatihaya at hindi man lang natakot. Hiyawan at luha ng kaligayahan at kaginhawahan ang bumati sa mga naghahanap nang sila'y bumalik sa lupa na kasama ang kanilang mahalagang dalahin, ngunit hindi man lang nag-alala ang bata. Tila nagtaka siya kung bakit kakaiba ang kanilang ikinilos. Sabi niya, “Sabi kasi ni tatay puwede akong lumutang nang nakatihaya maghapon at darating siya para sa akin, kaya naglangoy lang ako at lumutang, dahil alam kong babalik siya'” —H.M.S. Richards, “When Jesus Comes Back,” VOICE OF PROPHECY NEWS, Marso 1949, p.5.

Ang Sanlinggo sa Isang Sulyap: Bakit itinuring ng Panginoon ang Kanyang sarili bilang Pananggalang ni Abram? Paano na ang “lahat ng pamilya sa sanlibutan” ay pagpapalain sa pamamagitan ni Abraham? Ano ang pinakadakila sa lahat ng mga pangako sa tipan?