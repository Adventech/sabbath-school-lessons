---
title:  Pinagmulan
date:  23/05/2021
---

Gaano kadalas nating naririnig ang mga katagang, ang “sinaunang Sabbath ng mga Judio.” Ngunit malinaw ang Kasulatan na ang Sabbath ay umiral na matagal nang panahon bago pa magkaroon ng mga Judio. Ang pinagmulan nito'y matatagpuan mismo sa linggo ng Paglalang.

`Tingnan ang Genesis 2:2, 3 at Exodo 20:11. Saan malinaw, at hindi magkakamali, na inilagay ang pinagmulan ng Sabbath?`

Bagaman hindi tinukoy ng Genesis 2:2, 3 ang “ikapitong araw" bilang Sabbath (ang pagkilalang ito ay unang nakita sa Exodo 16:26, 29), malinaw na iminungkahi ito sa pariralang “nagpahinga siya ng ikapitong araw” (Genesis 2:2). Ang salitang nagpahinga (sa Hebreo ay shabat) ay malapit na kaugnay sa pangngalan na Sabbath (sa Hebreo ay, shabbat). “Ang salitang ‘sabbath’ ay hindi ginamit [sa Genesis 2:2, 3], ngunit tiyak na ang kahulugan ng manunulat ay idiin na pinagpala at pinabanal ng Diyos ang ikapitong araw na Sabbath.”—G. F. Waterman, THE ZONDERVAN PICTORIAL ENCYCLOPEDIA OF THE BIBLE (Grand Rapids, MI: Zondervan Publishing House, 1975), vol. 5, p. 183. Malinaw, na itinuturo ng Genesis 2:2, 3 ang makalangit na pinagmulan at institusyon ng Sabbath bilang isang araw ng pagpapala para sa sangkatauhan.

Basahin ang Marcos 2:27. Sinasabi ni Jesus na ang Sabbath ay literal na ginawa para sa “tao,” ibig sabihin ay sa pangkalahatang sangkatauhan, na salungat sa mga Judio lamang.

`Bakit magpapahinga ang Diyos mismo sa ikapitong araw? Kailangan ba Niya ito? Anong iba pang layunin ang maaaring silbi ng Kanyang pamamahinga?`

Bagaman ang ibang mga komentarista ay nagmungkahi na kailangan ng Diyos ang pamamahingang pisikal matapos ang paglalang, ang tunay na layunin ng pagpapahinga ng Diyos ay magkaloob ng isang makalangit na halimbawa para sa sangkatauhan. Ang mga tao rin ay gagawa sa loob ng anim na araw at pagkatapos ay magpapahinga sa ikapitong araw na Sabbath. Ang teologo na si Karl Barth ay nagmungkahi na ang pahinga ng Diyos sa katapusan ng Paglalang ay isang bahagi ng “ tipan ng biyaya,” na kung saan ang mga tao ay inimbitahan na “magpahingang kasama Niya…para makibahagi sa pahinga (ng Diyos).”—CHURCH DOGMATICS, vol. 3, part I (Edinburgh, Scotland: T&T Clark Ltd., 1958), p. 98.

Ang Diyos sa Kanyang pag-ibig ay tinawag ang lalaki at babae sa araw makaraang likhain sila para sumama sa pagpapahinga, para simulan ang matalik na pakikisama sa kanya, na kung kaninong larawan sila nilikha. Ang pakikisama at pakikiisa ay hanggang sa walang hanggan. Simula ng magkasala ang sangkatauhan, ito'y inihandog bilang isang lingguhang palatandaan sa buhay ng isang tao kasama ng Tagapagligtas.

`Kung may isang taong magtanong sa iyo, “Paano nakabuti ang iyong pangingilin ng Sabbath sa relasyon mo sa Panginoon,” paano ka sasagot?`