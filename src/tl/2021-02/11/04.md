---
title:  Ang Paghahalili
date:  08/06/2021
---

**“Na nagbigay ng kanyang sarili dahil sa ating mga kasalanan, upang tayo'y kanyang maligtas mula sa kasalukuyang masamang kapanahunan, ayon sa kalooban ng ating Diyos at Ama.” (Galacia 1:4).**

Walang pagdududa: isa sa mga pangunahing tema (kung hindi man ang pangunahing tema) ng Bagong Tipan ay si Jesus Cristo na namatay para sa mga kasalanan ng sanlibutan. Ang katotohanang ito, ang pundasyon ng buong panukala ng kaligtasan. Anumang teolohiyang nagtatakwil nang nagpapatawad na dugo ni Cristo ay nagtatakwil ng puso at kaluluwa ng Cristianismo. Ang isang krus na walang dugo ay walang maililigtas.

`Pagbulay-bulayan ang talata para sa araw na ito at sagutin ang mga tanong na ito: Nagkusa ba si Jesus para mamatay? Para kanino Siya namatay? Ano ang natupad ng Kanyang kamatayan?`

Ang paghahalili ang susi sa buong panukala ng kaligtasan. Dahil sa ating mga kasalanan, tayo'y karapat-dapat na mamatay. Si Cristo, dahilan sa kanyang pagmamahal sa atin, “ay ibinigay ang kanyang sarili dahil sa ating mga kasalanan” (Galacia 1:4). Namatay Siya nang kamatayan na dapat tayo sana ang namatay. Ang kamatayan ni Cristo bilang Kahalili ng mga makasalanan ay siyang dakilang katotohanan na kung saan dumadaloy ang iba pang katotohanan. Ang ating pag-asa, para sa pagpapanumbalik, sa kalayaan, sa kapatawaran, at sa buhay na walang hanggan sa paraiso, ay nakasalalay sa ginawa ni Jesus, na ibinigay ang kanyang sarili para sa ating mga kasalanan. Kung wala iyon, ang ating pananampalataya ay magiging walang kabuluhan. Mas mabuti pa na sana ay inilagay natin ang ating pagtitiwala sa isang rebulto ng isang isda. Ang kaligtasan ay makukuha lamang sa pamamagitan ng dugo, ang dugo ni Cristo.

`Tingnan ang mga sumusunod na talata: Mateo 26:28; Efeso 2:13; Hebreo 9:14; 1 Pedro 1:19. Ano ang sinasabi nila tungkol sa dugo? Kung gayon, ano ang katungkulan na ginagampanan ng dugo sa panukala ng kaligtasan?`

“Hindi kalooban ng Diyos na ikaw ay mawalan ng pagtitiwala, at pahirapan ang iyong kaluluwa dahil sa takot na hindi ka tatanggapin ng Diyos dahil sa ikaw ay makasalanan at hindi karapat-dapat.... Maaari mong sabihin: “Alam ko na ako ay isang makasalanan, at ito ang dahilan para kailanganin ko ang isang Tagapagligtas.... Wala akong kabutihan o kabaitan na kung saan puwede kong angkinin ang kaligtasan, ngunit aking inihaharap sa Diyos ang nagpapatawad na dugo ng walang dungis na Kordero ng Diyos, na nag-aalis ng mga kasalanan ng sanlibutan. Ito lamang ang aking pakiusap.'”—Ellen G White, THE FAITH I LIVE BY, p. 100.

`Pag-isipan ang siping nakalista sa itaas mula kay Ellen White. Isulat itong muli ayon sa iyong sariling salita. Gawin mo itong personal. Ilagay mo roon ang iyong sariling takot at kirot, at pagkatapos ay isulat kung ano ang ibinibigay sa iyo ng mga nakapaloob doon? Anong pag-asa ang nasa iyo dahil sa dugo ng bagong tipan?`