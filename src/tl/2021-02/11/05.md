---
title:  Ang Dakilang Saserdote ng Bagong Tipan
date:  09/06/2021
---

Ang santuwaryo sa lupa, na pinili ng Diyos na manirahang kasama ng Kanyang bayan, ay nakasentro sa paghahandog ng mga hayop. Ngunit, ang serbisyo ay hindi nagtapos sa kamatayan ng mga nilikha. Dinala ng saserdote ang dugo sa santuwaryo para sa kapakanan ng makasalanan pagkatapos patayin ang mismong handog.

Gayunman, ang buong serbisyo ay isang anino lamang, isang simbolo, ng bagay na gagawin ni Cristo para sa sanlibutan. Kaya kung paano na ang mga simbolo (ang paglilingkod sa santuwaryo) ay hindi nagtapos sa kamatayan ng hayop, ang gawain ni Cristo ay hindi rin nagtapos sa Kanyang kamatayan sa krus.

`Pag-aralan para ngayon ang Hebreo 8:1-6. Ipanalangin ang mga talatang ito. Hilingin sa Diyos na tulungan kang maunawaan kung ano ang sinasabi rito at bakit mahalaga nating maunawaan ito. Matapos mong gawin ito, isulat ito ayon sa sarili mong mga salita kung ano ang iniisip mong mensahe ng Panginoon para sa atin mula sa mga talatang ito. Tanungin mo rin ang iyong sarili, paano nakatutulong ang mga talatang ito para maunawaan natin ang bagong tipan?`

Kung paanong mayroong santuwaryo sa lupa, samahan ng mga saserdote at paglilingkod sa ilalim ng lumang tipan, ay mayroon ding isang santuwaryo sa langit, isang makalangit na pagkasaserdote, at paglilingkod sa langit sa ilalim ng bagong tipan. Gayunman, ang mga simbolo, mga larawan, at isang anino (Hebreo 8:5) sa lumang tipan ay naging katotohanan sa bagong tipan.

At sa halip na isang hayop na walang moralidad ang ating kahalili, tayo'y mayroong isang walang-kasalanang Jesus; sa halip na dugo ng hayop, mayroon tayong dugo ni Cristo; sa halip na isang santuwaryo na gawa ng tao, mayroon tayong “tunay na Tabernakulo, na itinayo ng Panginoon, at hindi ng tao” (Hebreo 8:2); at sa halip ng isang makasalanan, at nagkakamaling saserdoteng tao, mayroon tayong Jesus bilang ating Dakilang Saserdote na naglilingkod para sa ating kapakanan. Habang nasa ating isipan ang lahat ng ito, isipin ang mga salita ni Pablo: “paano nga tayo makakatakas kung ating pababayaan ang ganitong kadakilang kaligtasan. ..?” (Hebreo 2:3).

Pag-isipan mo ito: Nabuhay si Jesus ng buhay na walang kasalanan para sa ating kapakanan, namatay para sa iyong kapakanan at ngayon ay nasa langit, naglilingkod sa santuwaryo para sa iyong kapakanan. Ang lahat nang ito'y ginawa upang iligtas ka sa isang nakatatakot at panghuling bunga ng kasalanan. Magplano ka sa kasunod na araw na makipag-usap sa isang tao tungkol sa kahanga-hangang balitang ito, isang tao na iniisip mong nangangailangan na marinig ito. Panukalain mo bago mangyari, ayon sa pag-aaral sa araw na ito, kung ano ang iyong sasabihin.