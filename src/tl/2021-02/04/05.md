---
title:  'Mga Antas ng Tipan (Genesis 12:1, 2)'
date:  21/04/2021
---

Sa dalawang talatang ito, ang unang antas ng tipan ng pangako ng Diyos kay Abram (mayroong tatlo) ay nahayag. Nilapitan ng Diyos si Abram, binigyan ito ng utos, at pagkatapos ay nagbigay sa kanya ng pangako. Ang paglapit ay nagpapahayag ng magiliw na pagpili ng Diyos kay Abram para maging isang pangunahing persona sa Kanyang espesyal na tipan ng biyaya. Ang utos ay kasama ang pagsubok sa lubos na pagtitiwala sa Diyos (Hebreo 11:8). Ang pangako (Genesis 12:1-3, 7), bagaman ito'y tiyak na ibinigay sa lahi ni Abram, sa huli ay kasama ang isang pangako sa buong lahi ng mga tao (Genesis 12:3; Galacia 3:6-9).

**Ang pangalawang antas ng tipan ng Diyos kay Abram ay nakikita sa Genesis 15:7–18. Sa aling mga talata makikita natin ang ilan sa mga kaparehong hakbang na lumabas sa unang antas?**

`Ang paglapit ng Diyos sa tao—mga talata?`

`Ang panawagan sa pagsunod ng tao—mga talata?`

`Ang pangako ng Diyos—mga talata?`

Sa banal na ritwal ng pangalawang antas, nagpakita ang Diyos kay Abram at dumaan sa pagitan ng maingat na isinaayos na mga piraso ng mga hayop.  Ang bawat isa tatlong mga hayop ay kinatay at pinaghati at ang dalawang magkakahati ay pinagtapat-tapat na may pagitan sa kanila. Ang mga ibon ay pinatay ngunit hindi hinati. Yaong mga papasok sa tipan ay lalakad sa pagitan ng mga hinating piraso, na sumisimbolo ng pangako nang walang katapusang pagsunod sa mga probisyon na may kabanalang pinagkasunduan.

`Ilarawan kung ano ang nangyari sa pangatlo at panghuling antas ng banal na pakikipagtipan kay Abraham (Tingnan ang Genesis 17:1–14.)`

Ang ibig sabihin ng pangalang Abraham ay nagbibigay-diin sa kagustuhan at panukala ng Diyos na iligtas ang lahat ng tao. Kasama sa “maraming bansa” ang mga Judio at Hentil. Ang Bagong Tipan ay ginagawang lubhang maliwanag na ang tunay na lahi ni Abraham ay yaong may mga pananampalataya ni Abraham at nagtitiwala sa mga kabutihan ng ipinangakong Mesiyas. (Tingnan ang Galacia 3:7, 29.) Kaya, mula pa sa panahon ni Abraham, ang layunin ng Panginoon ay kayanin Niyang iligtas ang mas maraming mga tao, saan mang bansa sila nakatira. Walang duda, wala ring pagkakaiba ito ngayon.

`Basahin ang Apocalipsis 14:6, 7, ang mensahe ng unang anghel. Anong pagkakapareho ang makikita sa sinasabi ng anghel at kung ano ang naganap sa tipan ni Abraham? Sa anong mga paraan magkapareho ang mga isyu?`