---
title:  "'El Shaddai"
date:  19/04/2021
---

**"Nang si Abraham ay siyamna-pu't siyam na taon, ang Panginoon ay nagpakita kay Abram, at sa kanya'y nagsabi, 'Ako ang Diyos na Makapangyarihan sa lahat! Lumakad ka sa harapan ko, at maging walang kapintasan?” (Genesis 17:1).**

Dati nang nagpakita si Yahweh kay Abraham nang ilang beses (Genesis 12:1, 7; Genesis 13:14; Genesis 15:1, 7, 18). Sa mga teksto sa itaas, si Yahweh ngayon ay muling nagpakita kay Abram ("nagpakita ang Panginoon kay Abram), na nagpakilala sa kanyang sarili bilang “ang Diyos na Makapangyarihan sa lahat - isang pangalan na ginagamit lamang sa aklat ng Genesis at sa aklat ng Job. Ang pangalang "Diyos na Makapangyarihan sa lahat” ay binubuo muna ng 'El, ang pang-unang pangalan ng Diyos na ginamit sa mga Semita. Bagaman ang eksaktong kahulugan ng Shaddai ay hindi lubos na tiyak, ang salin na "Makapangyarihan sa lahat ay parang pinakatiyak. (Ihambing sa Isaias 13:6 at Joel 1:15.) Ang pinakamahalagang isipan sa paggamit ng pangalang ito'y para paghambingin ang lakas at kapangyarihan ng Diyos sa kahinaan at karupukan ng sangkatauhan.

`Basahin ang Genesis 17:1-6, na nakatutulong upang ilagay ang lahat ng bagay sa isang mas malawak na konteksto. Sa pagkakataong iyon, bakit gusto ng Panginoon na idiin kay Abram ang kanyang lakas at kapangyarihan. Ano ang sinasabi ng Diyos na humihiling kay Abram na magtiwala sa lakas at kapangyarihang iyon? Partikular na tingnan ang Genesis 17:6.`

Ang literal na salin ng Genesis 17:1-6 ay ganito, “Nagpakita si Jehovah kay Abram at sinabi, 'Ako si El-Shaddai; lumakad ka sa harap ko, at ikaw ay maging sakdal; at gagawa Ako ng Aking tipan sa pagitan ko at sa iyo, at lubha kitang pararamihin .. .. At ikaw ay magiging ama ng maraming mga bansa,…. at gagawin kitang palaanakin.’ ”Ang ganito ring pangalan ay lumabas rin sa Genesis 28:3, na kung saan Niya sinabi na pagpapalain ni 'El-Shaddai si Jacob, gagawin siyang palaanakin, at siya'y pararamihin.

Ang isang kaparehong pangako ni 'El-Shaddai ay makikita sa Genesis 35:11, Genesis 43:14, at Genesis 49:25, mga talatang nagmumungkahi ng kasaganaang ginagawa ng Diyos: ’El, ang Diyos ng kapangyarihan at awtoridad, at Shaddai, ang Diyos ng di-mauubos na kayamanan, mga kayamanan na Kanyang handang ipagkaloob sa kanilang naghahanap sa Kanya sa pamamagitan ng pananampalataya at pagsunod.

`May nagsabi na ang isang rosas kahit ano pa ang pangalan nito ay magiging mabango pa rin, isang ideya na hindi na mahalaga ang pangalan. Ngunit, anong kaaliwan at pag-asa ang makukuha mo kung ang naging pangalan ng Panginoon ay, “Ang Marupok na Diyos” o “Ang Mahinang Diyos”? Tingnan ang talata para sa ngayong araw. Palitan ang "Makapangyarihang Diyos” ng dalawang pangalang ito. Ano ang magagawa nito sa iyong pananampalataya at pagtitiwala sa Kanya kung ihaharap ng Panginoon ang Kanyang sarili sa ganitong paraan? Kasabay nito, paano tayo mabibigyan ng kaaliwan ng pangalang 'El-Shaddai?`