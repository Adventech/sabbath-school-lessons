---
title:  Karagdagang Kaisipan
date:  23/04/2021
---

Basahin ang mga sulat ni Ellen G. White na, Call of Abraham,” pp. 125–131, sa PATRIARCHS AND PROPHETS; “Jew and Gentile,” pp. 188–200, sa THE ACTS OF THE APOSTLES.

Ang bahag-hari ay isang sagisag ng tipan ng Diyos kay Noe. Basahin ang Genesis 17:10 para matuklasan kung ano ang sagisag ng tipan ng Diyos kay Abraham. Ang pagtutuli “ay itinakda”: (1) para maging iba ang binhi ni Abraham sa mga Hentil (Efeso 2:11), (2) para panatilihin ang alaala ng tipan ni Jehovah (Genesis 17:11), (3) para itaguyod ang pagpapalago ng moral na kadalisayan (Deuteronomio 10:16), (4) para ipakilala ang katuwiran sa pamamagitan ng pananampalataya (Roma 4:11), (5) para gawing kinatawan ng pagtutuli ng puso (Roma 2:29), at (6) upang maging anino ng ritwal ng Cristiano sa pagbabautismo (Colosas 2:11, 12).”- THE SDA BIBLE COMMENTARY,  vol. 1, pp. 322, 323.

Ang bahag-hari ay mananatili bilang isang sagisag ng pangako ng Diyos hanggang sa katapusan ng sanlibutan, ngunit hindi ang tanda ng pagtutuli. Ayon kay apostol Pablo, ang pagtutuli ay tinanggap ni Abraham bilang isang sagisag ng katuwirang kanyang tinanggap sa pananampalataya sa Diyos (Roma 4:11). Gayunman, sa pagdaan ng maraming siglo, ang pagtutuli ay naging sagisag ng kaligtasan sa pamamagitan ng pagsunod sa kautusan. Sa panahon ng Bagong Tipan, nawala ang biblikal na kahalagahan ng pagtutuli. Sa halip, ang mahalagang elemento ay ang pananampalataya kay Jesu-Cristo, na nagdadala tungo sa isang masunurin at nagbagong buhay. Basahin ang Galacia 5:6; Galacia 6:15; at 1 Corinto 7:18, 19.

**Mga Tanong Para sa Talakayan**:

`Talakayin ang relasyon sa pagitan ng pananampalataya at mga gawa. Maaari kayang umiral ang isa na wala ang isa? Kung hindi, bakit?`

`"Marami pa rin ang sinusubok tulad ni Abraham. Hindi nila naririnig ang tinig ng Diyos na nagsasalitang direkta mula sa langit, ngunit tinatawagan Niya sila sa pamamagitan ng mga turo ng Kanyang Salita at ang mga kaganapan ng Kanyang kalinga. Maaaring inuutusan silang iwan ang kanilang mga trabaho na may inaasahang malaking kayamanan at karangalan, na iwan ang mga kawili-wili at maimpluwensyang samahan, at humiwalay mula sa kamag-anak, upang pumasok sa isang daan na inaakalang pagtanggi sa sarili, kahirapan, at pagsasakripisyo. May gawaing inihahanda ng Diyos para gawin nila; ngunit ang isang buhay ng kaalwanan, at ang impluwensya ng mga kaibigan at kamag-anak ay hahadlang sa paglago ng mga kaugaliang kailangan para sa katuparan nito. Tinatawagan Niya silang lumayo mula sa mga impluwensya at tulong ng tao, at pinapatnubayan silang madama ang pangangailangan ng Kanyang tulong, at umasa lang sa kanya, upang maihayag Niya ang sarili sa kanila. Sino ang handa sa panawagan ng Diyos na tanggihan ang mga minamahal na mga panukala at pamilyar na mga samahan?” —Ellen G. White, PATRIARCHS AND PROPHETS, pp. 126, 127. Talakayin ang mga pangkasalukuyang halimbawa ng mga taong kilala mong dininig din ang ganitong panawagan?`

**Buod**: Tinawagan ng Diyos si Abraham sa isang espesyal na relasyon sa Kanya, isang maghahayag ng panukala ng kaligtasan sa mundo.