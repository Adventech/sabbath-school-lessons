---
title:  'Ang Kautusan sa Loob ng Tipan (Deuteronomio 10:12, 13)'
date:  18/05/2021
---

Ano ang una mong naiisip kapag naiisip mo ang kautusan? Mga pulis, tiket sa trapiko, hukom, at bilangguan? O iniisip mo ba ang mga ipinagbabawal, mga alituntunin, mga mahigpit na magulang, at mga parusa? O marahil, iniisip mo ang kaayusan, pagkakaisa, at katatagan? O marahil ay ... pag-ibig?

Ang Hebreong salita na torah, na isinalin na “utos” sa ating Biblia, ay may kahulugang “aral” o “tagubilin.” Ang salita ay maaaring gamitin para tumukoy sa lahat ng mga tagubilin ng Diyos, ito man ay moral, sibil, sosyal, o pangrelihiyon. Ipinapahiwatig nito ang mga matalinong payo na may kabaitang ibinigay ng Diyos sa Kanyang bayan, upang kanilang maranasan ang masaganang buhay sa pisikal at espirituwal. Hindi nakapagtatakang tinawag ng mang-aawit na mapalad ang tao na “ang kautusan ng Panginoon ang kanyang kagalakan, at nagbubulay-bulay araw at gabi sa kanyang kautusan” (Awit 1:2). Habang binabasa natin ang kautusan o Torah—ang mga tagubilin at mga aral na nakatala sa mga aklat ni Moises na naging bahagi ng tipan sa Israel-tayo ay humanga sa malawak na nasasakop ng tagubilin. Sinasakop ng kautusan ang bawat bahagi ng uri ng pamumuhay ng Israel-agrikultura, pamahalaang sibil, ugnayang pang-sosyal, at pagsamba.

`Bakit sa palagay mo nagbigay ang Diyos ng napakaraming mga tagubilin sa Israel? (Tingnan ang Deuteronomio 10:13.) Sa anong mga paraan "nakabubuti” sa kanila ang mga tagubiling ito?`

Ang gawa ng “kautusan" sa loob ng tipan ay para bigyan sila ng mga tuntunin sa bagong buhay ng pagiging magkatuwang ng tao at tipan. Ipinakikilala ng kautusan ang miyembro ng tipan sa kalooban ng Diyos, na nakikilala ng isang tao sa lubos na kalagayan sa pagsunod sa pamamagitan ng pananampalataya sa Kanyang mga kautusan at iba pang pagpapakita ng kanyang kalooban.

Ang bahagi na ginagawa ng kautusan sa loob ng buhay na katotohanan ng relasyon sa tipan ay nagpapakitang hindi maaaring gayahin ng Israel ang pamumuhay ng ibang bansa. Hindi lamang sila maaaring mabuhay sa pamamagitan ng natural na kautusan, mga pangangailangan ng tao, mga pagnanasa, o kahit na ang mga pangangailangang pangsosyal, pangpulitika at pang-ekonomiya. Sila'y maaari lang magpatuloy bilang isang bansang banal ng Diyos, isang kaharian ng mga saserdote, at espesyal na kayamanan sa pamamagitan nang hindi pakikipagkompromiso sa lahat ng bahagi ng buhay sa pagsunod sa ipinahayag na kalooban ng Diyos na gumawa-ng-tipan.

`Tulad ng sinaunang Israel, ang mga Seventh-day Adventist ay tumanggap ng malawak na bahagi ng mga payo tungkol sa bawat bahagi ng pamumuhay Cristiano sa pamamagitan ng makabagong pagpapakita ng kaloob ng propesiya. Bakit kailangan nating tingnan ang mga payong ito bilang isang kaloob mula sa Diyos sa halip na isang kasiraan sa isang malayang pag-iisip at pagkilos? Kasabay nito, anong mga panganib ang haharapin natin na gawin ang kaloob na parang batas, tulad ng ginawa ng Israel sa kanilang kaloob? (Tingnan ang Roma 9:32.)`