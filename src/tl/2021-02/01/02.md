---
title:  Mga Pagong Hanggang sa Kailaliman ...
date:  28/03/2021
---

**Nang pasimula, nilikha ng Diyos ang langit at ang lupa” (Genesis 1:1)**

Isang siyentipiko ang naglektura tungkol sa mga pag-ikot ng mga planeta sa paligid ng araw, at ang pag-ikot ng araw sa sentro ng galaxy, nang isang matandang babae na nakasuot ng itim na sapatos na pang-tennis ang tumayo at nagsabing ang sanlibutan ay isang patag na plato na nakapatong sa likod ng isang pagong. Ang siyentipiko ay pabirong nagtanong kung saan nakapatong ang pagong, at tumugon siya na ito'y nakapatong sa ibabaw ng isa pang pagong. “Ginang,” ang patuloy na pagbibiro ng siyentipiko, “ano ngayon ang pinapatungan ng pagong na iyon?”

Sumagot ito, “Sa isa pang pagong," ngunit bago siya makapagtanong kung saan nakapatong ang pagong, iwinasiwas ng babae ang daliri nito sa kanyang mukha at biglang nagsalita, “Wag ka nang magsalita, anak, mayroong mga pagong hanggang sa kailaliman.”

Gaano man kaganda, ang kuwentong ito'y tungkol sa napakahalagang isyu ng pag-iral ng tao—ang likas mismo ng sansinukob. Ano ang mundong ito na natagpuan natin ang ating mga sarili na hindi naman natin pinili? Bakit nandito tayo? Paano tayo nakarating dito? At sa huli, saan tayo patungo?

Ito ang mga pinakamahalaga at pangunahing tanong na maaaring itanong ng tao, sapagkat ang ating pagkaunawa kung sino tayo at paano tayo napunta rito ay makaaapekto sa ating pagkaunawa tungkol sa kung paano tayo mamumuhay at kung paano tayo kikilos habang tayo'y naririto.

`Tingnan ang mga sumusunod na talata: Genesis 1:1; Awit 100:3; Isaias 40:28; Gawa 17:26; Efeso 3:9; Hebreo 1:2, 10. Paano sasagutin ng bawat isa, ayon sa kanyang paraan, ang mga tanong sa itaas? Ano ang isang punto na may pagkakapareho silang lahat?`

Ang kahanga-hanga sa Genesis 1:1 (o kahit sa iba pang mga talata) ay hindi sinubok ng Panginoon na patunayan na Siya ang Manlalalang. Walang malawak na argumento para patunayan ang isang punto. Sa halip, simple at malinaw itong sinabi, na walang pagsisikap na bigyang-katuwiran, ipaliwanag, o patunayan ito. Tanggapin man natin ito sa pananampalataya, o hindi. Ang totoo, pananampalataya ang natatanging paraan na para matanggap natin ito, dahil sa isang simpleng dahilan: walang sinuman sa atin ang narito para makita ang mismong proseso ng Paglalang. Tunay ngang ito'y magiging ang lohikal na imposible para sa atin na maparoon sa sarili nating paglalang. Kahit na ang mga sekularista, anumang pananaw tungkol sa pinagmulan ang kanilang pinaniniwalaan, ay kailangang tanggapin ang pananaw na ito sa pananampalataya sa kaparehong dahilan na mayroon tayong mga naniniwala sa Paglalang: wala sa atin ang naroon para makita ang pangyayari.

`Gayunpaman, kahit na hinilingan tayo ng Diyos na maniwala sa Kanya bilang Manlilikha, hindi Niya tayo hinihilingang maniwala na walang mga mabuting dahilan para maniwala. Dahil napagtatantong may isang tiyak na sukat ng pananampalataya ang kailangan sa halos lahat ng alinmang bagay na ating pinaniniwalaan, isulat ang mga dahilan kung bakit makatuwiran lamang na magkaroon ng pananampalataya na tayo'y narito dahil nilayon ng Manlalalang na ilagay tayo rito, na salungat sa ating [mga teorya ng] pinagmulan na nakaugat lamang sa di-inaasahang pangyayari (nagkataon lamang).`