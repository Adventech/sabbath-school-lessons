---
title:  Ano ang Nangyari?
date:  27/03/2021
---

### Basahin Para sa Pag-aaral sa Linggong Ito
Awit 100:3; Gawa 17:26; Genesis 2:7, 18–25; Genesis 1:28, 29; Genesis 3:15.

> <p>Talatang Sauluhin</p>
> “Sinabi ng Diyos, ‘Lalangin natin ang tao sa ating larawan, ayon sa ating wangis; .... Kaya't nilalang ng Diyos ang tao ayon sa kanyang sariling larawan, ayon sa larawan ng Diyos siya nilalang. Sila'y kanyang nilalang na lalaki at babae” (Genesis 1:26, 27).

Ang ulat ng Biblia tungkol sa paglalang ng tao ay isang puno ng pag-asa, kagalakan, at kasakdalan. Nagtapos ang bawat araw ng Paglalang na may pagpapahayag ng Diyos na ito'y “mabuti.” Tiyak na hindi kasama rito ang mga bagyo, lindol, kagutom, at pagkakasakit. Ano ang nangyari?

Ang ikaanim na araw ng Paglalang ay nagtapos na may pagpapahayag ng Diyos na ito'y “napakabuti.” Iyan ay dahil lumalang ang Panginoon sa araw na iyon ng mga nilalang ayon sa Kanyang sariling larawan: ang mga tao—isang bagay na hindi Niya ginawa sa anumang bagay sa kuwento sa Genesis. Siyempre, ang mga nilikhang ito’y sakdal sa alinmang paraan; dapat lang maging ganoon sila. Kung tutuusin, sila y nilalang ayon sa larawan ng Diyos. Kaya, dahil sa ganap na pangangailangan, hindi kasama sa kanila ang mga mamamatay-tao, magnanakaw, sinungaling, mandaraya, at ang kasamaan na nasa kanila. Ano ang nangyari?

Ang liksyon sa linggong ito ay magtutuon sa paglalang, sa kung ano ang unang ginawa ng Diyos, at pagkatapos ay kung ano ang nangyari roon sa sakdal na paglalang. Sa huli, tatalakayin nito ang tema sa tatlong buwang ito: ano ginagawa ng Diyos para muling maituwid ang mga bagay.

**Ang Sanlinggo sa Isang Sulyap**:

`Ano ang itinuturo ng Biblia tungkol sa mga pinagmulan? Anong uri ng relasyon ang gusto ng Diyos sa sangkatauhan? Ano ang layunin ng punungkahoy ng pagkakilala ng mabuti at masama? Anong pag-asa ang ibinigay kaagad kina Adan at Eva matapos silang magkasala?`