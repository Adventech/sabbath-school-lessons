---
title:  Sa Tabi ng Puno
date:  31/03/2021
---

**“At iniutos ng PANGINOONG Diyos sa lalaki, na sinabi, ‘Malaya kang makakakain mula sa lahat ng punungkahoy sa halamanan, subalit mula sa punungkahoy ng pagkakilala ng mabuti at masama ay huwag kang kakain; sapagkat sa araw na ikaw ay kumain niyon tiyak na mamamatay ka" (Genesis 2:16, 17).**

Ang pagsubok na ito'y nagbigay kina Adan at Eva ng pagkakataong isagaw ang kanilang malayang kalooban. Ito'y isa ring hamon sa kanila na tumugon ng negatibo o positibo sa kanilang relasyon sa Manlalalang. Ipinapakita rin nito na ginawa sila ng Diyos na mga malaya at may moral na nilalang. Kunsabagay, kung wala silang pagkakataong sumuway, kung tutuusin, bakit mag-aabala pa ang Diyos na bigyan sila ng babala laban sa pagsuway?

“Ang lahat nang nauna sa kapitulong ito ang nagpatag ng daan para sa sukdulan [Genesis 2:16, 17]. Ang hinaharap ng lahi ay nakatuon sa isang iisang pagbabawal. Ang tao ay hindi dapat malito dahil sa dami ng mga isyu. Isang utos lang ng langit ang dapat na ilagay sa isip. Dahil dito'y nililimitahan ang bilang ng mga utos sa isa, ang Diyos ay nagbibigay ng mga palatandaan ng kanyang awa. Bukod dito, para tukuyin na ang isang utos na ito'y hindi mahirap, inilagay ito ng Panginoon sa harap ng malawak na pahintulot: ‘mula sa alinmang punungkahoy sa hardin ay malaya kang makakain.””—H.C. Leupold. EXPOSITION OF GENESIS (Columbus, OH: Wartburg Press, 1942), vol. 1, p. 127.

Sa pagtawag kina Adan at Eva na sundin ang kanyang kalooban, sinasabi ng Diyos: Ako ang inyong Manlalalang, at ginawa Ko kayo ayon sa Aking larawan. Ang inyong buhay ay pinapanatili Ko, sapagkat sa pamamagitan Ko kayo'y mabubuhay at gagalaw at magkakaroon ng inyong pagkatao. Ipinagkaloob ko ang lahat ng bagay para sa inyong ikabubuti at kaligayahan (ikabubuhay, tahanan, at kasama sa buhay) at itinatag Ko kayo bilang pinuno ng sanlibutang ito na nasa pangangasiwa Ko. Kung gusto mong pagtibayin ang relasyong ito sa Akin dahil iniibig mo Ako, kung gayo'y magiging Diyos mo Ako, at kayo'y magiging mga anak ko. Maaari mong pagtibayin ang relasyong ito at lubos na magtiwala rito sa pamamagitan ng simpleng pagsunod ng tiyak na utos na ito.

Sa huli, ang ating relasyon sa Diyos ay magiging epektibo at magtatagal kung malaya lamang nating pipiliing tanggapin ang Kanyang kalooban. Sa kabuuan, ang pagtanggi sa Kanyang kalooban ay pag-aangkin ng kalayaan mula sa Kanya. Ipinapakita nitong tayo'y naniniwalang hindi natin Siya kailangan. Ito ang pagpiling nagbubunga ng pagkilala sa kasamaan, at ang kasamaan ay nagbubunga ng paghiwalay, kalungkutan, kabiguan, at kamatayan.

`Ang pagsubok na ibinigay ng Diyos kina Adan at Eva ay pagsubok tungkol sa katapatan at pananampalataya. Magiging tapat ba sila sa kanilang Manlalalang, na nagbigay sa kanila nang lahat nilang kailangan, pati na ang isang mundo ng kasiyahan, o magtutungo sila sa kanilang sariling daan, na malaya mula sa Kanyang kalooban? Mayroon ba silang sapat na pananampalataya sa Kanya na paniwalaan Siya sa Kanyang salita? Ang kanilang katapatan at pananampalataya ay sinubok ng punungkahoy ng pagkakilala ng mabuti at masama. Sa anong mga paraan humaharap tayo sa mga kaparehong pagsubok bawat araw? Paano nagsisilbi ang kautusan ng Diyos bilang kapareho sa utos na ibinigay sa Genesis 2:16, 17?`