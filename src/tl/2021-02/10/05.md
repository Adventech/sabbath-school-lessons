---
title:  '"Isang Mas Mabuting Tipan” (Hebreo 8:6)'
date:  02/06/2021
---

Kahapon, nakita natin na magkapareho ang mga pangunahing elemento ng luma at bagong tipan. Ang kabuuan ay ang kaligtasan sa pamamagitan ng pananampalataya sa isang Diyos na magpapatawad ng ating mga kasalanan hindi dahil sa mayroon tayong mahalagang bagay sa atin kundi dahil sa Kanyang biyaya. Bunga ng pagpapatawad na ito, tayo ay pumapasok sa isang relasyon sa kanya na kung saan magpapasakop tayo sa kanya sa pananampalataya at pagsunod.

Gayunman, ang aklat ng Hebreo ay tinawag ang bagong tipan na “isang mas mabuting tipan.” Paano natin mauunawaan kung ano ang kahulugan nito? Paano na ang isang tipan ay mas mabuti kaysa iba?

`Saan naroon ang pagkakamali dahil sa “kabiguan” ng lumang tipan? (Hebreo 8:7, 8).`

Ang problema sa lumang tipan ay hindi mismo ang tipan. Ito'y sa pagkabigo ng mga tao na tanggapin ito sa pamamagitan ng pananampalataya (Hebreo 4:2). Ang pangingibabaw ng bago sa luma ay nakasalalay sa katotohanang si Jesus-- na sa halip na mahayag lamang sa pamamagitan ng mga hayop na handog (tulad sa lumang tipan)-- na nakikita ngayon ang katotohan dahil sa Kanyang kamatayan at paglilingkod bilang punong-saserdote. Sa ibang salita, ang kaligtasan na inihandog ng lumang tipan ay kapareho rin ng inihandog sa bago. Gayunman, ang bago ay inihayag na mas dakila, mas buo ang paghahayag ng Diyos ng tipan at ng pag-ibig Niya para sa nagkasalang sangkatauhan. Mas mabuti na ang lahat na itinuro sa pamamagitan ng mga simbolo at anino sa Lumang Tipan ay nagkaroon ng katuparan kay Jesus, ang buhay na walang kasalanan, ang kanyang kamatayan, at ang paglilingkod bilang punong saserdote na sinisimbuluhan ng serbisyo sa santuwaryo sa lupa (Hebreo 9:8-14).

Bagaman, ngayon, sa halip na mga simbolo, mga anino, at mga halimbawa, ay nasa atin mismo si Jesus, hindi lamang bilang isang Korderong pinatay na nagbuhos ng Kanyang dugo para sa ating kasalanan (Hebreo 9:12) kundi nakatayo sa langit bilang ating Dakilang Saserdote para sa ating kapakanan (Hebreo 7:25). Bagaman ang kaligtasan na kanyang inihahandog ay kapareho, ang lubos na paghahayag ng kanyang sarili at ang kaligtasang nahayag sa bagong tipan, ay naging mas superyor kaysa luma.

`Basahin ang Hebreo 8:5 at Hebreo 10:1. Sa lumang tipan anong mga salita ang ginamit ng may-akda para ilarawan ang mga serbisyo sa santuwaryo? Paanong ang ginamit na salita ay nakatulong para maunawaan ang pagiging superyor ng bagong tipan?`

`Pag-isipan ito: Bakit ang kaalaman sa buhay, kamatayan, at paglilingkod bilang dakilang saserdote ni Cristo para sa ating kapakanan ay magbibigay sa atin nang mas mabuting pang-unawa sa Diyos kaysa isang makukuha lamang mula sa ritwal ng paghahandog ng hayop sa serbisyo sa santuwaryo sa lupa?`