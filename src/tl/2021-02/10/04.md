---
title:  Ang Luma at Bagong Tipan
date:  01/06/2021
---

**“At ang mga dayuhan na sumanib sa Panginoon, upang maglingkod sa Kanya at ibigin ang pangalan ng Panginoon, at maging kanyang mga lingcod, bawat nangingilin ng Sabbath at hindi nilalapastangan ito, at nag-iingat ng aking tipan-- sila ay dadalhin ko sa aking banal na bundok, at pasasayahin ko sila sa aking bahay dalanginan. Ang aking handog na sinusunog at ang aking alay ay tatanggapin sa aking dambana; sapagkat ang aking bahay ay tatawaging bahay panalangin para sa lahat ng bayan” (Isaias 56:6, 7).**

Sinabi ni Jeremias na ang bagong tipan ay pagtitibayin kasama ng “sambahayan ni Israel” (Jeremias 31:33). Kung gayon, nangangahulugan ba ito na ang mga literal na binhi ni Abraham, ang mga Judio sa dugo at pagkapanganak, ang tatanggap ng mga pangako ng tipan?

Hindi! Sa katunayan, hindi nga ito kahit na noong panahon ng Lumang Tipan. Totoo siyempre na ang bansang Hebreo, sa kabuuan, ay pinagkalooban ng mga pangako ng tipan. Ngunit, hindi ito ginawa para hindi isama ang iba pa. Sa kabaligtaran nito, ang lahat, Judio o Hentil man, ay inaanyayahan na makibahagi sa mga pangako, ngunit sila'y dapat na sumang-ayon muna na pumasok sa tipang iyon. Tiyak na ito'y hindi kakaiba sa ngayon.

`Basahin sa itaas ang mga talata sa Isaias. Anong mga kondisyon ang inilagay nila para roon sa mga may gustong maglingkod sa Panginoon? Mayroon ba talagang anumang pagkakaiba sa hinihiling ng Diyos sa kanila at sa mga hinihiling Niya sa atin ngayon? Ipaliwanag ang iyong sagot.`

Bagaman ang bagong tipan ay tinawag na "mas mabuti" (tingnan ang pag-aaral sa Miyerkules), wala namang totoong pagkakaiba sa mga pangunahing bumubuo sa luma at bagong tipan. Iisa pa rin ang Diyos, na naghahandog ng kaligtasan sa parehong paraan, sa pamamagitan ng biyaya (Exodo 34:6; Roma 3:24); Siya pa rin ang iisang Diyos na naghahanap ng isang bayan na sa pamamagitan ng pananampalataya ay aangkinin ang pangako ng kapatawaran (Jeremias 31:34; Hebreo 8:12); Siya pa rin ang iisang Diyos na gustong isulat ang kautusan sa mga puso nilang susunod sa kanya sa isang relasyon ng pananampalataya (Jeremias 31:33; Hebreo 8:10), Judio man o Hentil.

Sa Bagong Tipan, ang mga Judio, sa pagtugon sa pagpili sa biyaya, ay tinanggap si Jesu-Cristo at ang kanyang ebanghelyo. Sa ilang panahon, sila ang puso ng iglesya, ang “nalabi na pinili sa pamamagitan ng biyaya” (Roma11:5) kung ihahambing doon sa mga “pinapagmatigas” (Roma 11:7). Kasabay nito, ang mga Hentil, na dati ay hindi naniwala, ay tinanggap ang ebanghelyo at isinanib sa totoong bayan ng Diyos, na binubuo ng mga mananampalataya, kahit na anupamang bayan o lahi sila nakasanib (Roma 11:13-24). Kaya ang mga Hentil “na nang panahong iyon, kayo ay walang Cristo, hiwalay sa pagiging mamamayan ng Israel, at mga dayuhan sa mga tipan ng pangako (Efeso 2:12) ay inilapit sa dugo ni Cristo. Si Cristo ay namamagitan sa "bagong tipan” (Hebreo 9:15) para sa lahat ng mananampalataya, kahit na ano pa man ang pagkamamamayan at lahi [nila].