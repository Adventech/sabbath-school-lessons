---
title:  “Higit sa Lahat ng mga Bayan. ..."
date:  02/05/2021
---

**"Sapagkat ikaw ay isang banal na bayan sa Panginoon mong Diyos; pinili ka ng Panginoon mong Diyos upang maging bayan sa kanyang sariling pag-aari, na higit sa lahat ng mga bayan na nasa balat ng lupa” (Deuteronomio 7:6).**

Walang duda tungkol dito: Tiyak na pinili ng Diyos ang bayan ng mga Hebreo na Kanyang maging espesyal na kinatawan sa lupa. Ang salitang isinalin na “espesyal” sa talata sa itaas, segulah, ay maaaring pakahulugan na “mahalagang pag-aari” o “natatanging kayamanan.”  Ang mahalaga ring punto na alalahanin ay ang pagpiling ito ay lubos na gawain ng Diyos, isang pagpapahayag ng Kanyang biyaya. Walang anumang makikita sa mismong mga tao na karapat-dapat sa biyayang ito. Wala ngang maaari, sapagkat ang biyaya ay isang bagay na ibinibigay sa hindi karapat-dapat.

`Basahin ang Ezekiel 16:8. Paano nakatutulong ito na ipaliwanag ang pagpili ng Diyos sa Israel?`

“Bakit pinili ni Yahweh ang Israel? Ito'y mahiwaga. Sila'y isang maliit na pulutong ng mga tao na walang dakilang kultura o reputasyon. Wala silang inaangking espesyal at personal na mga katangian na magiging dahilan para sa ganitong pagpili. Ang pagpili ay isang pagkilos lamang ng Diyos. ... Ang panghuling bunga ng pagpiling iyon ay nakasalalay sa misteryo ng pag-ibig ng Diyos. Ngunit ang katotohanan ay dahil sa tunay na minahal ng Diyos ang Israel at tunay na pinili ito, na dahil dito ay iginalang ang Kanyang pangako sa mga magulang. . . . Siya'y pinili dahil sa kabutihan ng pag-ibig ni Yahweh sa kanya. Siya'y pinalaya mula sa pagkaalipin sa Ehipto sa pamamagitan ng pagpapakita ng kapangyarihan ni Yahweh. Kapag kanilang pinanghawakan ang dakilang katotohanang ito at makikilala nilang sila'y totoong banal at isang espesyal na minamahal na bayan. Kaya, lubhang nakapanlulumo ang anumang pagkahilig sa kanilang bahagi na isuko ang ganitong marangal na katayuan."-J.A. Thompson, DEUTERONOMY (London: Inter-Varsity Press, 1974), pp. 130, 131.

Ayon sa panukala ng Diyos, ang mga Israelita ay magiging maharlika at isang lahi ng mga saserdote. Sa isang masamang sanlibutan, sila ay magiging mga hari, kapwa moral at espiritwal, dahil sa sila ay magtatagumpay laban sa kaharian ng kasalanan (Apocalipsis 20:6). Bilang mga saserdote, sila’y lalapit sa Panginoon sa pamamagitan ng panalangin, sa papuri, at sa sakripisyo. Bilang mga tagapamagitan ng Diyos at ng mga pagano, sila’y magsisilbing mga tagapagturo, mga mangangaral, at mga propeta, at sila’y magiging mga halimbawa ng banal na pamumuhay— mga tagapagtaguyod ng Langit para sa tunay na relihiyon.

`Tingnan ang mga salita sa ating talata ngayon, na kung saan sinabi ng Panginoon na sila'y "higit sa lahat ng mga bayan ... sa lupa.” Kung isasaalang-alang ang lahat, tinuruan tayo ng Salita tungkol sa kahalagahan ng kapakumbabaan at ang panganib ng kataasan, ano sa palagay mo ang kahulugan ng talata? Sa anong mga paraan sila "nakahihigit” sa lahat ng tao? Maaari ba nating iugnay ang isipang iyon sa atin, at bilang isang iglesya rin? Kung puwede, paano?`