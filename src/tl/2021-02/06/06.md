---
title:  Ang Espirituwal na Israel
date:  06/05/2021
---

Anuman ang mga pagkakamali at kakulangan ng matandang Israel, hindi pa natapos ng Panginoon ang panukalang lumikha ng isang tapat na bayan para maglingkod sa Kanya. Ang totoo, ang Lumang Tipan ay tumitingin sa hinaharap sa isang panahon na ang Panginoon ay lilikha ng isang espirituwal na Israel, isang tapat na kalipunan ng mga mananampalataya, mga Judio at mga Hentil, na magsasagawa ng gawain ng pangangaral ng ebanghelyo sa sanlibutan. Maligayang pagdating sa naunang iglesya.

**Basahin ang Galacia 3:26–29.**

`1. Anong pangako ang sinasabi ni Pablo sa talatang 29?`

`2. Ano ang pangunahing elemento na kumikilos para gawin ang isang tao na tagapagmana ng mga pangakong ito? (tingnan ang Galacia 3:26).`

`3. Bakit sinisira ni Pablo ang pagkakaiba ng pagkakakilanlan sa kasarian, pagkamamamayan, at katayuan sa lipunan?`

`4. Ano ang kahulugan ng maging “isa kay Cristo”?`

`5. Basahin ang Roma 4:16, 17. Paano nakakatulong ang mga talatang ito para maunawaan ang sinasabi ni Pablo sa Galacia 3:26-29?`

Bilang anak ni Abraham, sa isang espesyal na kalagayan, si Cristo ay naging tagapagmana ng mga pangako ng tipan. Sa pamamagitan ng bautismo ating tinanggap ang pagiging kapatid ni Cristo at sa pamamagitan Niya ay tinanggap natin ang karapatang maging bahagi ng mga pangako na ginawa kay Abraham. Kaya, ang lahat na ipinangako ng Diyos kay Abraham ay natagpuan kay Cristo, at ang mga pangako ay naging atin, hindi dahil sa pagiging mamamayan, lahi, o kasarian kundi dahil sa biyaya, na ipinagkaloob ng Diyos sa atin sa pamamagitan ng pananampalataya.

“Hindi lamang ang lupain ng Canaan ang kaloob kay Abraham at sa kanyang binhi, kundi ang buong lupa. Gaya ng sinabi ng apostol, ‘Sapagkat ang pangako na dapat siyang maging tagapagmana ng sanlibutan ay hindi dumating kay Abraham o sa kanyang binhi sa pamamagitan ng kautusan kundi sa pamamagitan ng pagiging matuwid ng pananampalataya.’ Roma 4:13. At malinaw na itinuturo ng Biblia na ang mga pangako na ibinigay kay Abraham ay matutupad sa pamamagitan ni Cristo. ... [Ang mga mananampalataya ay nagiging] tagapagmana ng ‘isang mana na hindi nasisira, walang dungis, o hindi kumukupas’ [1 Pedro 1:4]—ang sanlibutan ay pinalaya mula sa sumpa ng kasalanan.”—Ellen G. White, PATRIARCHS AND PROPHETS, p. 170. Ang pangakong ito ay literal na mangyayari kapag ang mga banal ay mamumuhay magpawalang-hanggan na kasama ni Cristo sa bagong lupa (Daniel 7:27).