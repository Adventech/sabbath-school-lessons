---
title:  Ang Bagong Tipan at ang Bagong Puso
date:  22/06/2021
---

**“Upang si Cristo ay manirahan sa inyong mga puso sa pamamagitan ng pananampalataya, kung paanong kayo'y nag-uugat at tumitibay sa pag-ibig. Aking idinadalangin kayo na magkaroon kayo ng kapangyarihang matarok, kasama ng lahat ng mga banal ang luwang, haba, taas, at lalim, at upang makilala ang pag-ibig ni Cristo na higit sa kaalaman upang kayo'y mapuno ng lahat ng kapuspusan ng Diyos” (Efeso 3:17–19).**

Gaya nang ipinakita ng mga unang liksyon sa trimestreng ito, ang bagong tipan ay isa na kung saan inilagay ng Panginoon ang kautusan sa ating mga puso (Jeremias 31:31-33). Hindi lamang nandoon ang kautusan, ngunit ayon sa mga talata ngayon, ay nandoon si Cristo, na kung saan, siyempre, ay isang magandang isipan, sapagkat si Cristo at ang kautusan ay masyadong malapit na magkaugnay. Kaya, kung saan ang kautusan ni Cristo, at si Cristo ang naninirahan din doon (ang salitang Griyego na isinalin sa talata sa itaas na manirahan ay may kahulugan ring “pumirmi sa loob,” na nagbibigay ng isipan nang panghabang panahon), ay darating tayo sa isa pang dakilang kabutihan ng tipan—isang bagong puso.

`Bakit kailangan natin ng isang bagong puso? Anong mga pagbabago ang mahahayag doon sa mga may bagong puso?`

Basahin muli ang talata para ngayon. Pansinin na idinidiin ni Pablo ang elemento ng pag-ibig, na sinabi na kailangan nating “mag-ugat at tumibay” dito. Ang mga salitang ito'y nagpapahiwatig ng katatagan, katibayan, at pamamalagi sa pundasyon ng pag-ibig. Walang kabuluhan ang ating pananampalataya kung hindi ito nakaugat sa pag-ibig sa Diyos at pag-ibig sa iba (Mateo 22:37-39; 1 Corinto 13). Ang pag-ibig na ito'y hindi dumarating sa kawalan. Sa halip, dumarating ito sapagkat nagkakaroon tayo ng banaag ng pag-ibig ng Diyos para sa atin (isang pag-ibig na “hindi maaabot ng pag-iisip” na mahahayag sa pamamagitan ni Jesus. Bunga nito, nagbago ang ating buhay, ang ating mga puso ay nabago, at tayo’y naging bagong mamamayan na may bagong pag-iisip, bagong kagustuhan, at bagong layunin. Ang ating reaksyon sa pag-ibig ng Diyos para sa atin ang nagpabago ng ating mga puso at nagkintal ng pag-ibig para sa iba. Marahil ito ang ibig sabihin ni Pablo, marahil ay bahagi, kapag nagsasabi siya tungkol sa atin na napuno ng “kapuspusan ng Diyos.”

`Basahin ang 1 Juan 4:16. Paano nakaugnay ang talatang ito sa sinulat ni Pablo sa Efeso 3:17–19?`

`Tingnan ang mga talata na ating pinag-aralan ngayong araw. Ano ang magagawa mo para mapahintulutan na maisakatuparan sa iyo ang mga pangako ng mga talatang ito? Mayroon bang mga bagay na kailangan mong baguhin, mga bagay na marahil ay humahadlang sa iyo na iyong maranasan ang “kapuspusan ng Diyos” (Efeso 3:19)? Gumawa ka ng isang listahan ng mga pagbabagong kailangan mong gawin para sa iyong buhay. Gumawa ka para sa iyong sarili at, kung ikaw ay maginhawa, lumikha ng isa na iyong maibabahagi sa klase. Paano ka makakatulong sa isa't isa para gumawa ng kinakailangang pagbabago?`