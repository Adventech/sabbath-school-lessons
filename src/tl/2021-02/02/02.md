---
title:  Ang Pangunahing Kaalaman sa Tipan
date:  04/04/2021
---

**“At ako'y makikipagtipan sa iyo, at ikaw ay labis kong pararamihin” (Genesis 17:2).**

Ang salitang Hebreo na isinalin na “tipan” (na lumabas ng 287 beses sa Lumang Tipan) ay berith. Ito rin ay maaaring isalin na “patotoo” o “huling habilin.” Hindi malinaw ang pinagmulan nito, ngunit ito'y lumabas na may “kahulugan na siyang nagtatali sa dalawang partido. Gayunman, ito'y ginamit sa iba't ibang uri ng kasunduan, sa pagitan ng lalaki at babae at sa pagitan ng tao at ng Diyos. Ito'y may iisang gamit na kung saan ang bawat partido ay lalawak, at isang naiibang paggamit sa relihiyon na ang tipan na ito'y sa pagitan ng Diyos at ng tao. Ang gamit nito sa relihiyon ay isang sagisag na nakabase sa isang karaniwang gamit na may mas malalim na kahulugan [ibig sabihin].”—J. Arthur Thompson, “Covenant (OT),” THE INTERNATIONAL STANDARD BIBLE ENCYCLOPEDIA, revised edition (Grand Rapids, MI: William B. Eerdmans Publishing Company, 1979), vol. 1, p. 790.

Tulad ng tipan sa kasalan, ipinapakita ng tipan ng Biblia ang relasyon at ang pagsasaayos. Bilang pagsasaayos, ang tipan ng Biblia ay naglalaman ng mga pangunahing elementong ito:

1. Pinagtibay ng Diyos ang mga pangako ng tipan sa pamamagitan ng isang panunumpa (Galacia 3:16; Hebreo 6:13, 17).
2. Ang obligasyon ng tipan ay ang pagsunod sa kalooban ng Diyos na makikita sa Sampung Utos (Deuteronomio 4:13).
3. Ang paraan na kung saan ang obligasyon ng Diyos sa tipan ay matutupad sa huli ay sa pamamagitan ni Cristo at ng panukala ng kaligtasan (Isaias 42:1, 6).

`Tingnan ang tatlong elementong nakalista sa itaas (pangako ng Diyos, ang ating pagsunod, at ang panukala ng kaligtasan). Paano mo makikita na gumagawa ang mga bagay na ito sa iyong sariling paglakad araw-araw na kasama ng Panginoon? Sumulat ka ng isang parapo na nagpapakita kung paano ito nahahayag sa iyong buhay ngayon.`

Sa Lumang Tipan, ang sistema ng paghahandog ng anino (types) ay nagturo sa bayan tungkol sa buong panukala ng kaligtasan. Sa pamamagitan ng mga Simbolo nito, ang mga patriyarka at mga taga-Israel ay natutong isagawa ang pananampalataya sa darating na Manunubos. Sa pamamagitan ng mga ritwal nito, ang mga nagsisisi ay maaaring magkaroon ng kapatawaran sa kasalanan at paglaya mula sa panunumbat ng budhi. Ang mga pagpapala ng tipan kung gayon ay maaaring mapanatili, at ang espirituwal na paglago — pagpapanumbalik ng larawan ng Diyos sa buhay—ay magpapatuloy, kahit na nabigo ang sangkatauhan na panatilihin ang kanilang bahagi sa tipan.

`Bagaman may mga tipan na ginagawa sa pagitan ng mga tao, ang pangunahing gamit ng salitang berith sa Hebreong Biblia ay kaugnay sa relasyon sa pagitan ng Diyos at ng sangkatauhan. Kung isasaalang-ala kung sino ang Diyos at kung sino tayo kung ihahambing sa Kanya, anong uri ng relasyon ang mailalarawan ng tipan na ito?`