---
title:  Ang Tipan kay Abraham
date:  06/04/2021
---

**“Pagpapalain ko ang magbibigay ng pagpapala sa iyo, at susumpain ko ang susumpa sa iyo; at sa pamamagitan mo ang lahat ng angkan sa lupa ay pagpapalain” (Genesis 12:3).**

`Basahin ang Genesis 12:1–3. Ilista ang mga espesipikong pangako na ibinigay ng Diyos kay Abram.`

`Pansinin na sa mga pangakong ito na sinabi ng Diyos kay Abram na "sa pamamagitan mo ang lahat ng angkan sa lupa ay pagpapalain” (Genesis 12:3). Ano ang kahulugan nito? Paano na ang lahat ng mga sambahayan sa lupa ay pagpapalain sa pamamagitan ni Abram? Tingnan ang Galacia 3:6-9. Sa anong mga paraan makikita mo sa naunang pangakong ito ang pangako tungkol kay Jesus na Mesiyas? (Tingnan ang Galacia 3:29.)`

Dito, sa unang naitalang pagpapahayag ng Diyos kay Abram, ipinangako ng Diyos na pumasok sa isang malapit at walang hanggang relasyon sa kanya, kahit bago pa Niya ginamit ang anumang salita na nagsasabi tungkol sa pakikipagtipan. Ang direktang pagtukoy sa tipan na gagawin ng Diyos ay dumating sa huli (Genesis 15:4–21; Genesis 17:1-14). Para sa kasalukuyan, nag-alay ang Diyos ng isang relasyon sa pagitan ng Diyos at ng tao na mayroong malaking kahalagahan. Ang inulit na “gagawin Ko” sa Genesis 12:1-3 ay nagmumungkahi ng lalim at kadakilaan ng handog at pangako ng Diyos.

Dagdag pa rito, tumanggap si Abram ng isa, ngunit sumusubok, na utos. “Humayo ka.” Siya'y sumunod sa pamamagitan ng pananampalataya (Hebreo 11:8), ngunit hindi upang tumanggap ng ipinangakong mga pagpapala. Ang kanyang pagsunod ay tugon sa kanyang pananampalataya sa nagmamahal na relasyon, na itinatag na ng Diyos. Sa ibang salita, naniwala na si Abram sa Diyos, nagtiwala na sa Diyos, nagkaroon na ng pananampalataya sa pangako ng Diyos. Dapat lamang: kung hindi, sa una pa lang ay hindi na niya iiwan ang kanyang sambahayan at lupain ng mga ninuno para pumunta sa mga di-kilalang lugar. Naipakita ng kanyang pagsunod ang kanyang pananampalataya sa mga tao at sa mga anghel.

Si Abram, noon pa man ay nagpakita ng pangunahing relasyon sa pagitan ng pananampalataya at mga gawa. Tayo'y naligtas sa pamamagitan pananampalataya-isang pananampalatayang nagbubunga ng mga gawa ng pagsunod. Unang dumarating ang pangako ng kaligtasan, sumusunod ang gawa. Bagaman hindi magkakaroon ng pakikisama sa tipan at pagpapala kung walang pagsunod, ang pagsunod ay tugon ng pananampalataya sa mga ginawa na na Diyos. Ang ganitong pananampalataya ay naglalarawan ng prinsipyo sa 1 Juan 4:19, “Tayo'y umibig sapagkat siya [ang Diyos] ang unang umibig sa atin."

`Basahin ang Genesis 15:6. Sa maraming paraan, paano nito ipinapakita ang basehan ng lahat ng mga pangako sa tipan? Bakit ang pagpapalang ito ang siyang pinakamahalaga sa lahat?`