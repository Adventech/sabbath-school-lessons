---
title:  Karagdagang Kaisipan
date:   27/10/2023
---

“Pagmamahal sa mga nangapapahamak na kaluluwa ang nagbigay inspirasyon sa panalangin ni Abraham. Bagaman kinasusuklaman niya ang mga kasalanan ng tiwaling lunsod na iyon, ninais niyang maligtas ang mga makasalanan. Ang kanyang malalim na interes para sa Sodoma ay nagpapakita ng pagkabalisa na dapat nating madama para sa mga di-nagsisisi. Dapat tayong mapoot sa kasalanan, ngunit kaawaan at mahalin ang makasalanan. Sa buong paligid natin ay may mga kaluluwang patungo sa kapahamakan na walang pag-asa, nakakikilabot na gaya ng nangyari sa Sodoma. Araw-araw ay nagsasara ang probasyon ng iba. Bawat oras ang ilan ay tumutungo sa hindi maabot ng awa. At nasaan ang mga tinig ng babala at pagsusumamo na tawagin ang makasalanan na tumakas mula sa nakatatakot na kapahamakan na ito? Nasaan ang mga nakaunat na kamay upang ibalik siya mula sa kamatayan? Nasaan ang mga may kababaang-loob at nagpapatuloy na pananampalataya na nagsusumamo sa Diyos para sa kanya?

“Ang espiritu ni Abraham ay ang espiritu ni Cristo. Ang Anak ng Diyos ay ang mismong dakilang Tagapamagitan para sa makasalanan. Siya na nagbayad ng halaga para sa katubusan nito ay alam ang halaga ng kaluluwa ng tao. Sa isang pagkamuhi sa kasamaan na umiiral lamang sa isang walang bahid na dalisay na likas, nagpakita si Jesus sa makasalanan ng isang pag-ibig na tanging ang walang hanggang kabutihan lamang ang makaiisip. Sa mga pagdurusa ng pagpapapako sa krus, ang mismong nabigatan sa napakasamang pasanin ng mga pagkakasala ng buong mundo, ay nanalangin para sa mga nanlait at pumatay sa Kanya, ‘Ama, patawarin mo sila, sapagkat hindi nila nalalaman ang kanilang ginagawa.’ Lucas 23:34.”—Ellen G. White, PATRIARCHS AND PROPHETS, p. 140.

“Pinarangalan si Abraham ng mga nakapaligid na bansa bilang isang makapangyarihang prinsipe at isang matalino at mahusay na pinuno. Hindi niya inilayo ang kanyang impluwensya mula sa kanyang mga kapwa. Ang kanyang buhay at karakter, sa kanilang kapansin-pansin na kaibahan sa mga sumasamba sa diyus-diyosan, ay nagsagawa ng mabisang impluwensya na pabor sa tunay na pananampalataya. Hindi natitinag ang kanyang katapatan sa Diyos, habang ang kanyang pagiging palakaibigan at kagandahang-loob ay nagbigay inspirasyon sa pagtitiwala at pakikipagkaibigan at ang kanyang di-natitinag na kadakilaan ay humiling ng paggalang at karangalan.”—PATRIARCHS AND PROPHETS, pp. 133, 134.

**Mga Tanong Para sa Talakayan**:

`Ano pang mga ibang halimbawa sa Kasulatan ang nagpapakita sa atin ng isang indibiduwal na ginawa ang kanyang tawag sa misyon? Paano si Juan na Tagapagbautismo? Tatawagin mo ba siyang matagumpay?`

`Basahin ang Genesis 19:30–36. Ano ang sinasabi nito sa atin patungkol sa karakter ng ilan sa mga naligtas mula sa Sodoma?`

`Ano pang mga liksyon ang matututunan natin mula sa halimbawa ni Abraham hinggil sa misyon at kung paano ito ginawa?`

`Isipin ang tungkol dito: Iisipin mo bang isang matagumpay o isang kabiguan ang pamamagitan ni Abraham para sa Sodoma at Gomorra?`