---
title:  Ang Pagmamahal ni Abraham Para sa Lahat
date:   23/10/2023
---

`Basahin ang Genesis 18:16–33. Paano ginamit ni Abraham ang kanyang magandang katangian ng pag-ibig para sa lahat ng tao nang walang pagtatangi sa lipi, lahi, at tao?`

Ang ikalawang katangian ni Abraham mula sa Genesis 18 ay ang kanyang pagmamahal sa mga tao, kahit para sa mga hindi niya kilala nang personal. Ito ay magandang liksyon para sa bawat isa sa atin. Mga makasalanan ang mga tao ng Sodoma at Gomorra, malayo sa kanyang mga pinahahalagahan, ngunit ang puso niya ay puno ng pagmamahal para sa lahat nang walang pagtatangi sa lahi, kasarian, wika, o relihiyon.

Ipinahayag ng Diyos ang Kanyang pasya na lipulin ang lunsod ng Sodoma at Gomorra. “Sinabi ng PANGINOON, ‘Ang sigaw laban sa Sodoma at Gomorra ay malakas, at sapagkat ang kasalanan nila ay napakalubha, at bababa ako ngayon at titingnan ko kung ginawa nga nila ang ayon sa sigaw na dumating sa akin; at kung hindi ay aking malalaman.’ ” (Genesis 18:20, 21).

Sinabi ni Abraham ang kanyang kahilingan sa Diyos na may malaking pagpapakumbaba at paggalang: “ ‘Malayong gagawa ka ng ganito, na ang banal ay iyong pataying kasama ng masama, anupa’t ang banal ay makatulad sa masama! Malayong mangyari iyan! Di ba gagawa ng matuwid ang Hukom ng buong mundo?’ ” (Genesis 18:25).

Sa pamamagitan ng kanyang pagmamahal, ninais ni Abraham na iligtas ang lahat ng tao sa mga lunsod na ito, hindi lamang ang mga matuwid. Tiyak na alam ni Abraham kung gaano kasama ang mga taong nakatira roon. Sinong nakakaalam kung anong mga kuwento ang narinig niya patungkol sa mga taong iyon at kanilang gawi? At batay sa nalalaman natin patungkol sa kanila, gaya ng ipinakita sa kasunod na kapitulo, kasama ang di-kanais-nais na kuwento ni Lot at ng maraming mga tao sa labas ng kanyang bahay (tingnan ang Genesis19:1–11), masasama ang mga taong ito.

Subalit si Abraham ay nakiusap para sa kapakanan nila dahil nalalaman niya sa kanyang sarili ang pag-ibig ng Diyos. Alam ni Abraham na ang mga tao ay maaaring makabalik sa Diyos sa pamamagitan ng pagsisisi.  Para kay Abraham, ang pagliligtas sa mga naninirahan sa mga lunsod na ito ay magbibigay sa kanila ng pagkakataong magsisi.

Sa huli, ibinatay ni Abraham ang kanyang kahilingan sa kung ano ang personal niyang nalalaman patungkol sa pag-ibig ng Diyos sa mga tao. Siya mismo ang mayroong malaking pag-ibig para sa mga makasalanan, at alam niya na hangga’t mayroong buhay, may pag-asa para sa kaligtasan.

`Bakit ang pananalangin para sa iba ay napakahalaga sa ating sariling buhay ng pananalangin? Paano nakatutulong ang pananalangin para sa iba sa ating paglago sa espirituwal at higit na maranasan ang katotohanan ng pag-ibig ng Diyos para sa mga makasalanan?`