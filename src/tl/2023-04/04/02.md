---
title:  Ang Kaloob ng Pagpapatuloy
date:   22/10/2023
---

`Basahin ang Genesis 18:1–15. Anong mga elemento ng pagpapatuloy ang ipinakita sa pagtugon ni Abraham sa kanyang mga panauhin?`

Si Abraham ay nakaupo sa pasukan ng kanyang tolda sa kainitan ng araw. Hindi karaniwan ang gawaing ito. Kapag tirik ang araw sa oras na iyon ng tagaraw, lahat ay naghahanap ng lilim at sariwang simoy ng hangin. Ngunit, marahil, tinitiis ni Abraham ang init para matulungan ang sinumang maaaring dumaan?

Habang naroon, nakita niya ang tatlong mga manlalakbay. Ang kanyang kaugalian, malamang, ay ang mag-alok ng pagpapatuloy sa mga dayuhan. Ito ang dahilan kung bakit ang pagkukusa ng pakikitagpo ay mula kay Abraham: sa talata ay tumakbo siya patungo sa kanila mula sa pasukan ng kanyang tolda. Ang puntong ito ay mahalaga, ito ay: Si Abraham ay nagkusang lumapit sa kanila bago pa man sila lumapit sa kanya.

“ ‘Hayaan mong dalhan ko kayo rito ng kaunting tubig, at maghugas kayo ng inyong mga paa, at magpahinga kayo sa lilim ng kahoy. Kukuha ako ng kaunting tinapay upang makapagpalakas sa inyo, at pagkatapos ay magpatuloy na kayo, yamang kayo'y pumarito sa inyong lingkod’ ” (Genesis 18:4, 5).

Alam ni Abraham ang kanyang misyon, ito ang ibahagi sa lahat ang kaalaman patungkol sa Panginoon sa mundong nababalot ng paganismo, pagsamba sa diyus-diyosan, at politeismo. Gaya ng nakikita natin sa pangyayaring ito, ang pinaka-agarang paraan niya upang tuparin ang kanyang misyon ay sa pamamagitan ng pagpapatuloy sa mga dayuhan na ito, na tila basta lumitaw na lamang sa abot-tanaw.

Samantala, ang “dakilang sambahayan ni Abraham ay binubuo ng higit sa isang libong kaluluwa, marami sa kanila ang mga ulo ng mga pamilya, at hindi kakaunti ang bagong hikayat mula sa paganismo. Ang gayong sambahayan ay nangangailangan ng matatag na mamumuno. Hindi sapat ang mahina, alanganing mga pamamaraan. . . . Ang impluwensya ni Abraham ay umabot higit sa kanyang sariling sambahayan. Saanman niya itayo ang kanyang tolda, kanyang itinayo sa tabi nito ang dambana para sa paghahandog at pagsamba. Kung maalis ang tolda, nananatili ang dambana; at maraming naglilibot na taga-Canaan, na ang kaalaman tungkol sa Diyos ay natamo mula sa buhay ni Abraham na Kanyang lingkod, ang tumutungo sa dambana na iyon upang magalay ng handog kay Jehova.”—Ellen. G. White, EDUCATION, p. 187.

Mula sa simula ay naiintidihan ng taong ito na tinawag siya ng Diyos para sa misyon, at ang kanyang pagpunta sa Lupang Pangako ay hindi para magbakasyon kundi para maging pagpapala sa mga tao sa kanyang paligid at sa mundo sa pamamagitan ng kanyang binhi.

`Anong mga prinsipyo sa halimbawa ni Abraham ng pagiging mapagpatuloy ang maaari mong tularan sa iyong buhay?`