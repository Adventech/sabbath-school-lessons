---
title:  Ang Espiritu ng Pananalangin ni Abraham
date:   24/10/2023
---

`Basahin ang Genesis 18:23–32 at Santiago 5:16. Ano ang dapat ituro sa atin nito patungkol sa kapangyarihan ng pananalangin para sa iba?`

Ang pag-uusap sa pagitan ni Abraham at ng Diyos ay isang simbolo, isang paglalarawan, ng pananalangin para sa iba. Ipinakita si Abraham sa kapitulong ito bilang isang tagapamagitan sa harapan ng Diyos para sa mga tao ng Sodoma at Gomorra. Siya ay nagsusumamo para sa kanila, para sa kapakanan nila; ibig sabihin, siya sa isang paraan ay kumikilos bilang isang halimbawa, isang simbolo, ni Jesus bilang ating Tagapamagitan sa harapan ng Ama. Magiging matagumpay lamang ang ating mga misyon kung mananalangin tayo ng ganitong mga uri ng panalangin.

Natutunan ni Abraham na mahalin ang mga nakatira sa Sodoma, Gomorra, at iba pang mga lunsod na malapit. Ito ang dahilan kung bakit tapat at taimtim ang kanyang panalangin. Nakipaglaban na siya sa ilang hari na tumalo sa mga hari ng Sodoma at Gomorra. Pagkatapos ng pagkapanalo ni Abraham, si Bera na hari ng Sodoma ay nakipagkita kay Abraham kasama si Melquizedek. Hiniling ni Bera na pabalikin ang kanyang bayan sa kanilang mga tahanan: “ ‘Ibigay mo sa akin ang mga tao at kunin mo ang mga ari-arian para sa iyong sarili” (Genesis 14:21). Ito ay pahiwatig ng pagmamahal ng haring ito sa kanyang bayan. At dahil isa sa magandang katangian ni Abraham ay pagmamahal, mahal niya ang mga hari ng Sodoma at Gomorra, at siya ay nanalangin para sa kanila at kanilang bayan. “Pagmamahal sa mga napapahamak na kaluluwa ang nagbigay inspirasyon sa panalangin ni Abraham.”—Ellen G. White, PATRIARCHS AND PROPHETS, p. 140.

May pagpapakumbaba at pagtitiyaga sa mga pananalangin ni Abraham. Sa sandaling tinanggap ng Diyos ang kanyang unang kahilingan, ang iligtas ang lunsod hangga’t may 50 matuwid na mga taong naninirahan doon, kanyang ipinagpatuloy ang kanyang pamamagitan.

Hindi magiging matagumpay ang ating misyon kung walang pananalangin, pananalangin para sa iba. Pagkatapos makipagkita sa isang tao, pagkatapos magbigay ng sermon o pag-aaral ng Biblia, dapat nating ipagdasal ang mga taong nakakausap natin. Pinakikinggan ng Diyos ang ganitong mga panalangin sa pag-antig sa puso ng mga taong ating nakakausap. Hindi ang ating mga salita o kahusayan sa pananalita ang magpapabago sa mga kaibigan at kakilala natin—ang Banal na Espiritu. Ito ang dahilan kung bakit sa anumang misyon na tayo ay kasali, dapat nating ipanalangin ang bawat tao nang indibiduwal.

`Basahin ang Roma 8:34 at Hebreo 7:25. Ano ang sinasabi nila sa atin patungkol sa kung anong ginawa ni Jesus para sa atin, at paano tayo matutulungan ng katotohanang ito na mas maunawaan ang ating tungkulin bilang mga tagapamagitan para sa iba?`