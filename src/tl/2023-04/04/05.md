---
title:  Ang Misyon ni Abraham
date:   25/10/2023
---

`Basahin ang Genesis 19:1–29. Ano ang resulta ng espiritu ng pagpapatuloy, pagmamahal, at pananalangin ni Abraham?`

Nagbibigay ng kapansin-pansin na pahiwatig ang talata patungkol sa posisyon ni Lot sa lunsod ng Sodoma: “Si Lot ay nakaupo sa pintuang-bayan ng Sodoma” (Genesis 19:1). Nangangahulugang siya ay isang mahalagang tao sa lunsod, tiyak na isang opisyal ng publiko, sapagkat ang pag-upo sa pintuang-bayan ay isang pribilehiyo ng mga opisyal, hukom, at hari (2 Hari 19:8; Jeremias 38:7; Ruth 4:1).

Ang Genesis 19 ay halos katulad ng kapitulo18 at ng kuwento ng mga anghel kasama si Abraham. Bawat isa kina Abraham at Lot ay nakaupo sa pasukan o pintuan (Genesis 18:1; Genesis 19:1); bawat isa kina Abraham at Lot ay naganyaya ng mga dayuhan upang magpahinga sa kanilang tirahan (Genesis 18:3, 4; Genesis 19:2); bawat isa kina Abraham at Lot ay naghanda ng pagkain para sa kanilang mga bisita (Genesis 18:4–8; Genesis 19:3). Anuman ang kanyang mga pagkakamali, tila may mga magagandang katangian si Lot.

“At buhat sa langit ay nagpaulan ang PANGINOON sa Sodoma at Gomorra ng asupre at apoy. Ginunaw niya ang mga lunsod na iyon, at ang buong libis at ang lahat ng nakatira sa mga lunsod at ang tumutubo sa lupa” (Genesis 19:24, 25).

Hindi natin alam kung ilang mga tao ang nakatira sa Sodoma at Gomorra sa panahon ng ulat na ito, ngunit sa libu-libong mga tao ay apat lamang ang umalis ng lunsod, at tatlo lamang ang naligtas. Kapareho sa baha ng Genesis. Hindi natin alam kung ilan ang nabubuhay sa panahong iyon, ngunit alam natin na karamihan ay hindi naligtas.

Ang kaunting bilang ng mga naligtas na nakatira sa Sodoma ay may mga ipinahihiwatig para sa ating sariling misyon: hindi lahat ay maliligtas. Nais natin na tanggapin ng lahat si Jesus at ang Kanyang plano ng kaligtasan, ngunit bawat tao ay may malayang kalooban. Ang tungkulin natin ay ang mag-anyaya ng maraming tao hangga’t maaari upang gumawa ng pagpapasya para kay Jesus. Habang ating ginagawa ang ating misyon, tinutulungan tayo ng Diyos sa pamamagitan ng Banal na Espiritu, ngunit hindi Niya kailanman lalabagin ang kalooban ng sinuman. Sa huli, ang malayang kalooban ay nangangahulugang anuman ang ating gawin, gaano man karami ang ating panalangin, ang kaligtasan ay nakasalalay sa pagpili ng bawat indibiduwal.

`Paano natin matututunang huwag panghinaan ng loob kung hindi natin nakikita ang gusto nating uri na mga resulta kapag tayo ay gumagawa ng misyon?`