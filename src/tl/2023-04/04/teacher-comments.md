---
title:  Komento ng Guro
date:   27/10/2023
---

### Unang Bahagi: Pangkalahatang Pananaw

Noong nakaraang linggo, tumuon ang aralin sa panawagan ng Diyos sa mga tao na makisama sa Kanya sa gawain ng pagbabahagi ng Kanyang pagibig sa sanlibutan. Nakaugat ang misyong ito sa Paglalang at inuulit sa buong Kasulatan. Ang pokus ng aralin sa linggong ito ay sa pagbabahagi sa misyon ng Diyos. Nagsisimula ito sa isang panawagan, ngunit hindi ito nagtatapos doon; kung walang pagkilos ng pagbabahagi, kaunti ang pakinabang sa panawagan.

Inilalarawan ng 1 Juan 4:8 ang Diyos bilang pag-ibig. Sa loob ng liham na iyon mula kay Juan, sinasabi na silang naging mga saksi sa pag-ibig ng Diyos ay magbabahagi sa pag-ibig na iyon sa higit na malawak na sanlibutan. Kung ang ibinabahagi ng mga tao ay hindi pagpapakita ng pag-ibig, kung gayon ay hindi ito bahagi ng misyon ng Diyos at hindi dapat ibinabahagi. Nasa ibaba ang ilang halimbawa ng pagbabahagi ng pag-ibig ng Diyos na maaaring maging mga gabay sa kahulugan ng pagbabahagi ng pag-ibig ng Diyos ngayon sa kanilang nakapalibot sa atin na hindi pa ganap na nakakaranas ng Kanyang pag-ibig sa kaganapan nito.

### Ikalawang Bahagi: Komentaryo

Ang pinakamabuting lugar na magsimula kapag pinag-aaralan ang pagbabahagi ng pag-ibig ng Diyos ay sa mga Ebanghelyo. Noong nagkatawangtao ang Diyos sa sanlibutan sa anyo ni Jesus, malalim na halimbawa ito ng pag-ibig. Samantalang wala sa atin ang makakaulit sa pagkakatawang-tao nang eksakto, tinawagan tayo na sumunod sa halimbawa na ibinigay ni Jesus, lalo na kung papaano Siya nakipag-ugnayan sa ibang tao at nagpakita ng pag-ibig. Maging ang mababaw na pagbasa sa mga Ebanghelyo ay mabilis na nagpapakita ng inuulit na tema na inilalarawan tungkol kay Jesus. Nakakatulong sa atin ang mga temang ito na timbangin kung paano natin ibabahagi ang pag-ibig ng Diyos.

May pagkahabag si Jesus, maging tungo sa mga taong nangangailangan o tungo sa mga buong karamihan ng mga tao. Minsan pinangunahan ng pagkahabag na ito si Jesus upang hipuin at pagalingin ang isang tao (Lucas 5:12, 13), minsan ay pinangunahan Siya nito na pakainin ang maraming tao sa paraang malikhain (Juan 6:1-14), at minsan naman ay nagbunga ito sa uri ng salita o salaysay (Mateo 19:14). Hindi maaaring paghiwalayin ang pagkahabag at pagbabahagi sa misyon ng Diyos. Kung sa pagbubulaybulay ay hindi tayo makahanap ng maraming sandali ng pagkahabag sa ating mga buhay o sa mga gawain ng ating mga iglesya, kailangan nating timbangin kung paano, o kung, nakikibahagi pa tayo sa misyon ng Diyos.

Hinanap din ni Jesus ang mga tao na bukas sa pagtanggap ng pagpapala. Kapag nakikibahagi sa misyon ng Diyos, kailangan nating sumunod sa Kanyang halimbawa. Karapatan natin na hanapin silang nasa ating pamayanan na napapabayaan at malikhaing nakikibahagi sa pag-ibig ng Diyos sa kanila. Ang paglilingkod na ito ay pagsunod sa hakbang ni Jesus at pagtupad sa Kanyang ninanasa, katulad ng ipinakita sa Mateo 25:31-46. Nakalaan si Jesus sa paghilom sa mga nasirang relasyon at ginugol ang karamihan ng Kanyang panahon sa lupa sa pagpapanumbalik sa mga nasirang ugnayan. Samantalang lahat tayo’y nagkakamali, silang nakaranas sa pag-ibig at pagpapatawad ni Jesus ay may pananagutan sa sanlibutan na ipahayag ang pag-ibig at pagpapatawad na ito. Ang paglalahad na ito ay bahagi ng kahulugan ng pagbabahagi ng misyon ng Diyos.

Madalas na nagtatalo ang mga iskolar kung ang pangunahing pagmamalasakit ni Jesus ay ang paggawa para sa mga Judio o sa mas malawak na sanlibutan. Sinasabi ng ilan na ginugol ni Jesus ang karamihan ng Kanyang oras para sa mga Judio at sinabihan ang Kanyang mga alagad na gawin din ang gayon, kahit na noong panahon lamang na kasama Niya sila, ang mga Judio ang Kanyang pangunahing pokus (Mateo 15:24). May kaunting katotohanan sa kaisipang ito, ngunit maraming pagkakataon kung saan ipinakita ni Jesus na ang Kanyang pag-ibig ay hindi lamang para sa mga Judio. Ilang beses Niyang inulit ang mga salaysay sa Lumang Tipan na nagdiin sa pananampalataya ng mga taong hindi Judio, katulad ng mga salaysay ng babaing balo sa Zarepat, kay Naaman, at sa Reyna ng Sheba (Lucas 4:24-27; Mateo 12:42). Gumugol si Jesus ng panahon sa labas ng Judea kasama ang mga hindi Judio, kasama ang ilang gabi sa isang bayang Samaritano (Juan 4:40) at isang pagdalaw sa rehiyon ng Tiro at Sidon (Marcos 7:24), hindi pa binabanggit ang Decapolis, na tinitirhan ng mga Hentil (Marcos 7:31-36).

Isinakabuhayan ni Jesus ang misyon at pagmamahal na humahamon sa makitid na pag-iisip ng ilan sa Kanyang bayan noong Kanyang kapanahunan. Sa pamamagitan ng paghahayag sa pag-ibig na ito at sa pagsasakabuhayan ng Kanyang misyon, inihanda ni Jesus ang mangyayari pagkatapos Niyang mamatay, mabuhay na maguli, at umakyat sa kalangitan. Umaasa si Jesus na silang sumunod sa Kanya sa panahon Niya sa lupa ay makakaranas sa Kanyang pag-ibig sa paraang dadalhin nila ang karanasang iyon sa higit na malawak na sanlibutan. Sa loob ng konteksto ng pagdanas ng pagmamahal, ibinigay ni Jesus ang kilalang Mateo 28:18-20, na inaatasan ang Kanyang mga alagad na lumabas sa sanlibutan. Ang tagubiling ito ay hindi lamang panawagan sa misyon kundi panawagan na magturo, gumawa ng mga alagad, at ibahagi ang pag-ibig ng Diyos, na personal na naranasan ng bawat alagad. Hindi tayo tinatawagan na makibahagi sa misyon ng Diyos hanggang magkaroon tayo ng pagkakataon na makilala ang Diyos at maranasan ang Kanyang pag-ibig. Noon lamang tayo magkakaroon ng bagay na karapat-dapat ibahagi.

Ang isa pang mahalagang bahagi ng Kasulatan na makakatulong sa pagbasa tungkol sa pagbabahagi ng pag-ibig ng Diyos ay ang aklat ng Gawa. Samantalang madalas na binibigyan ang aklat na ito ng pamagat na Gawa ng mga Alagad, higit na wastong pamagatan itong Gawa ng Banal na Espiritu. Puno ang aklat ng pagtutulungan ng Banal na Espiritu at ng mga tao. Kagaya sa mga Ebanghelyo, makakakita tayo ng mga tao na nagkaroon ng napakabuting karanasan kasama si Jesus, na hindi nakahandang panatilihin ang karanasang iyon sa kanilang sarili lamang at binigyang kakayahan ng Banal na Espiritu na ibahagi ang pag-ibig na ito hanggang sa malalayong lugar.

Katulad ng nabanggit sa naunang aralin, ang pagmimisyon ay palaging kalsadang may dalawang direksyon kung saan ang lahat ng nasasangkot ay maaaring matuto ng ilang bagay mula sa isa’t isa. Pinapaalala sa atin ng aklat ng Gawa na hindi natin inaagawan ng lugar ang Diyos. Ang Diyos, sa pamamagitan ng Espiritu, ay nangunguna sa atin sa lahat ng lugar. Nagbibigay ang katotohanan ng Biblia na ito ng ilang implikasyon na mabuti nating pagbulayan.

Una, kung nangunguna ang Espiritu sa atin, dapat na makaasa tayo ng pagpapakita sa ating pagdating. Naranasan ito ni Pedro sa kanyang pakikiharap kay Cornelio (Gawa 10; 11:1-18). Bilang resulta, nakilala ni Pedro na hindi lamang naroon na ang Diyos bago pa siya dumating kundi may matututunan pa siya mula kay Cornelio tungkol sa pag-ibig ng Diyos. Sa maraming paraan, ang salaysay na ito ni Pedro at ni Cornelio ay tungkol sa patuloy na paglago ni Pedro sa pag-unawa sa Diyos, na katulad din kung paano ito’y tungkol kay Cornelio at sa kanyang sambahayan. Kung lalabas tayo upang makibahagi sa misyon ng Diyos, hindi tayo dapat lumabas nang mapangahas, na para bang wala tayong matututunan mula sa kanila na lumalapit sa atin na naghahanap ng liwanag. Bagkus ay lalabas tayo na umaasang makita ang Espiritu na gumagawa na sa mga pamamaraang maaari tayong makibahagi.

Ikalawa, mayroon tayong maaaring maibahagi. Samantalang nauuna sa atin ang Espiritu, nakikisama rin Siya sa atin. Ang bawat isa sa atin ay may kakaibang salaysay o patotoo tungkol sa ating paglalakbay kasama ni Jesus. Kailangang ibahagi ang ating mga salaysay. Sa pagsasagawa nito, sa pamamagitan ng ating mga salaysay, maaari tayong makapagpaningas sa puso ng ilan ng bagong pananaw tungkol sa Diyos o makapag-udyok sa kanyang kalooban ng bagong pagnanasa na sumunod sa Tagapagligtas. Nagmumula ang pag-udyok na ito sa ating pagpapakita ng pag-ibig ng Diyos sa pamamagitan ng mga salita o gawa. Dahil nasa pinakasentro ng hinihingi sa atin ng Diyos ang mga malusog na ugnayan, madalas Siyang naghihintay o binabawasan ang Kanyang paglalahad, hanggang naroon ang isa Niyang tagasunod upang magbahagi ng mabuting balita. Kaya’t kailangang makilala natin ang pagkakataong ito, na mapanalangining nakaugnay sa kanilang gumagawa na ang Diyos, na naglalayong magbahagi ng salaysay ng Diyos sa kanila sa bawat pagkakataon.

### Ikatlong Bahagi: Aplikasyon sa Buhay

Samantalang madalas na sinusubukan ng mga tagapanguna ng iglesya na hikayatin ang mga tao na makisangkot sa pagmimisyon, mahalagang makilala

na may ilang payak na bagay na magagawa ng bawat isa sa atin upang timbangin ang ating mga sariling kakayanan at ang kakayanan ng ating lokal na iglesya na makibahagi sa misyon ng Diyos. Ang mga payak na bagay na ito, kapag sadyang isinagawa, ay maaaring mabago tayo nang malaki tungo sa pagpapakumbaba at tungo sa paggawa ng mga pagbabago sa iglesya na nagdadala sa atin upang maging higit na nakatuon sa mga pangangailangan ng higit na malawak na sanlibutan.

Ang bawat isa sa atin ay dapat na palagiang gumugol ng oras upang pag-isipan ang sarili. Nangangailangan ang gawaing ito ng malaking sukat ng katapatan sa sarili, kung saan palaging nagpupunyagi ang bawat isa sa atin. Dapat na tanungin ng bawat isa sa atin ang ating sarili, Naranasan ko na ba ang pag-ibig ng Diyos kamakailan? Kung hindi pa, bakit? Kung naranasan mo na, tanungin mo ang iyong sarili ng mga sumusunod na katanungan: Naibahagi ko na ba ang pag-ibig na nararanasan ko sa higit na malawak na sanlibutan? Ang mga payak na tanong na ito, kapag itinanong nang tapat, ay maaaring maglahad ng maraming bagay.

Bilang isang grupo, maaaring itanong din ng iglesya ang mga katanungang ito. Ang iglesya ba ay lugar kung saan nararanasan ng komunidad ang Diyos? At kung ang Diyos ay maranasan sa komunidad, ibinabahagi ba ng iglesya ang reyalidad na iyon sa mas malawak na lipunan sa kanilang paligid? Sa sandaling matuos ng iglesya ang sitwasyon, makakagawa sila ng mga panukala upang mag-follow up upang tumungo sa pagdanas sa Diyos sa mga bagong mga pamamaraan o masiglang kunin ang kanilang naranasan na at ibahagi ito sa higit na malawak na komunidad.

Ang mga palagiang paalala (sa pamamagitan ng mga sermon, mga salaysay para sa mga bata, aklat, at mga artikulo) sa mga pangangailangan ng sanlibutan ay mahalaga. Katulad ng ginawa ni Jesus sa Kanyang mga alagad, ginagawa rin ng Diyos sa atin ngayon. Nais ng Diyos na tayo’y maging mga mamamayan ng sanlibutan na nag-iisip sa labas ng ating mga sariling pangangailangan. Dapat nating nasain ang pag-ibig ng Diyos na dapat ibahagi sa buong sangkatauhan, at dapat ay masigasig nating sinusundan ang mga pamamaraan na ginagawa itong posible. Para sa ilan, nangangahulugan ang katotohanang ito ng paglipat sa ilan sa kanilang pinagkukunang pinansyal tungo sa iyong pagmimisyon. Para sa iba, nangangahulugan ang katotohanang ito ng pagbubukas sa kanilang sarili sa panawagan mula sa Diyos na maaaring may kasangkot na paglipat sa bagong lokasyon, maging sa sarili nilang bansa o sa kabila ng mundo. Bakit? Dahil hiningi ng Diyos sa bawat isa sa atin na ibahagi ang ating salaysay at ating mga talento sa mga tao na talagang makakita ng paglalahad ng pag-ibig ng Diyos. Anuman ang tinatawag ng Diyos na gawin mo, alalahanin na kailangan mong manatiling bukas sa pagpapala habang ibinabahagi mo at ang Diyos ay laging naroon nauuna sa iyo.

` `