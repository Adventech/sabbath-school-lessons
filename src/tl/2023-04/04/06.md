---
title:  Pagpapasakop sa Kalooban ng Diyos
date:   26/10/2023
---

`Basahin ang Genesis 12:1–9. Ano ang itinuturo sa ating ng mga talatang ito patungkol sa pagpapasakop sa kalooban ng Diyos, kahit na tila hindi malinaw ang tatahaking landas?`

Isa sa mga pangunahing katangian ni Abraham ay ang kanyang pagpapasakop sa kalooban ng Diyos. Lahat ng karanasan ni Abraham ay kakikitaan ng pagpapasakop na ito.

Ang kanyang pagkatawag: Nakatanggap ng mahirap na tawag si Abraham mula sa langit: “Sinabi ng PANGINOON kay Abram, ‘Umalis ka sa iyong lupain, sa iyong mga kamag-anak, sa bahay ng iyong ama, at pumunta ka sa lupaing ituturo ko sa iyo’ ” (Genesis 12:1). Nang makarinig siya ng tinig mula sa langit, maaari sanang ang una niyang reaksyon ay ang balewalain ang tinig, at isiping siya lamang ay nagkakaroon ng halusinasyon. O di kaya ay magalinlangan sa mensahe, sinasabi ang gaya ng, Ayaw kong pumunta; gusto ko rito. Ang “ ‘pumunta ka sa lupaing ituturo ko sa iyo’ ” ay tila isang kakatwang paglalarawan ng isang destinasyon! Subalit tinanggap niya ang tawag. Kanyang ipinasakop ang kanyang kalooban sa kalooban ng Diyos at iniwan ang sambahayan ng kanyang ama at kanyang bansa: “Kaya’t umalis si Abram ayon sa sinabi sa kanya ng PANGINOON” (Genesis 12:4).

Pagpili ng lupain: Nagkaroon ng alitan sa pagitan ng mga alipin ni Lot at ni Abraham, ngunit si Abraham ay hindi isang taong makikipaglaban sa sarili niyang laman at dugo. Nagpasakop siya sa kalooban ng Diyos, na muling nagpala sa kanya: “Sinabi ng PANGINOON kay Abram pagkatapos na humiwalay si Lot sa kanya, ‘Itaas mo ngayon ang iyong paningin, at tumanaw ka mula sa dakong iyong kinalalagyan, sa dakong hilaga, timog, silangan, at sa kanluran; sapagkat ang buong lupaing natatanaw mo ay ibibigay ko sa iyo, at sa iyong binhi magpakailanman’ ” (Genesis 13:14, 15).

Pagkawasak ng Sodoma at Gomorra: Nang ihayag ng Diyos kay Abraham ang kahihinatnan ng dalawang lunsod na ito, si Abraham, na puno ng pagmamahal, ay sinubukang iligtas ang mga lunsod. Dahil walang 10 matuwid na tao sa mga lunsod, nawasak ang mga lunsod. Nagpasakop si Abraham sa kalooban ng Diyos at tinanggap ang hatol ng Diyos sa mga lunsod na ito.

Nagamit ng Diyos si Abraham dahil sa kanyang pagpapasakop sa Diyos sa lahat ng pagkakataon. Dapat ganoon din sa atin ngayon.

`Hamon: Kinakaharap natin ang mga hadlang sa angkop at mabisang pangangaral ng ebanghelyo sa ating mga lunsod. Kailangan nating magsumamo sa Diyos na mamagitan.`

`Ibayong Hamon: Maghanap ng paraan na makausap ang isang direktang apektado ng mahirap na sitwasyon na kapareho sa iyo. Sabihin sa taong iyon na ipinagdarasal mo siya, at hilingin sa Diyos na ipakita sa iyo kung anong dapat mong gawin para makatulong.`