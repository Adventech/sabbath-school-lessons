---
title:  Sina Esther at Mordecai
date:   16/12/2023
---

### Basahin Para sa Pag-aaral sa Linggong Ito
Daniel 1:1-12; Daniel 6:1-9; Esther 2:1-10, 20; Esther 3:1-15; Esther 4:1-14; Esther 9:1-12.

> <p>Talatang Sauluhin</p>
> “Ikaw ay Aking ibibigay na pinakailaw sa mga bansa upang ang Aking kaligtasan ay makarating hanggang sa dulo ng lupa” (Isaias 49:6).

Ang isa sa pinakanakakapagpasiglang kwento sa Biblia, isang kwento ng “ministeryong tawid-kultura,” ay matatagpuan sa aklat ng Esther. Marami nang nasulat sa loob ng milenya tungkol sa aklat na ito, at hanggang sa ngayon maraming mga Judio ang nagdiriwang ng Purim, batay sa Esther 9:26-31. Si Esther at ang kanyang pinsang si Mordecai ay mga Judio na naninirahan sa kabisera ng Imperyo ng Persia, Susa. Sa anumang dahilan, di gaya ng ibang mga Judio na nagbalik sa Judea, sila, kasama ang iba, ay nanatili sa lupain ng kanilang pagkabihag, pagkatapos, sa pamamagitan ng sunud-sunod na pagpapala ng Diyos, si Esther ay naging reyna. “Minahal ng hari si Esther nang higit kaysa lahat ng mga babae, at siya'y nakatagpo ng biyaya at paglingap nang higit kaysa lahat ng mga birhen. Kaya't kanyang inilagay ang korona ng kaharian sa kanyang ulo at ginawa siyang reyna na kapalit ni Vasti” (Esther 2:17).

Sa tungkuling ito si Esther, kahit na medyo nag-aatubili, ay gumampan ng malaking papel sa kasaysayan ng Biblia. Sa sarili nitong kakaibang pamamaraan, ipinapakita ng kwentong ito kung paanong ang bayan ng Diyos, maging sa banyagang kapaligiran, ay makakasaksi para sa katotohanan.

Anuman ang ipinapahintulot ng iyong oras, basahin (o pasadahan) ang aklat ng Esther para sa aralin sa linggong ito.

_*Pag-aralan ang liksyon sa linggong ito bilang paghahanda para sa Sabbath, Disyembre 23._