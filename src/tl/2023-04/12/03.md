---
title:  Sa Isang Banyagang Hukuman
date:   18/12/2023
---

Sa kalaunan, pagkatapos ng pagbagsak ng Babilonia at ng pagbangon ng Medo-Persia, marami sa mga Judio ang nagbalik sa lupain ng kanilang mga ninuno. Ngunit hindi lahat ay nagbalik. Ang ilan ay nanatili kung saan sila ay naninirahan na sa loob ng isang salinlahi o higit pa.

Sa pagsasaisip ng ganitong kalagayan, mayroon tayong kaunting konteksto para sa kwento ni Esther. “Nang mga araw na iyon, nang maupo si Haring Ahasuerus sa trono ng kanyang kaharian, na nasa kastilyo ng Susa” (Esther 1:2). Dito nagsisimula ang salaysay ng Biblia, ang Imperyo ng Persia sa ilalim ng haring ito.

Sa kabanata 1, nawala sa pabor ng hari si Reyna Vasti, na humantong sa paghahanap niya ng bagong reyna, isa na papalit sa ngayo’y nawala na sa pabor na si Vasti. Sa kontekstong ito unang lumalabas si Esther at ang kanyang pinsan na si Mordecai.

`Basahin ang Esther 2:1-9. Ano ang itinuturo ng mga talatang ito sa atin tungkol sa sitwasyon nina Mordecai at Esther?`

Tila itong si Mordecai, bilang opisyal ng hari, ay nakaupo sa pasukan ng palasyo at naninirahan sa lunsod ng Susa kasama ang kanyang ampon na anak na babae, o pinsan, na si Esther. Dahil sa kanilang posisyon at paninirahan sa lugar na iyon, nalublob sila sa kultura ng mga taga-Persia. Ito marahil ay bahagi ng dahilan kaya’t si Esther ay napili para iharap sa Hari: “Kaya't nang ang utos ng hari at ang kanyang batas ay naipahayag na, at nang matipon ang maraming dalaga sa kabisera ng Susa, sa pamamahala ni Hegai, si Esther ay dinala rin sa palasyo ng hari at inilagay sa pamamahala ni Hegai, na tagapagingat sa mga babae” (Esther 2:8).

`Basahin ang Esther 2:10, 20. Ano ang nangyayari dito, at bakit iniutos ni Mordecai sa kanya ang ganito?`

Bagama’t hindi eksaktong sinasabi ng talata kung bakit, hindi mahirap hulaan. Bilang mga dayuhan sa isang naiibang kultura at relihiyon na, makikita natin, maaaring mapanlaban, sila’y matatalino sa kanilang pananahimik tungkol sa kanilang pamilya at bayan.

`Anong mga kalagayan ang maaari mong maisip kung saan maipapalagay na isang matalinong pasya ang hindi ipahayag ang ating pananampalataya? O hindi ba dapat nating gawin iyon? At kung hindi, bakit hindi?`