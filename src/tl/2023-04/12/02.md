---
title:  Bihag sa Banyagang Kultura
date:   17/12/2023
---

Hindi madaling manirahan sa isang dayuhang kultura. Mahirap para sa atin ngayon na maunawaan kung ano ang kinaharap ng mga Judio, una sa ilalim ng mga taga-Babilonia at pagkatapos ay sa mga taga-Persia.

Ilan sa atin, halimbawa, ang nabubuhay sa isang bansang Adventista kung saan ang mga prinsipyo ng ating pananampalataya ay, sa ilang antas, siyang batas ng lupain. Ngunit bago maipatapon, ang mga Judio ay naninirahan sa sarili nilang bansa, kung saan ang mga tuntunin ng kanilang pananampalataya ay nakapaloob din sa batas ng lupain.

Sa isang antas, isipin kung gaano nito ginagawang madali ang maging tapat sa Diyos. Kung tutuusin, gaano nga ba kadaling ipangilin ang ikapitong araw na Sabbath kung ang pangingilin ng Sabbath ng ikapitong araw ay nakapaloob sa mga legal na alituntunin ng bansa?

Sa kabilang banda, ipinakita sa atin ng kasaysayan ng relihiyon na anuman ang mga batas ng lupain, kahit na pabor sa pananampalataya, kailangang magmula sa puso ang katapatan, mula sa loob, kung hindi’y ang kasalanan, pagtalikod, at pagkaguho ang tiyak na susunod.

“At sinabi ng Panginoon, ‘Sapagkat ang bayang ito ay lumalapit sa pamamagitan ng kanilang bibig, at pinapupurihan Ako ng kanilang labi, samantalang malayo ang kanilang puso sa Akin, at ang kanilang takot sa Akin ay utos ng mga tao na natutunan sa pamamagitan ng pagsasaulo’” (Isaias 29:13).

Sa kabaligtaran, sa mga determinadong maging tapat, kahit na ang pinakamasamang kapaligiran ay hindi makapipigil sa kanila sa pagsunod.

`Basahinang Daniel 1:1-12; Daniel 3:1-12; at Daniel 6:1-9. Gaano man kakaiba ang bawat sitwasyon, ano ang inilalahad ng mga kwentong ito tungkol sa mga hamon na maaaring kaharapin ng bayan ng Diyos sa paninirahan sa isang banyagang kultura?`

Kahit sino pa tayo, o saan man tayo nakatira, nakalubog tayo sa kapaligiran na sa ilang antas, maging sa pamamagitan man ng mga batas mismo o ng kultura, o parehas, ay maaaring maging malaking hamon sa ating pananampalataya at pagsaksi. Ang mga kwentong ito sa Daniel, bagama’t laging nagtatapos nang “masaya,” ay nagpapakita na maging sa ilalim ng mahihirap na mga kalagayan ay maaaring manatiling tapat ang mga tao sa Diyos. Kahit na wala sa mga kwentong ito ang nagwakas nang mabuti, walang duda na ginawa pa rin ng mga lalaking ito ang tamang bagay.

`Ano ang ilan sa mga hamon sa iyong pananampalataya na kinakaharap mo sa iyong sariling kultura? Paano ka tumutugon sa kanila?`