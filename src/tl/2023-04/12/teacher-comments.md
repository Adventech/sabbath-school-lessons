---
title:  Komento ng Guro
date:   22/12/2023
---

### Unang Bahagi: Pangkalahatang Pananaw

Kakaiba ang aklat ng Esther dahil sa ilang kadahilanan. Ang isa sa mga dahilang ito ay ang kakulangan ng reperensya sa Diyos. Hindi nabanggit ang Diyos saanman sa buong salaysay—hindi ng mga tauhang mga Judio, ng mga bayani ng salaysay, o ng mga tauhan na hindi Judio. At kahit na ganito ang kalagayan, mayroong mahalagang karunungan ang aklat para sa mga sumusunod kay Jesus at nagnanais na ibahagi ang kanilang karanasan sa Diyos sa mundo kung saan hindi bukas ang marami ang hindi handa sa tahasang paghahayag ng pananampalataya.

Madalas na kapag pinag-iisipan o pinag-uusapan ng mga tao sa loob ng iglesya ang tungkol sa pagmimisyon, nakatuon sila sa mga pagkilos na may tahasang paghahayag ng pananampalataya, maging sa mga pulong pangangaral, pamimigay ng babasahin tungkol sa pananampalataya, pagbibigay ng pagaaral sa Biblia, o iba pang anyo ng pag-abot. Nangangailangan ang mga bagay na ito ng kaunting antas ng kalayaan at kaugnayan sa lipunan upang magsulong ng anumang makabuluhang pagbabago. Ngunit paano ang mga lugar kung saan hindi ipinapahintulot ng pamahalaan ang mga pagkilos na batay sa pananampalataya? Paano ang mga lugar na lubos na walang pakialam sa mga ganitong gawain? Madalas na hindi pinapansin ng iglesya ang mga ganitong kalagayan. Ngunit ang mga lugar na may ganitong kalagayan ay bumubuo sa malaking bahagi ng populasyon ng sanlibutan. Sa linggong ito, sa pamamagitan ng mga lente nina Esther at Mordecai, makikita natin na nagnanasa ang Diyos na tayo’y maging malikhain sa ating pagsaksi, maging sa mga lugar na hindi bukas sa hayagang gawaing misyonero.

### Ikalawang Bahagi: Komentaryo

Ang salaysay nina Esther at Mordecai, na kagaya rin ng mga salaysay nina Daniel at Jose, ay paalala sa mga tagasunod ng Diyos na hindi nila kailangang maging pastor o manggagawang relihiyoso upang maglingkod sa misyon ng Diyos. Ipinapakita ng Kasulatan na sa pamamagitan ng paglilingkod na pampubliko, ng mga opisyal ng pamahalaan, at iba pang mga ahensya ng pamahalaan, maaaring maglingkod ang bayan ng Diyos at maimpluwensyahan ang lipunan sa paraang napapalapit nila ang mga tao sa pag-ibig ng Diyos.

Sa kaso nina Esther at Mordecai, nagawa nilang magligtas ng libu-libong tao sa pamamagitan ng pagiging tapat sa mga pagpapahalaga at karunungang ipinasa sa kanila sa pamamagitan ng kanilang mga ninunong Judio. Madalas sa pagbasa natin sa mga salaysay sa Biblia, nilalagpasan natin ang mga detalye, na hindi palaging kinikilala ang sidhi na ipinapakita sa ilang kalagayan, gaya sa kaso nina Esther at Mordecai. Iyong hinarap nina Esther at Mordecai ay labis na mabigat at mapanganib na kalagayan. Para sa kanila, ang pangangaral

o ang pagsangkot ng kanilang sarili sa direktang gawaing misyonero ay hindi makapaglilingkod sa mas malawak na misyon ng Diyos, na dalhin ang mga tao sa mga nagmamahal na ugnayan. Ang kailangan ay tapang na manindigan para sa buhay sa harap ng kamatayan. Nanindigan sila sa konteksto kung saan sila’y bahagi ng isang minorya na hindi masyadong pinapahalagahan sa imperyo. Ngunit, sa pamamagitan ng impluwensya ng Diyos at kahandaan nina Esther at Mordecai na gumawa ng mga pagpapasya na ugnay sa pangkalahatang panukala ng Diyos para sa sangkatauhan, ang reyna at ang kanyang umampong ama ay nagawang maging pagpapala sa mga tao at maging bahagi ng isang sandali sa kasaysayan na ipinasa sa pamamagitan ng mga pahina ng Biblia at ng pagsasagawa ng kapistahan ng Purim (Esther 9:18-32).

Ang marami, na bumabasa sa aralin sa Bibliang ito, ay nabubuhay sa mga lugar kung saan mayroon silang kalayaang pangrelihiyon at hindi kailangang magalala tungkol sa mga banta sa kanilang buhay kapag inilahad nila ang kanilang pananampalataya. Ang ilang tao sa sanlibutan ay wala ng ganitong pribilehiyo. Maraming mga tagasunod ni Jesus ngayon ay nabubuhay sa mga kalagayang kung saan ang hayagang pagsunod sa Diyos ay magdadala sa kanila sa bilangguan o ilalagay sa panganib ang kanilang buhay at ang buhay ng kanilang mga pamilya. Sa kabila ng panganib, ang ilan sa mga taong ito ay masipag na gumagawa sa lugar ng impluwensya. Tinatawagan sila ng Diyos na isakabuhayan ang kanilang pananampalataya sa mga pamamaraang tila hindi misyon sa marami sa atin ngayon. Maaaring ang pinakamabuting pamamaraan para sa mga taong ito na maglingkod sa Diyos ay ang iwasan ang hayagang paghahayag ng kanilang pananampalataya. Sa halip, ang kanilang tahimik na paggawa sa likuran ay nakakaimpluwensya kung paano itinuturing ang mga tao, na tinutulungan silang managana. Ang gawaing ito’y kasing halaga ng direktang paglalahad ng ebanghelyo na ginagawa ng iba sa mga kalagayang kung saan mayroon silang higit na kalayaan. Ang tapang na kinakailangan upang manatiling tapat sa mga kalagayang hindi mo lantarang maisasagawa ito ay madalas na kapansin-pansin. Sa Bagong Lupa lamang natin malalaman ang impluwensya na nagkaroon ang mga taong ito sa hindi mabilang na mga buhay sa buong mundo.

May isa pang aral sa pagmimisyon na kailangang matutunan mula sa salaysay nina Esther at Mordecai. Wala kina Esther o Mordecai ang mga sanay na teologo o bihasang pastor. Sila’y mga pangkaraniwang taong napunta sa mga kalagayang mahalaga sa loob ng imperyo ng kanilang kapanahunan (Esther 2:7). Wala silang kaalam-alam kung gaano kahalaga ang kanilang magiging papel. Ang malinaw mula sa salaysay ay gumawa kapwa sina Esther at Mordecai at namuhay na may pagkadama ng katapatan (Esther 2:19-23; 4:15, 16). Sa kabila ng mga hamon na itinapon sa kanila ng buhay, nanatili silang nakatalagang mga manggagawa para sa Diyos at nakilala dahil sa kanilang sipag at katapatan (Esther 6). Bilang bunga nito, noong ang mga ginagawa ng mga tao sa kanilang paligid (lalo’t higit si Haman at ang kanyang mga kampon) ay naging masama para sa kanila, naging napakahalaga ng kanilang reputasyon sa kanilang kaligtasan.

Kung si Esther o si Mordecai ay hindi naging palaging responsableng mga taong naglilingkod sa mga nasa kanilang kapaligiran na may integridad, magiging ibang iba ang salaysay. Binigyan sila ng kanilang integridad ng plataporma na humingi ng mga pabor at magsalita nang hayagan noong nakataya ang buhay o kamatayan (Esther 5:8; 7:3, 4). At hindi lamang sila pinakinggan sa sandaling iyon, kundi sila’y pinagtuunan ng pansin (Esther 8).

Narito ang aral para sa atin ngayon. Marami sa mga tagasunod ni Jesus ay hindi mga empleyado ng Seventh-day Adventist Church. Mas kakaunti pa ang may mga posisyon na tulad ng pastor, guro, o chaplain. Ngunit, ayon sa salaysay nina Esther at Mordecai, madalas na hindi mga opisyal na manggagawa ang may pinakamahalagang impluwensya sa komunidad. Kadalasan, ang karaniwang kaanib ng iglesya, na maaaring gumagawa sa negosyong sekyular o para sa ahensyang naglilingkod nang sibil, ang may pinakamalaking potensyal para sa misyon. Hindi natin dapat maliitin ang papel ng ating mga ugnayan sa mga tao sa matagalan. Ang kasaysayan ng misyon ng Diyos ay puno ng mga salaysay, na marami’y hindi pa naikukuwento, na katulad kina Esther at Mordecai. Samantalang ang karamihan sa mga tagasunod ni Jesus ay wala sa mga posisyong mataas gaya nina Esther at Mordecai, nasa mga lugar at espasyo pa rin sila kung saan ang mga pastor at ang ibang mga empleyado ng iglesya ay hindi makakapasok.

Sa mga lugar at espasyong iyon, makakahatak ng maraming tao papalapit sa kanya ang reputasyon ng isang taong may mataas na antas ng integridad at pag-iingat sa trabaho o mga ugnayang may respeto na makakagawa ng mga posibilidad para sa maraming pagkakataon na magkaroon ng impluwensya. Kung minsan ang mga hayagang pagbanggit sa Diyos ay hindi kinakailangan upang palapitin ang mga tao tungo sa buhay na ninanais ng Diyos para sa sangkatauhan. Mahalagang paalalahanan ang ating sarili ng reyalidad na ito at paalalahanan din ang mga tao sa ating paligid.

Kung pagsasamahin ang lahat ng mga salaysay sa Biblia tungkol sa mga tapat na tagasunod ng Diyos, nakakagulat kung gaano karami sa mga salaysay na ito ang tungkol sa mga ordinaryong taong isinasakabuhayan ang kanilang pananampalataya sa mga kaligirang pang-araw-araw. Ipinapakita ng Biblia na ang misyon ng Diyos ay para sa lahat ng tao at ang sinuman ay maaaring makasali sa misyong iyon. Hindi naman kailangan na iwanan ng isang tao ang kanyang gawain na nasa ibang larangan kaysa sa gawain ng iglesya. Sa katunayan, sa maraming pagkakataon, ang kailangan ay makita ng mas maraming tao ang kanilang lugar na pinagtatrabahuan bilang lugar ng kanilang misyon. Hindi palaging kailangan ng pag-unawang ito na hayagan nilang hikayatin ang mga kasamahan nila sa trabaho. Madalas na ibig sabihin nito na gumawa sila na may katapatan at integridad, na pinapahintulutang magmula sa ganitong katapatan ang likas na pag-usbong ng mga relasyon. May malaking pagkakataon na ang mga taong magsasagawa nang ganito ay madalas na makikita ang kanilang sarili sa mga kalagayang nangangailangan ng tapang at pagpapasya na may impluwensyang malayo ang maaabot sa kanilang sarili. Ang pamumuhay sa relasyon sa Diyos ay maghahanda sa kanila para sa mga ganitong sitwasyon.

### Ikatlong Bahagi: Aplikasyon sa Buhay

Kailangang manalangin ang iglesya para sa kanilang namumuhay sa mga lugar kung saan ang hayagang pagsunod sa kanilang pananampalataya ay mapanganib. Kailangang manalangin ang iglesya na bibigyan ng Diyos iyong mga nasa gayong lugar ng tapang na isakabuhayan ang kanilang pananampalataya sa pamamagitan ng angkop na paghahayag sa kanilang nabigay na kalagayan. Dapat na palaging mamagitan ang iglesya sa trono ng biyaya para sa kanilang nasa kalagayang walang kalayaan, nananalangin na kahit papaano, sa pamamagitan ng kanilang impluwensya, maaari silang magkaroon ng sulyap ng pag-ibig ng Diyos at sa buhay na nais ng Diyos para sa buong sangkatauhan. Magiging napakahalaga ng pagsasantabi ng isang linggo sa bawat buwan sa iglesya para sa intensyonal na pananalangin sa mga linyang ganito.

Kailangan nating magkakasamang palakasin ang loob sa pamamaraang malikhain ng lahat ng tagasunod ng Diyos na hindi opisyal na empleyado ng iglesya. Kailangan nating makilala ang kanilang paglilingkod sa pamamagitan ng iba’t ibang daluyan ng impluwensya na mayroon sila. Kailangan ding mamuhunan ng iglesya sa pagsasanay na nakatuon sa pagtulong sa mga kaanib ng iglesya na makita na ang kanilang trabaho ay maaaring maging misyonal na hindi nangangailangan ng hayagang pagpapatotoo. May mga mapagkukunan at tauhan ang Komperensya Heneral na pinag-isipan na ang tungkol sa, at nagsagawa na ng, pamamaraang “tentmaking” sa misyon, na maaaring magsilbi bilang mga contact person para sa ganitong pagsasanay. Mababago nang malaki kung paano ikinakalat ang ebanghelyo sa palibot ng sanlibutan ng mapalangining pagsasaalang-alang sa mga pamamaraang intensyonal kung paano magiging misyonal ang mga kaanib sa kanilang mga regular na trabaho.

` `