---
title:  Ang Tapat na Pagsaksi ni Mordecai
date:   19/12/2023
---

Dahil naninirahan sa ibang lupain, kalaunan sina Esther at Mordecai, kung mananatili silang tapat sa Diyos, ay maaaring mapahamak. Ito nga ang nangyari kay Mordecai.

`Basahin ang Esther 3:1-15. Ano ang nangyari dito, at bakit?`

Sa Esther 3, natutunan natin na pinarangalan ni Haring Xerxes (Ahasuerus) si Haman at binigyan siya ng mataas na tungkulin na puno ng kapangyarihan. Sinabihan ang lahat na kailangan nilang yumukod sa harap ni Haman. Ngunit mababasa natin na: “si Mordecai ay hindi yumukod o gumalang man sa kanya” (Esther 3:2). Hindi ibinibigay ng Biblia ang dahilan kung bakit hindi yumukod si Mordecai sa harap ng taong ito. Subalit alam natin kung bakit. Siya’y isang tapat na Judio. Hindi nakahandang magbigay galang si Mordecai sa isang inapo ni Agag, isang Amalekita, mga kalaban ng kanyang bayan mula pa noong Exodo (Deuteronomio 25:19). Paanong yuyukod ang isang tapat na Judio sa harap ng isang Amalekita? O sasamba sa sinuman maliban sa Panginoon?

“Nang magkagayo'y sinabi kay Mordecai ng mga lingkod ng hari na nasa pintuan ng hari, ‘Bakit mo sinusuway ang utos ng hari?’ ” (Esther 3:3). Bagama’t hindi natin alam ang detalye kung paano siya tumugon, sinasabi ng susunod na talata na “sinabi niya sa kanila na siya'y Judio”(Esther 3:4). Tiyak na sa tugon na iyon, may pagkakataon si Mordecai na ipaliwanag na bilang isang sumasamba sa Diyos na lumalang ng langit at lupa, hindi niya maaaring sambahin ang isang makasalanang tao. Walang duda na nagawa ni Mordecai na sumaksi tungkol sa kanyang pananampalataya, isang pananampalatayang pinanghahawakan niya nang napakatibay na anupa’t nalagay siya sa panganib, at sa kasawiang-palad, pati na rin ang iba.

“Mula kay Daniel at sa kanyang mga kasamahan . . . isang maningning na liwanag ang suminag sa gitna ng kadilimang moral ng mga bulwagan ng hari ng Babilonia.”— Ellen G. White, ADVENT REVIEW AND SABBATH HERALD, Mayo 13, 1884. Noong ninasa ni Haman na lipulin ang mga Judio, ang paglalarawan niya sa kanila ay: “May mga taong nakakalat at nakahiwalay sa gitna ng mga bayan sa lahat ng mga lalawigan ng iyong kaharian. Ang kanilang kautusan ay kaiba sa bawat ibang bayan at hindi nila sinusunod ang mga kautusan ng hari; kaya't walang pakinabang ang hari na sila'y pabayaang magpatuloy” (Esther 3:8). Isang bayan na may mga gawing iba at hindi sumusunod sa mga kautusan ng hari? Isang perpektong resipe para sa pag-uusig.

`Ano ang mga pamamaraan, kahit ngayon, na maaari tayong masubok gaya ni Mordecai? Paano tayo dapat tumugon?`