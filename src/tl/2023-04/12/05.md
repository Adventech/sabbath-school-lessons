---
title:  Para sa Panahong Tulad Nito
date:   20/12/2023
---

`Basahin ang Esther 4:1-14. Bakit itinuturing na ang pagkakataong ito’y angkop para kay Esther na ipakilala ang kanyang sarili bilang isang Judio?`

Noong hiningan ng tulong ni Mordecai si Esther, nakasal na siya kay Ahasuerus nang ilang taon, ngunit may batas sa Persia na walang maaaring lumapit sa trono ng hari na walang malinaw na paanyaya mula sa hari. Sinumang hindi gumalang sa kautusang ito ay maaaring ipapatay. Sa pagkakabatid sa banta, nagtungo pa rin si Esther sa trono, na walang paanyaya.

Sinikap na gisingin ng pananampalataya ni Mordecai ang pananampalataya ni Esther. Matatagpuan ang puso ng aklat ng Esther sa mga salita ni Mordecai kay Esther: “Huwag mong isipin na sa palasyo ng hari ay makakatakas ka na higit kaysa lahat ng ibang mga Judio. Sapagkat kung ikaw ay tatahimik sa panahong ito, ang tulong at kaligtasan ay babangon para sa mga Judio mula sa ibang lugar, ngunit ikaw at ang sambahayan ng iyong ninuno ay mapapahamak. At sinong nakakaalam na kung kaya ka nakarating sa kaharian ay dahil sa pagkakataong ganito?” (Esther 4:13, 14).

Nasubukan ang pananampalataya ni Esther noong nagsumamo si Mordecai sa kanyang pagmamahal para sa kanyang bayan. Walang nakakaalam na isa siyang Judio maliban kay Mordecai. At noong ginawa niya ang pagpapasya na masangkot, hindi siya nagdalawang-isip na ilagay ang kanyang buhay sa panganib.

Malakas ang kanyang pananampalataya sa Diyos, at alam niya na kung walang tulong ng Diyos ay hindi siya magtatagumpay. Ipinakita ng kanyang tugon kay Mordecai ang kanyang pananampalataya: “Ikaw ay humayo, tipunin mo ang lahat na Judio na matatagpuan sa Susa at ipag-ayuno ninyo ako. Huwag kayong kumain o uminom man sa loob ng tatlong araw, gabi o araw. Ako at ang aking mga babaing alalay ay mag-aayuno ring gaya ninyo. Pagkatapos ay pupunta ako sa hari bagaman labag sa batas. At kung ako'y mamamatay, ay mamatay” (Esther 4:16). Ipinadala ni Mordecai ang impormasyon na ito sa buong komunidad ng mga Judio sa Shushan (Susa), at habang nag-aayuno sila at nananalangin, inihanda ni Esther ang kanyang sarili para sa mapanganib na sandali. “Nang ikatlong araw, nagsuot si Esther ng kanyang damit pangreyna, at tumayo sa pinakaloob na bulwagan ng palasyo ng hari, sa tapat ng tirahan ng hari. Ang hari ay nakaupo sa kanyang trono sa loob ng palasyo, sa tapat ng pasukan ng palasyo. Nang makita ng hari si Reyna Esther na nakatayo sa bulwagan, nakuha ng reyna ang paglingap ng hari. Kaya't inilawit ng hari kay Esther ang gintong setro na nasa kanyang kamay. At lumapit si Esther at hinipo ang dulo ng setro” (Esther 5:1, 2).

`Para sa mga Judio sa ganoong kalagayan gaya ng inilarawan sa itaas, ang panalangin ay tiyak na kasama sa pag-aayuno. Ibig sabihin, bagama’t kumilos sila para sa kanilang sariling kapakanan, ang panalangin ang pangunahing bahagi ng kanilang pagtugon. Anong malinaw na aral ang makukuha natin dito?`