---
title:  Komento ng Guro
date:   24/11/2023
---

### Unang Bahagi: Pangkalahatang Pananaw

Hindi natin maitatanggi na idinidiin ng Lumang Tipan ang pananagutan ng bayan ng Diyos na tumulong sa kanilang nangangailangan. Sa katunayan, may daan-daang reperensya (at mga alituntunin o batas) ang Bibliang Hebreo na gumagarantiya at nag-iingat sa mga karapatan ng mga balo, ulila, taga-ibang lupa, mahihirap, atbp.

Sinasabi ng Deuteronomio 15:4: “Ngunit hindi magkakaroon ng dukha sa inyo sapagkat pagpapalain ka ng PANGINOON sa lupain na ibinibigay sa iyo ng PANGINOON mong Diyos na pinakamana upang iyong angkinin.” Ngunit pagkatapos ng ilang talata sinasabi nito: “Yamang hindi mawawalan ng dukha sa lupain kailanman, kaya’t Aking iniutos sa iyo, ‘Buksan mo ang iyong kamay sa iyong kapatid na nangangailangan, at sa dukha na nasa iyong lupain’” (Deuteronomio 15:11).

Paano natin pagkakasunduin ang dalawang talatang ito (Deuteronomio 15:4 at 15:11)? Ano ang problema rito? Paano natin malulutas ang tila kontradiksyon na ito? Sinasabi sa atin ng Biblia na, dahil makapagbibigay ang Diyos, nais Niyang gamitin tayo sa pagtulong sa kanilang nangangailangan, na katulad ng ginawa ni Jesus. Sa kabuuan, ang tradisyon ng Biblia ay hindi itinuturing na normal na bahagi ng buhay ang kahirapan kundi isang kasamaan na hindi ayon sa panukala ng Diyos. Iyong dapat na maging “normal” ay iyong pagmamalasakit na kumikilos sa mga tao na magpakita ng kagandahang-loob sa kanilang nangangailangan. “Kapag ang mga talatang ito (Deuteronomio 15:4, 11) ay ikinumpara sa higit na malawak na kaligiran ng tradisyon ng Biblia, hindi ang kahirapan, kundi pagmamalasakit sa kapwa ang dapat na maging normal na tularan sa buhay ng komunidad.”—Leslie J. Hoppe, THERE SHALL BE NO POOR AMONG YOU: POVERTY IN THE BIBLE (Nashville: Abingdon Press, 2004), p.173.

### Ikalawang Bahagi: Komentaryo

**“Dinalaw ng Diyos ang Kanyang [Nangangailangang] Sambayanan” (Lucas 7:16).**

Sa Lucas 7, mababasa natin ang tungkol sa karamihan ng taong nakakakilala sa ginawa ni Jesus. Hindi lamang nakilala ng karamihan na si Jesus ay isang Propeta, at isang dakilang Propeta, kundi, puno ng pagkamangha at nagpupuri sa Diyos, itinanghal nila na dumating ang Diyos upang tulungan sila. Si Jesus ang Propeta ng pagbibigay at kaawaan, Siyang dumating upang ipangaral ang mabuting balita ng Diyos. Dumating din si Jesus upang maghayag ng kalayaan sa mga bihag at itanghal na malapit na ang kaharian ng Diyos (Marcos 1:14, 15; tingnan din ang Lucas 4:18, 19). Para sa mga pinakamahihirap at pinakanapapabayaan sa buong lipunan, ginugol ni Jesus ang karamihan ng kanyang panahon at enerhiya sa kanyang ministeryo sa mundo. Lagi niyang nadarama ang pighati at pagdurusa ng mga taong pinakamahirap, pinakawalangwala, at mga taong nabibilang sa pinakamababang antas ng lipunan.

Kasama sa mga naaapi at naghihikahos ay maraming babae, at para sa kanila may tanging konsiderasyon si Jesus. Ang mga babaing naghihirap ay mabiyayang tinanggap ng Tagapagligtas at inaruga; kaya’t nabigyan sila ng kaalwanan mula sa kanilang kabalisahan at karamdaman. Ang pagmamahal at mahabaging gawa ni Jesus ay laging ipinapakita tungo sa mga babaing ito.

Ang pakikisalamuha ni Jesus sa babaing Samaritana sa balon ni Jacob ay nagbibigay ng halimbawa para sa lahat ng gumagawa para sa mga babae, saanman sila naroon at anuman ang kanilang kalagayan, maging mahirap man, itinakwil, makasalanan, balo, ina, patutot, o kung hindi’y inaalihan ng demonyo. Sa pagbibigay sa babaing Samaritana ng tubig ng buhay, pinawi Niya ang kanyang pagkaapi at kasalanan, na binibigyang kapangyarihan siya na magsakabuhayan ng mas mabuting buhay, at gayundi’y binibigyang kakayanan siyang maging isa sa Kanyang mga saksi (Juan 4:1-26). Nauuhaw ang babaing Samaritana, mahirap, kailangan niyang magbuhat ng sarili niyang tubig, napapagod siya at nangangailangan, at tinustusan ni Jesus ang kanyang mga pangangailangang pisikal, sosyal, at espirituwal.

Ipinapakita ng pamamaraan ng pagdala ni Jesus sa sitwasyon ng babaing nahuli sa pangangalunya at ng sitwasyon ng marami pang ibang babae ang Kanyang pagmamalasakit na tustusan at ibalik ang dignidad ng mga babae at nagpapakita na ang Kanyang pag-ibig ay walang pagtatangi sa anumang antas ng mga tao. Tinawid ni Jesus ang mga hadlang na kultural at sinalungat pa nga ang malakas na tradisyong relihiyoso upang magpagaling, magligtas, at paunlarin ang mga kaloob at buhay ng mga babae para sa Kanyang kaharian. Ang pagmamahal ni Jesus ay walang hangganan, walang inaasahang kapalit, at talagang ibinibigay sa lahat ng babae. Tingnan ang mga sumusunod na halimbawa ng mga babaing tumanggap ng pagmamahal ng Tagapagligtas: ang babaing Canaanita o Sirofenisa (Mateo 15:21-28; Marcos 7:24-30); ina ni Jesus (Juan 19:25-27); sina Marta at Maria na pinalakas ni Jesus ang loob (Juan 11:17-37); at ang balo ng Nain na binuhay na muli ni Jesus ang anak mula sa kamatayan (Lucas 7:11-17). Pinahiran si Jesus ng isang makasalanang babae at pinatawad Niya ang kanyang mga kasalanan (Juan 12:1-11; Mateo 26:6-13; Marcos 14:3-9; Lucas 7:36-50); pinagaling ni Jesus at nakipag-usap sa isang babaing may karamdaman (Lucas 8:43-48; Mateo 9:20-22; Marcos 5:25-34); pinagaling ni Jesus ang mga babae mula sa masasamang espiritu at karamdaman (Lucas 8:1-3); pinagaling ni Jesus ang isang babaing lumpo (Lucas 13:10-13); napansin ni Jesus ang isang balo na nagbibigay ng kanyang handog (Marcos 12:41-44; Lucas 21:1-4); at nagpakita si Jesus kay Maria Magdalena (Juan 20:10-18).

Ayon sa mga Ebanghelyo, ang ministeryo ni Jesus ng pagpapagaling tungo sa lahat ng nangangailangan ng Kanyang tulong, pagpapagaan sa kanilang kahirapan at pagpapalaya sa kanila mula sa kanilang mga karamdaman, ay nagpapakita na “walang lumapit sa Kanya na hindi natulungan. Umagos ang bukal ng kapangyarihan na nagpapagaling mula sa Kanya, at ginawang buo ang mga tao sa katawan, sa pag-iisip at sa kaluluwa.”—Ellen G. White, THE MINISTRY OF HEALING, p. 17. Makikita natin si Jesus na pinapagaling ang biyenang babae ni Simon (Pedro) mula sa mataas na lagnat (Mateo 8:14, 15; Marcos 1:29, 30; Lucas 4:38, 39); Pinagaling ni Jesus ang isang lalaking ketongin sa pamamagitan ng pagsasabing “maging malinis ka” (Mateo 8:24; Marcos 1:40-44; Lucas 5:12, 13); pinagaling (pinatawad) ni Jesus ang isang paralitiko sa pamamagitan ng pagsasabing, “Lalaki, pinatatawad ka na sa iyong mga kasalanan” (Lucas 5:20) at sa pamamagitan ng pagdagdag na, “Sinasabi Ko sa iyo, tumindig ka, buhatin mo ang iyong higaan, at umuwi ka sa bahay mo” (Lucas 5:24, gayundin sa Mateo 9:2-8; Marcos 2:3-12).

Nakakita si Jesus ng dakilang pananampalataya sa isang senturion na may sakit at halos mamatay na ang kanyang alipin, at ginantimpalaan ang pananampalataya ng senturion sa pamamagitan ng pagpapagaling sa kanyang alipin (Lucas 7:110; Mateo 8:5-13). Sa pamamagitan din ng ganitong dakilang pananampalataya ay agad na pinagaling sa pamamagitan ng Kanyang kapangyarihan ang isang babaing nagdurusa mula sa pagdurugo sa loob ng labindalawang taon. Kinumpirma ni Jesus ang kanyang pananampalataya sa pamamagitan ng pagsasabing, “Anak, pinagaling ka ng iyong pananampalataya, humayo kang payapa” (Lucas 8:48; tingnan din sa Mateo 9:20-22; Marcos 5:25-34).

Hindi lamang pinagaling ni Jesus iyong mga lumapit, o dinala, sa Kanya, ngunit madalas na ipinapakita Niya ang Kanyang pag-ibig kapag nakakakita Siya ng isang taong nangangailangan. Halimbawa, nagtuturo si Jesus sa sinagoga isang Sabbath nang mayroong lumpong babae na baluktot at hindi maidiretso ang kanyang sarili. Sinabi ni Jesus sa kanya, “Babae, pinalaya ka na sa iyong sakit” (Lucas 13:12). Anong kaginhawahan ang mapalaya pagkatapos na malumpo ng isang masamang espiritu sa loob ng labing-walong taon! Sinasabi ng tala na ipinatong ni Jesus ang Kanyang kamay sa kanya, at agad siyang nadiretso at nagawang magpuri sa Diyos sa kanyang katatanggap na kalayaan.

Humigit pa ang pagpapagaling ni Jesus sa sinasabi ng Biblia sa atin, ngunit sapat na sa atin ang binanggit dito ng mga kinasihang manunulat ng ebanghelyo. Marami pang ibang may sakit ng iba’t ibang karamdaman ang pinagaling ng Dakilang Manggagamot. Ang isang opisyal sa Capernaum ay may anak na lalaking may sakit, at hiniling niya kay Jesus na pagalingin ito. Mabiyayang pinagbigyan ni Jesus ang kahilingan ng opisyal sa pamamagitan ng pagsasabing, “Humayo ka na, ang anak mo ay mabubuhay” (Juan 4:50).

Isinulat ni Apostol Pablo, “bagaman Siya’y [Jesus] mayaman, subalit alang-alang sa inyo ay naging dukha, upang sa pamamagitan ng Kanyang kadukhaan ay maging mayaman kayo” (2 Corinto 8:9). Ang pakikiisa ni Cristo sa mga mahihirap ay maliwanag na binigkas ng apostol. Mayaman si Jesus ngunit isinuko Niya ang Kanyang mga pag-aari at naging mahirap upang ang mahirap na sangkatauhan ay makapagmana ng mga kayamanang pansamantala, at gayundin na walang hanggan, kaligtasan.

**Tunay na Pagsasamahan sa Iglesya Apostolika**

Ang komunidad ng naunang iglesya ay kinilala ng tunay na pagsasamahan. Tanda ang pagsasamahang ito ng mga apostol at mga bagong mananampalataya. Nagpasya silang manatili sa pakikiisa kay Cristo at sa isa’t isa, na may iisang pag-aari (Gawa 2:42-44) at pagiging isa sa puso at isipan. Ang pagnanasa ng bawat isa sa kanila ay ibahagi ang mga pag-aari nila upang maipamigay sa mga nangangailangan. Dahil dito kung kaya’t “walang sinumang naghihirap sa kanila,” kaya’t ang pagbabahagi sa kanilang mga ari-arian ang dahilan kung bakit naging posibleng matustusan ang pangangailangan nilang nababahala (Gawa 4:32-47).

Idiniin ni Santiago ang pagsasama sa pakikinig sa Salita at pagsasagawa nito, ng pag-ibig na nahahayag ng sarili hindi lamang sa salita kundi sa gawa rin. Ano, kung gayon, ang tunay na relihiyon? “Ang dalisay na relihiyon at walang dungis sa harapan ng ating Diyos at Ama ay ito: ang dalawin ang mga ulila at ang mga balo sa kanilang kahirapan, at panatilihin ang sarili na hindi nadungisan ng sanlibutan” (Santiago 1:27). Tila inuulit ni Santiago ang mga salita ni Jesus: “Sapagkat Ako’y nagutom at binigyan ninyo Ako ng pagkain. Ako’y nauhaw, at binigyan ninyo Ako ng inumin. Ako’y taga-ibang bayan, at Ako’y inyong pinatuloy. Ako’y naging hubad at inyong dinamitan. Ako’y nagkasakit at Ako’y inyong dinalaw. Ako’y nabilanggo at Ako’y inyong pinuntahan” (Mateo 25:35-37). Nagdurusa ng pagkabalisa ang mga nangangailangang ulila at balo na humihipo sa puso ng Ama, na anupa’t siyang nagsasakabuhayan ng relihiyong tunay ay sinabihan na “inyong ipagtanggol ang mga ulila, ipaglaban ninyo ang babaing balo” (Isaias 1:17).

Sa Antioquia unang tinawag na mga Kristiyano ang mga tagasunod ni Jesus (Gawa 11:26). Sinasabi ng talata: “Ang mga alagad, ayon sa kakayahan ng bawat isa, ay nagpasyang magpadala ng tulong sa mga kapatid na naninirahan sa Judea; at kanilang ginawa ito at ipinadala nila sa matatanda sa pamamagitan ng mga kamay nina Bernabe at Saulo” (Gawa 11:29, 30). Ang pagbibigay ng tulong (eis diakonian) sa kontekstong ito ay maaaring mangahulugan ng pagbibigay ng mga mapagkukunan (pera, mga regalo) na makakatulong sa mga nababalisa.

### Ikatlong Bahagi: Aplikasyon sa Buhay

May natatanging lugar sa ministeryo ni Jesus ang mga mahihirap at nangangailangan, dahil sa kanila ipinangaral ang ebanghelyo (ang mabuting balita, ang kaharian ng Diyos) (Mateo 11:5; Lucas 4:18). Pinagtitibay ng iba pang mga talata na ang mga mahihirap ay hindi lamang mahirap sa espirituwal na aspeto kundi gayon din sa aspetong materyal (Mateo 5:3; Lucas 6:20). Inilalarawang mabuti ng salaysay ng paghahandog ng mahirap na balong babae ang puntong ito.

Habang tumitingin Siya, nakita ni Jesus ang mga mayayaman na naglalagay ng kanilang mga regalo sa kabang tipan ng templo. Nakita rin Niya ang babaing balo na naglagay ng dalawang maliit na baryang tanso. “At sinabi Niya, ‘Katotohanang sinasabi Ko sa inyo, ang mahirap na babaing balong ito ay naglagay ng higit kaysa kanilang lahat. Sapagkat silang lahat ay naglagay mula sa kanilang kasaganaan, samantalang siya mula sa kanyang kahirapan ay inilagay ang lahat ng kanyang kabuhayan’” (Lucas 21:3, 4; tingnan din ang Marcos 12:41-44, at 2 Corinto 8:9, 12).

Hindi sinasabi ng salaysay sa atin na may mga kamag-anak na nag-aalaga sa babaing balo; bagkus, binabanggit nito na siya’y mahirap na balo at ibinigay niya ang lahat na kanyang ikinabubuhay. Kapansin-pansin ang pagbanggit ni Jesus sa babaing balong ito dahil, muli, nakatuon ang kanyang pansin sa pinakamahirap sa mga mahihirap, hindi lamang sa aspetong espirituwal kundi sa aspetong materyal: “Sapagkat silang lahat ay naghulog mula sa kanilang kasaganaan, ngunit siya sa kanyang kasalatan ay inihulog ang lahat ng nasa kanya, ang kanyang buong kabuhayan” (Marcos 12:44).

Kapag ang mga taong mahihirap, na katulad ng babaing balo, ay tumitingin sa inyo o sa inyong iglesya, sa anong mga pamamaraan ba nila nakikita ang pagsasakatawan ni Jesu-Cristo at ang pangkabuuang pagpapagaling at pagtulong na Kanyang ibinibigay sa pamamagitan ng Kanyang iglesya?

` `