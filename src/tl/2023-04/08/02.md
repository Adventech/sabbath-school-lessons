---
title:  Ang Pananampalataya ng mga Kaibigan
date:   19/11/2023
---

May isang makapangyarihang kuwento sa Biblia na nagpapahayag kung ano ang pinagdaanan ng ibang tao para madala ang isang taong nangangailangan, marahil ay isang kaibigan, kay Jesus. Matututunan natin mula sa nangyari dito ang tungkol sa mahirap na gawain na kung minsan ay kailangang gawin upang mapaglingkuran ang mga nangangailangan.

`Basahin ang Lucas 5:17-26 (tingnan din ang Mateo 9:1-8; Marcos 2:3-12). Ano ang ilan sa mga aral na makukuha natin mula sa kasaysayang ito tungkol sa pagmimisyon at ministeryo?`

Sa pamamagitan ng pagdala sa kanya kay Jesus, tinanggap ng mga lalaking ito ang pananagutan na arugain ang kanilang kaibigan. Tinatawagan tayo ng Diyos na maging kagaya ng mga kaibigan ng lalaking ito—ang akayin ang mga nangangailangan kay Jesu-Cristo. Ang gawaing ito ay nangangailangan ng pananampalataya, pagkilos, pagtitiyaga, at kahandaan, kung kinakailangan, na hindi maging pangkaraniwan. Lumapit ang mga lalaki kay Jesus subalit nakatagpo ng mga hadlang. Hindi nila madala ang kawawang kaibigan nila kay Jesus sa pamamagitan ng mga tradisyunal na pamamaraan. Hindi sila sumuko; bagkus ay nakahanap sila ng makabagong pamamaraan ng pagdala sa lalaki kay Jesu-Cristo. Ibinaba ang kanilang kaibigan mula sa bubungan! Ngunit, sangayon kay Lucas, tinanggap ni Jesus ang kanilang ginawa (tingnan sa Lucas 5:20).

Ang nais ni Jesus ay ating dalhin ang mga kawawa nating mga kaibigan sa Kanya. Pinapalapit tayo ng Biblia kay Jesus bilang Dakilang Manggagamot na nagnanasang patawarin at pagalingin silang nagdurusa, sinuman sila.

Hinahamon tayo ni Ellen G. White na tulungan ang mga walang magagawa: “Huwag na ninyong hintayin na sabihan kung ano ang inyong tungkulin. Buksan ninyo ang inyong mga mata at tingnan kung sino ang nasa paligid ninyo; kilalanin ang mga kaawa-awa, nagsusumakit, at nangangailangan. Huwag kayong magkubli sa kanila, at huwag pagsarhan ang kanilang mga pangangailangan. Sino ang nagbibigay ng mga patunay na binanggit sa Santiago, ng pagkakaroon ng dalisay na relihiyon, walang bahid ng pagkamakasarili o katiwalian? Sino ang sabik na gawin ang lahat sa kanilang makakaya upang tumulong sa dakilang plano ng kaligtasan?”—TESTIMONIES FOR THE CHURCH, tomo 2, p. 29.

Ipinapakita mismo ni Jesus kung paano tumulong sa mga walang magawa at tinatawagan tayong gawin din ang gayon. Una’y maging kaibigan nila tayo; pagkatapos ay matututunan natin ang tungkol sa kanilang mga pangangailangan; at sa huli, dadalhin natin sila kay Jesus, na Siyang tanging makakatulong sa kanila. Ito ang ginawa ng mga lalaki sa kwento; kailangang gawin din natin ang gayon sa anumang kalagayan na matagpuan natin ang ating sarili. Tumulong na akayin+ ang mga tao sa kaisa-isahang makapagliligtas sa kanila: si Jesus.

`Sino sa paligid mo, ngayon, ang nangangailangan ng tulong? Ano ang gagawin mo para sa kanila?`