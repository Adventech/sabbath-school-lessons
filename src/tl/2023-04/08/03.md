---
title:  Ang Pamamaraan Lamang ni Jesus
date:   20/11/2023
---

**Ano ang sinasabi sa atin ng mga sumusunod na kwento tungkol sa paglilingkod sa mga nangangailangan?**

`Juan 5:19`

`Marcos 1:23–28`

Nagbibigay si Ellen G. White ng prosesong may limang hakbang ng pamamaraan ni Jesus kung paano magministeryo, lalo na sa nangangailangan: “Ang pamamaraan lamang ni Jesus kung paano magministeryo ang magbibigay ng tunay na tagumpay sa pag-abot sa mga tao. Nakihalubilo ang Tagapagligtas sa mga tao bilang isa na nagnanais ng para sa kanilang ikabubuti. Ipinakita Niya ang Kanyang pagmamalasakit para sa kanila, naglingkod sa kanilang mga pangangailangan, at kinuha ang kanilang pagtitiwala. Pagkatapos ay tinawagan Niya sila, ‘Sumunod kayo sa Akin,’”

Una’y kailangan nating makihalubilo sa mga walang magawa, gumugol ng oras na makilala sila, at maunawaan ang kanilang mga pangangailangan na may layuning gumawa ng mabuti para sa kanila. Tingnan ang ginawa ni Jesus sa paralitiko sa tipunan ng tubig. Naroon si Jesus, sa gitna ng “maraming maysakit, mga bulag, mga pilay, at mga lumpo” (Juan 5:3).

Ikalawa, kailangan nating magpakita ng pagmamalasakit. Maaaring maging mahirap ito sa ilang pagkakataon dahil sa kawalan ng tiwala, at dahil kung minsan gumagamit ang mga tao ng kabutihan bilang paraan ng pagkuha ng tiwala na kalauna’y kanilang inaabuso. Gayunpaman, tinatawagan tayo ng Diyos na magpakita ng pagmamalasakit na hindi umaasa ng anumang kapalit.

Ang pangatlong hakbang ay paglingkuran ang kanilang mga pangangailangan. Hindi lamang mga salita ang kailangan nito. Kailangan nito ng aksyon upang mapaglingkuran ang mga pangangailangan ng isang kaibigan o taga-ibang bayan. Kinausap ni Jesus ang paralitiko, tinanong ang kailangan niya, at pagkatapos ay gumawa ng himala para sa kanya. Sa kwento ng lalaking inalihan ng isang “masamang espiritu,” kinuntrol ni Jesus ang sitwasyon, na ginawa para sa kawawang tao kung ano ang hindi niya magagawa para sa kanyang sarili.

Ang ikaapat na hakbang ay ang pagkuha ng kanilang pagtitiwala. Kapag naglilingkod tayo sa mga tao, kapag tinutulungan natin sila, matututo silang magtiwala sa atin at kung ano ang sinasabi natin sa kanila, kaya’t kapag nagsasalita tayo tungkol kay Jesus, magiging mas bukas silang makinig. Hindi nais ni Jesus na pagalingin lamang sila sa pisikal; nais Niyang magkaroon sila ng buhay na walang hanggan sa Kanya (tingnan ang Juan 10:10).

Ang huling hakbang ay tulungan silang makalapit kay Jesus, isang gawaing nangangailangan ng pananampalataya mula sa iyo at sa iyong tinutulungan

`Kadalasa’y hindi natin magagawa ang mga uri ng himala na ginawa ni Jesus. Ngunit ano ang mga pamamaraan na makapaglilingkod pa rin tayo sa mga nangangalangan ng tulong?`