---
title:  Mga Lumikas at mga Imigrante
date:   21/11/2023
---

Ang paksa tungkol sa mga imigrante at mga lumikas ay naging mainit na usapin, lalo na dahil napakarami nila ngayon. Nawalan man ng tirahan dahil sa digmaan, o dahil sa mga likas na sakuna, o para sa pag-asa sa isang mas mabuting kinabukasang pang-ekonomiya, milyun-milyon sa buong mundo ay napalayas mula sa kanilang mga tahanan at talagang nangangailangan ng tulong.

Sa Mateo 2:13, 14, si Jesus ay isang likas. Ang Kanyang mga magulang sa lupa, sina Jose at Maria, ay napilitang tumakas mula sa Betlehem sa gabi at maghanap ng makakanlungan sa Ehipto upang makatakas sa mapamaslang na kamay ni Herod. Walang sinasabi ang Biblia tungkol sa karanasan nila sa Ehipto, ngunit hindi mahirap na isipin na mayroon itong mga kahirapan, marahil katulad ng mga kinakaharap ngayon ng mga lumikas. Sa katunayan, katulad din nang kung paanong naghanap ng makakanlungan sa ibang lupain ang pamilya ni Jesus, maraming mga Muslim, Buddhist, Hindu, Kristiyano, at mga taong walang relihiyon ang naghahanap din ng makakanlungan sa mga bagong lupain ngayon.

Sa pangkalahatan, mas madaling makipagkaibigan sa mga taong nagmula sa sarili nating kultura at grupo ng wika dahil marami tayong pagkakatulad. Mas mahirap, gayunpaman, ang makahanap ng pagkakatulad sa mga imigrante at mga lumikas na iba ang hitsura sa atin at hindi nagsasalita ng ating lengguwahe, na hindi natin kaparehas ng mga pagpapahalagang pangrelihiyons at hindi kaparehas ng kinakain. Tinatawagan tayo ng ebanghelyo na lumabas sa ating etniko, pambansa, at kultural na kaginhawaan at abutin ang mga nangangailangan, gaano man sila kaiba sa atin.

`Basahin ang Deuteronomio 10:19; Awit 146:9; Roma 12:13; at Levitico 23:22. Ano ang mahalagang tema dito na kailangan nating tandaan?`

Paano tayo makapaglilingkod sa mga imigrante at mga lumikas? Mahirap dahil, sa ilang mga bansa, maaaring hindi tama sa pulitika ang makisalamuha o tumulong sa mga taong ito. Ngunit kailangan nating gawin ang ating makakaya, hanggaâ€™t kaya natin, upang maglingkod sa mga taong ito, na tiyak na dumaan sa mahihirap na karanasan at nangangailangan ng ating tulong. Kaya, sa anumang antas na magagawa natin, dapat tayong tumulong.

Magsimula sa panalangin, pagkatapos ay maghanap ng impormasyon tungkol sa mga imigrante at mga lumikas. Maraming lugar ang may mga organisasyon na kumakalinga sa kanila. Maaari kang magsimulang gumawa kasama ng isa sa mga organisasyong ito, o maaaring ang iyong lokal na Paaaralang Sabado ay magpasimula ng ministeryo para sa mga imigrante o mga lumikas.

`Kahit na maliit, ano ang magagawa mo upang makatulong sa sinumang imigrante o takas na alam mo?`