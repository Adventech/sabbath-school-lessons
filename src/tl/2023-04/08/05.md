---
title:  Upang Tulungan ang Nasasaktan
date:   22/11/2023
---

Sino sa atin ang hindi nakaranas kung gaano nagdudulot ng pasakit ang ating mundo? Nabubuhay man sa isang kapaligiran ng kayamanan at materyalismo, o nabubuhay sa kapaligiran ng kahirapan at mga materyal na pangangailangan— hindi ito mahalaga. Nasasaktan ang mga tao, nagdurusa, at nakikipagpunyagi. Ang tanging kailangang gawin ng isang tao, halimbawa, ay basahin ang tungkol sa napakalaking halaga na ginugugol sa mga gamot na panlaban sa depresyon sa kanlurang daigdig bawat taon upang maunawaan na ang materyal na kayamanan ay hindi sapat upang igarantiya ang kasiyahan o kapayapaan.

> <p></p>
> “Ang Espiritu ng Panginoon ay nasa Akin, sapagkat Ako'y hinirang Niya upang ipangaral ang magandang balita sa mga dukha. Ako'y sinugo Niya upang ipahayag ang paglaya sa mga bihag, at ang muling pagkakaroon ng paningin sa mga bulag, upang palayain ang mga naaapi” (Lucas 4:18).

`Ano ang itinuturo nito sa atin tungkol sa ginawa ni Jesus at kung ano rin ang magagawa natin sa ating lugar para sa mga nangangailangan sa ating kapaligiran?`

Tinatawagan tayo ng Diyos na tustusan ang pangangailangan ng lahat ng tao, kahit na hindi natin alam kung kailan o kung tatanggapin man nila si Jesus. Bagama’t ang pagtulong sa kanila para kay Jesus ang pundasyon ng ating misyon, kailangan nating tulungan ang mga nangangailangan dahil lamang sa kailangan nila ng tulong. Tutulungan natin sila dahil tinanggap natin si Jesus bilang ating Panginoon, at iyon ang ipinapagawa Niya sa atin.

Ang halimbawa ni Jesus ng pagsisikap na tustusan ang pangangailangan ng lahat ng tao ay isang prinsipyo sa Biblia na dapat sundin. Hindi natin alam kung lahat ng tinulungan Niya ay tinanggap Siya o hindi.

Upang tunay na makatulong sa iba, kailangang malaman natin ang kanilang mga pangangailangan. Bawat kultura ay may sariling paraan ng pagpapakita kung paano itrato ang isang kaibigan. Sa India, kaugalian na maghain ng pagkain o inumin kapag may mga bisita. Mas madali na magbigay ng kaunting pera sa isang hindi mo kilala kaysa makiramay sa isang kaibigan na namatayan. Maaaring higit pa sa pera o pisikal na mga bagay ang kailangan ng iyong kaibigan. Kadalasan ang simpatya mo at suporta sa panahon ng malaking kawalan ay higit na makakatulong.

Ang mahalagang prinsipyo ng pagiging katulong ni Jesus sa ating mga kaibigan ay nagsisimula muna sa layuning ipakita sa kanila ang hindi makasariling pagmamahal, na unawain muna ang kanilang mga pangangailangan bago subukang mag-alok ng tulong sa kanila. Ibigay ang tulong na kailangan nila, bagama’t maaaring hindi mo malaman kung handa silang sumunod kay Jesus.

`Basahin ang Mateo 25:34-40. Ano ang mensahe para sa atin dito?`