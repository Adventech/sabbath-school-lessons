---
title:  Misyon sa Nangangailangan
date:   18/11/2023
---

### Basahin Para sa Pag-aaral sa Linggong Ito
Lucas 5:17-26; Juan 5:19; Deuteronomio 10:19; Levitico 23:22; Mateo 25:34-40; Juan 15:13.

> <p>Talatang Sauluhin</p>
> “At sasagot ang Hari at sasabihin sa kanila, ‘Katotohanang sinasabi Ko sa inyo, yamang ginawa ninyo ito sa isa sa pinakamaliit sa mga kapatid Kong ito, ay sa Akin ninyo ginawa” (Mateo 25:40).

Nagbibigay ang Lucas 5:17-26 ng maraming ilustrasyon kung paano tinutulungan ng Diyos ang mga nangangailangan. Kung minsan ay gumagamit ang Diyos ng ibang tao upang tulungan tayo, o ginagamit Niya tayo upang tulungan ang iba. Maaaring maging mahirap ang gawaing ito, ngunit mayroon itong dakilang mga gantimpala. Sa pagtulong sa mga nangangailangan, ginagaya natin ang ministeryo ni Jesu-Cristo. Kung minsan madaling masabi kung sino ang nangangailangan ng tulong; sa ibang pagkakataon mahirap malaman. Anuman ang sitwasyon, tinawagan tayo na maging mga katulong ng Diyos para sa lahat ng taong nangangailangan, anuman ang kanilang pinagmulan.

Hinihikayat tayo ng Biblia na lumapit sa mga tao, at sa pamamagitan ng pagkuha ng kanilang tiwala maaari tayong matuto ng mas mabuting mga paraan na matulungan silang mahanap si Jesus.

Sa aralin para sa linggong ito, ipinapakita ng ating paksa, “Misyon sa Nangangailangan,” na may panukala ang Diyos na abutin ang mga nangangailangan sa iba’t ibang paraan. Maaaring pisikal, emosyonal, pinansyal, o maging sosyal ang kanilang mga pangangailangan: ibig sabihin maaari silang ituring na itinakwil mula sa kanilang komunidad o sambahayan. Ito’y mahalagang bahagi ng kung anong kahulugan ng pagiging Kristiyano at kung ano ang kasama sa pagmimisyon.

_*Pag-aralan ang liksyon sa linggong ito bilang paghahanda para sa Sabbath, Nobyembre 25._