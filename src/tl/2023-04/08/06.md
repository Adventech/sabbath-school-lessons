---
title:  Higit na Dakilang Pag-ibig
date:   23/11/2023
---

Gaya ng alam nating lahat, at alam na alam natin, walang katapusan ang mga pangangailangan. Kung nakahanda kang tumulong sa iba, magkakaroon ka ng maraming pagkakataon. Maging mga malapit na kaibigan o mga lumikas na nasa malayo, nangangailangan ang mga tao, at dapat nating gawin ang ating makakaya, kung kaya natin, na tumulong. Sa buong panahon ng Kanyang ministeryo sa lupa, tinulungan ni Jesus yaong mga hindi kayang tulungan ang kanilang sarili. Sa ilang pagkakataon, Siya mismo ang nagkusang pumunta sa mga nangangailangan; sa iba namang pagkakataon, katulad sa mga lalaking nagbaba ng paralitiko mula sa bubong upang dalhin siya kay Jesus, mga kaibigan ang nagkusa.

> <p></p>
> “Walang may higit pang dakilang pag-ibig kaysa rito, na ibigay ng isang tao ang kanyang buhay dahil sa kanyang mga kaibigan” (Juan 15:13).

`Paano natin maiaangkop ang prinsipyong ito sa ating ministeryo para sa iba?`

Isang pamilyang misyonero ang naglingkod ng anim na taon sa Trinidad at Tobago. Sa unang tatlong taon ay nanirahan sila sa isang komunidad na karamihan ay Hindu at Muslim. Maraming Hindu ang nagreklamo na tinatanggihan ng mga Kristiyano ang kanilang imbitasyon sa taunang pagdiriwang ng Pasasalamat. Isang araw ang mga Kristiyanong ito ay dumalo sa serbisyo ng Pagpapasalamat ng isang bagong kaibigang Hindu. Ginawa nila ito sa pagsunod sa halimbawa ni Jesus: Dinalaw Niya ang Kanyang mga kaibigan nang anyayahan nila Siya sa kanilang mga espesyal na pagdiriwang. Sa katunayan, itinuturo ng Hinduismo na ang mga bisita o kaibigan ay nagdadala ng mga pagpapala sa tahanan ng may-anyaya.

Sikapin nating makipagkaibigan sa linggong ito sa pamamagitan ng pagiging isang pagpapala sa isang tao. Una, suriin ang iyong kapaligiran, komunidad, nayon, o lunsod. May kilala ka bang lumikas o imigrante na naninirahan doon? Kumusta naman ang mga taong naninirahan sa iyong kalye? Kilala mo ba silang lahat? Anuman ang kanilang sitwasyon, ang pakikipagkaibigan sa ibang tao ay hindi madali. Manalangin tayo at humingi ng tulong sa Diyos. Kilala Niya ang bawat isa at kilala ang ibang tao na maaari mong kaibiganin. Tandaan, ang layunin ay maging kaibigan nila upang ikaw’y makatulong sa pamamagitan ng pag-akay sa kanila sa Diyos para humingi ng tulong.

`Hamon: Saliksikin ang tungkol sa mga taga-ibang lupa o hindi Kristiyano na nasa inyong bansa. Ang joshuaproject.net ay isang magandang lugar para sa pagsusuri ng mga hindi pa naabot na grupo ng mga tao sa iyong kultura.`

`Ibayong Hamon: Kilalanin ang isang tao sa loob ng nasasaklawan ng iyong impluwensya. Simulan ang regular na pananalangin para sa taong ito pagkatapos na sagutin ang mga sumusunod na tanong: Ang tao bang ito ay kaibigan ko—batay sa modelo ni Jesus ng pakikipagkaibigan? Alam ko ba ang mga pangangailangan sa kanyang buhay? Paano ko siya madadala kay Jesus para pagalingin?`