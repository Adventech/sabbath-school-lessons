---
title:  Karagdagang Kaisipan
date:   24/11/2023
---

Basahin ang Arthur White, “A Few Days at Long Point,” Ellen G. White, THE AUSTRALIAN YEARS: 1891 – 1900, tomo 4, pp. 100-104. Ang mga manunulat ng Ebanghelyo ay nagtala ng mga halimbawa ng mga gawi ni Jesus ng pagbuo ng mga tulay sa mga tao mula sa ibang mga kultura upang mailigtas sila (Mateo 8:28-34; Marcos 5:1-20). Gayundin, tayo’y tinawagan upang makipagkaibigan at maglingkod sa mga tao mula sa ibang mga kultura. Ang kamatayan ni Cristo ay para sa lahat, anuman ang lahi, nasyonalidad, yaman, o pinagmulan. Ito ang puntong hindi natin dapat kalimutan. “Siya ang kabayaran para sa ating mga kasalanan, at hindi lamang para sa atin kundi para din sa kasalanan ng buong sanlibutan” (1 Juan 2:2).

“Hindi tinutupad ng mga lalaki at babae ang layunin ng Diyos, kapag sila’y nagpapahayag lamang ng pagmamahal sa sarili nilang pamilya, . . . samantalang hindi nila iniibig ang mga taong maaari nilang aliwin at pagpalain sa pamamagitan ng pagbibigay ng kanilang mga pangangailangan. . . .”

“Kapag iniuutos ng Panginoon sa atin na gumawa ng mabuti para sa iba na nasa labas ng ating tahanan, hindi Niya ibig sabihin na mababawasan ang ating pagmamahal para sa tahanan, at mamahalin natin ang ating kasamahan o bansa nang mas kaunti dahil nais Niyang palawakin natin ang ating simpatiya. Ngunit hindi dapat na limitahan ang ating pagmamahal at simpatiya sa loob ng apat na dingding, at isarado ang pagpapala na ibinigay ng Diyos upang ang iba ay hindi makinabang kasama natin sa pagtatamasa nito.”—Ellen G. White, THE ADVENT REVIEW AND SABBATH HERALD, Oktubre 15, 1895. Ang pananagutang ibinigay sa atin na maging pagpapala sa mga nasa labas ng ating comfort zone, maging sila man ay mula sa ibang kultura o isang kaawaawang tao lamang, ay isang hindi mapag-aalinlanganang utos mula mismo kay Jesu-Cristo (Gawa 1:8; Marcos 11:17).

**Mga Tanong Para sa Talakayan**:

`Ano ang iyong comfort zone, at bakit kailangang maging handa kang lumabas dito kung kinakailangan?`

`Ano ang mga implikasyon ng pangyayari nang si Jesus ay tinawag na “isang taong matakaw at isang maglalasing, isang kaibigan ng mga maniningil ng buwis at ng mga makasalanan” (Mateo 11:19)? Ano ang ginagawa ni Jesus na naging dahilan ng paratang na ito, at ano ang itinuturo nito tungkol sa misyon?`

`Hanggang saan dapat makisangkot ang Kristiyano sa mga pagdiriwang ng mga hindi mananampalataya? Paano ito magagawa ng mga Kristiyano nang hindi kinokompromiso ang mga alituntunin ng Biblia?`