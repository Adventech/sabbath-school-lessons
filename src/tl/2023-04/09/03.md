---
title:  Naaman
date:   27/11/2023
---

Namatay si Cristo para sa lahat, anuman ang kanilang pinagmulan, kayamanan, lahi, o katayuan. Walang tigil na inilalapit ng Diyos ang lahat ng sangkatauhan sa Kanyang sarili, kabilang na ang mga indibidwal na nabibilang sa makapangyarihang hindi Kristiyano sa sanlibutan. (tingnan ang Ellen G. White, THE ACTS OF THE APOSTLES, p. 416).

`Basahin ang 2 Hari 5:1-19. Ano ang makukuha natin sa kwentong ito tungkol sa pag-abot sa mga tao para sa Panaginoon?`

Sa 2 Hari 5:17-19, gumawa si Naaman ng dalawang hindi pangkaraniwang kahilingan pagkatapos na siya’y mapagaling ng Diyos sa ketong. Una, hiniling niyang makakuha ng dalawang tambak ng lupa na kayang dalhin ng asno mula sa Israel pabalik sa Asiria para sa pagsamba sa buhay na Diyos. Sinabi niya, “Sapagkat buhat ngayon ang iyong lingkod ay hindi na maghahandog ng handog na susunugin o alay man sa ibang mga diyos, kundi sa Panginoon” (2 Hari 5:17, NKJV). Bagaman si Naaman ay malinaw na isa nang mananampalataya ngayon sa iisang tunay na Diyos, ang kanyang unang kahilingan ay nagpapakita na ang paganong mga impluwensya ay nananatili pa rin sa kanyang isipan sa isang antas. Itinuturing ng komandante ng Sirya ang Diyos ng Israel bilang isang Diyos na dapat sambahin sa lupaing katutubo ng bansang iyon. Bagaman kinikilala ni Naaman ang katotohanan na walang Diyos maliban sa Panginoon ng Israel, hindi niya lubusang pinabayaan ang kaniyang sarili sa ideya na ang Diyos ay, sa pamamagitan ng ilang partikular na paraan, konektado sa lupain ng Israel. Kaya, sa kaniyang sariling bansa ay ninais niyang sumamba sa Diyos sa lupain ng Israel.

Ipinakikita ng ikalawang kahilingan ni Naaman ang sinseridad ng kaniyang pananampalataya. Bagaman siya’y nagpasya na maglingkod lamang sa Diyos ng langit, napagtanto niyang hindi magiging madaling isakatuparan ang gayong resolusyon sa sarili niyang bansang mapagsamba sa diyos-diyusan. Dagdag pa rito, ang hari ng Sirya ay sumasamba pa rin sa diyos na si Rimmon, at sa gawaing ito si Naaman ay magsisilbi bilang alalay ng hari. Bagaman walang intensyon si Naaman na talikuran ang kanyang mga tungkulin sa kanyang makalupang hari, hindi niya nais na ituring na yumuyukod sa pagsamba kay Rimmon. Sa pagsuko ng kanyang puso kay Jehova, ninais ni Naaman na huwag gumawa ng anumang konsesyon sa idolatriya sa pamamagitan ng pagsamba sa paganong diyos. Hindi rin niya nais na makarating kay Eliseo na ginagawa niya iyon.

Tumugon si Eliseo sa pakiusap ni Naaman sa pagsasabing “Humayo ka nang payapa” (2 Hari 5:19, NKJV). “Ang mga salitang ito ay hindi dapat isipin bilang pagpapahayag ng pagsang-ayon o hindi pagsang-ayon sa kahilingan ni Naaman bago siya umalis. Siya ay dapat humayong payapa, hindi sa pagdududa o sa kawalang-katiyakan. Naging mabait ang Diyos sa kanya, at dapat niyang masumpungan ang kaligayahan at kapayapaan sa kanyang kaalaman at pagsamba sa Diyos. Si Naaman ay isang bagong hikayat, isang taong may mga pag-aalinglangan sa budhi, na lalago sa lakas at karunungan kung mananatili siya sa kaniyang bagong-tuklas na pananampalataya. Pinapatnubayan ng Diyos ang mga bagong hikayat dahan-dahan, at alam niya ang itinalagang sandali kung kailan mananawagan ng pagrereporma sa isang partikular na bagay. Ang prinsipyong ito ay dapat laging isaisip ng mga nagsisikap para sa kaligtasan ng mga kaluluwa.”—THE SDA COMMENTARY, vol. 2, p. 878.

`Anong mga aral ang dapat nating matutunan mula sa kwentong ito tungkol sa hindi masyadong mabilis na pagtulak sa mga tao, lalo na sa mga nagmula sa isang di-Kristiyanong pinagmulan o kultura?`