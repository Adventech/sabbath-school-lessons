---
title:  Nebukadnezar
date:   26/11/2023
---

Bilang mga Seventh-day Adventists, naniniwala tayo sa “walang limit na pagtubos.” Nangangahulugan ito na, taliwas sa ilang mga Kristiyano, naniniwala tayong ang kamatayan ni Cristo ay para sa buong sangkatauhan, hindi lamang para sa natatanging grupo ng mga itinalaga ng Diyos para sa kaligtasan. Dahil ang Diyos ay “nagnanais na ang lahat ng tao ay maligtas at makarating sa pagkakilala ng katotohanan” (1 Timoteo 2:4), inihandog ni Jesus ang Kanyang sarili “para sa ating mga kasalanan, at hindi lamang para sa atin kundi para rin sa kasalanan ng buong sanlibutan” (1 Juan 2:2). Kaya’t ang bawat isa ay pinili “sa kanya bago itinatag ang sanlibutan” (Efeso 1:4), kahit na hindi lahat ay pinipili Siya bilang ganti. Iyan din ang dahilan kung bakit nakakahanap tayo ng mga ulat sa Biblia ng lahat ng uri ng mga tao na inaabot para sa Diyos.

`Basahin ang Daniel 4. Ano ang nangyari sa hari dito, at ano ang sinasabi nito sa atin tungkol sa pagdating ng kaligtasan sa isa sa pinakamakapangyarihang tao sa sanlibutan?`

Ang kwento ni Haring Nebukadnezar ang isang kapansin-pansing halimbawa sa Biblia kung paano inaabot ng Diyos ang mga makapangyarihang hindi mananampalataya. Ipinataw sa kanya ang paghuhukom ng Diyos sa paraang katulad ng ilang haring Isrelita (tingnan, halimbawa na, ang 2 Cronica 32:25, 26; 1 Hari 14:21-31; 1 Samuel 28). Ang kasaysayan sa Biblia tungkol kay Nebukadnezar, na nahimasmasan at kinilala ang Diyos na Manlalalang, ay nagpapakita na nagmamalasakit ang Diyos sa mayayaman at makapangyarihan, gayundin sa mahihina at nangangailangan. Sa bersikulo 37, sinabi ng pinakamakapangyarihang tao sa sanlibutan, “Ngayon akong si Nebukadnezar ay nagpupuri, at nagbubunyi, at nagpaparangal sa Hari ng langit; sapagkat ang lahat Niyang gawa ay katotohanan, at ang Kanyang mga pamamaraan ay makatarungan; at kaya Niyang ibaba ang mga lumalakad na may kapalaluan” (Daniel 4:37). Kung nauunawaan lamang ng lahat ng mayayaman at makapangyarihan at mapagmataas sa ating mga mortal na nilalang ang katotohanang ito!

Ano ang matututunan natin mula sa kwentong ito? Una, gumagamit ang Diyos ng mga mananampalatayang nakatalaga, katulad ni Daniel, bilang tulay upang maabot ang mga makapangyarihang hindi mananampalataya. Ikalawa, maaaring deretsahang mamagitan ang Diyos sa proseso ng pagsaksi upang maabot ang mga makapangyarihang hindi mananampalataya. Ibinaba ng Diyos si Nebukadnezar dahil sa kanyang pagmamalaki at pagmamataas. At bagama’t ito’y napakamadamdaming kasaysayan, maraming paraan na ang mga mayayaman at makapangyarihan at mapagmataas ay maibaba.

`Kahit na hindi tayo mayaman at makapangyarihan ayon sa mga pamantayan ng sanlibutan, bakit kailangan nating maging maingat na iwasan ang uri ng pagmamalaki na ipinakita ng haring ito? Bakit mas madaling magkaroon ng ganitong saloobin kaysa sa iniisip natin?`