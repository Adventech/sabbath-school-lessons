---
title:  Karagdagang Kaisipan
date:   01/12/2023
---

Basahin ang Ellen G. White, “Ministry to the Rich” THE MINISTRY OF HEALING, pp. 209-216; “Captive Maid Shows Concern for Naaman.” REFLECTING CHRIST, p. 337.

Ang pagmamahal ni Jesus ay pantay para sa mahihirap at para sa mayayaman at makapangyarihang mga tao sa mundo. Namatay Siya para sa mga prinsipe at gayundin para sa mga dukha. Alam ni Jesus ang pinakamabisang paraan ng pag-abot sa kanilang mga puso. Binalaan Niya tayo na “Mas madali pa para sa isang kamelyo ang dumaan sa butas ng isang karayom kaysa isang mayaman ang pumasok sa kaharian ng Diyos” (Marcos 10:25). Sa linggong ito, hinahamon tayong abutin ng ebanghelyo ni Jesu-Cristo ang mga makapangyarihan at mayayamang indibidwal. Sila ay lubhang nangangailangan ng kaligtasan gaya ng sinuman, maaaring hindi nila ito napagtatanto dahil sa “seguridad” na inaakala nilang ibinibigay ng kanilang kayamanan.

“Marami ang sinasabi tungkol sa ating tungkulin sa mga napapabayaang dukha; hindi ba dapat bigyang pansin ang napabayaang mayayaman? Marami ang nag-aakalang wala nang pag-asa ang ganitong mga tao. . . . Libu-libong mga mayayamang tao ang nagtungo na sa kanilang mga libingan na hindi nabigyang-babala. Bagama’t tila wala silang pakialam, marami sa mga mayayaman ang nabibigatan sa kanilang kaluluwa.”—Ellen G. White, THE MINISTRY OF HEALING, p. 210,

**Mga Tanong Para sa Talakayan**:

`Ibinagsak ni Jesus ang mga panlipunang pagkakabaha-bahagi at mga hadlang sa pagitan ng mga tao sa Kanyang paglilingkod sa mayayaman at mahihirap noong panahon ng Kanyang makalupang pagmiministeryo. Paano natin, bilang mga Adventista, tutugunan ang isyung ito, ang puwang sa pagitan ng mayayaman at mahihirap, na lubhang nakabaon na sa lahat ng ating mga lipunan?`

`Sinabi ni Jesus ang mga sumusunod: “ ‘Ang napahasik sa mga tinikan ay iyong nakikinig ng salita; ngunit ang kabalisahan ng sanlibutan at ang daya ng mga kayamanan ay sumasakal sa salita at iyon ay nagiging walang bunga’ ” (Mateo 13:22). Ano sa palagay ninyo ang pakahulugan ni Jesus sa “daya ng mga kayamanan”? Bakit hindi natin kailangang maging mayaman para madaya ng kayamanan?`

`Sa klase, pasadahan ang katanungan sa dulo ng aralin ng Martes tungkol sa ang pagkakaalam ng katotohanan ay hindi katulad ng pagkaligtas sa pamamagitan nito? Kung ang pagkaalam lamang sa katotohanan ay hindi nagliligtas sa atin, ano ang nagliligtas sa atin?`

`Ano pang ibang mga dahilan ang maiisip mo kung bakit tinanggihan ng mayamang kabataang pinuno si Jesus samantalang tinanggap Siya ni Zacqueo?`