---
title:  Misyon sa Makapangyarihan
date:   25/11/2023
---

### Basahin Para sa Pag-aaral sa Linggong Ito
Daniel 4; 2 Hari 5:1-19; Juan 3:1-12; Juan 7:43-52; Mateo 19:16-22; Juan 19:38-42.

> <p>Talatang Sauluhin</p>
> “Sapagkat ano ang mapapakinabang ng tao, kung makamtan niya ang buong sanlibutan ngunit mawawala naman ang kanyang buhay? O ano ang ibibigay ng tao na katumbas ng kanyang buhay” (Mateo 16:26).

Bagama’t isinulat maraming taon na ang nakalilipas, ang Biblia, ang Salita ng Diyos, ay kapahayagan ng katotohanan ng Diyos para sa ating sanlibutan. At kasama sa maraming mga katotohanan na ipinahahayag nito ay ang likas ng tao, at iyon—sa Judea man noong ikapitong siglo o sa Brazil noong ikadalawampu’t isang siglo—ang mga tao ay talagang magkakatulad: mga makasalanang nangangailangan ng biyaya.

Kasama dito ang mga mayayaman at makapangyarihan. Ang mayayaman at makapangyarihan sa panahon ng Biblia ay hindi iba mula sa mayayaman at makapangyarihan sa makabagong kapanahunan, lalo na sa kanilang paghangad ng kayamanan at kasikatan at kapangyarihan, na madalas (ngunit hindi palagi) ay sa kapahamakan ng mahihina. Ngunit ang Diyos ay may pagmamalasakit para sa kaligtasan ng mayaman at makapangyarihan kung paanong nagmamalasakit Siya para sa mahihina at nangangailangan. Nagbibigay ang Biblia ng mga halimbawa ng mga tao na makapangyarihan, o mayaman, o pareho, at kung paano sila ginamit ng Diyos na maging pagpapala sa mga bansa: sina Abraham, Isaac, Job, Solomon, at Jose, ang ilang halimbawa.

Sa linggong ito sasaliksikin natin ang pagmimisyon ng Diyos sa mayaman at makapangyarihan. Maglakbay kasama namin habang ating tinitingnan kung paano inabot ng Diyos ang ilan sa mga taong ito at kung paano Niya tinatawagan at inihahanda ang mga Seventh-day Adventist upang maging mga saksi rin sa kanila ngayon.

_*Pag-aralan ang liksyon sa linggong ito bilang paghahanda para sa Sabbath, Disyembre 2._