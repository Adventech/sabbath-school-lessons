---
title:  'Pagsaksi sa may Pinag-aralan: Nicodemo'
date:   28/11/2023
---

Si Nicodemo ay isang taong may pinag-aralan. Inilalarawan siya ng Biblia bilang isang pinuno ng mga Judio (Juan 3:1). Tinawag siya ni Jesus na isang guro sa Israel (Juan 3:10). Mayroon siyang mabuting pagkaunawa sa Biblia at may espiritwal na pagkagutom para sa Panginoon. Mula sa pananaw ng tao, tila siya’y tagasunod na ng Diyos. Sinusunod niya ang lahat ng mga utos, at siya’y iginagalang na pinuno sa mga Judio. Siya’y makapangyarihan at mayaman. Tinitingnan ito ng marami bilang mga palatandaan na pinagpala siya ng Diyos. Gayunpaman, lumalabas na ang mga panlabas na anyo ay gayon lamang—mga panlabas na anyo.

`Basahin ang Juan 3:1-12. Ano ang ipinapahayag ng kwentong ito tungkol sa mga pangangailangang espirituwal ni Nicodemo at kung paano agad na tinugunan ni Jesus ang mga ito?`

Noong lumapit si Nicodemo kay Jesus, sinubukan niyang panatilihin ang panlabas na anyo, ang kasalukuyang kalagayan. Ngunit alam ng Diyos ang kanyang puso. Gayundin, alam ng Diyos ang mga puso at mga pangangailangan ng lahat ng mayayaman at makapangyarihan, anuman ang kanilang pinagmulan. Lumapit si Nicodemo kay Jesus dahil nakadama siya ng pagkamakasalanan dahil sa mga turo ni Jesus. Pinigilan siya ng kanyang pagmamataas na hayagang kilalanin si Jesu-Cristo bilang Panginoon, ngunit binago siya ng gabing iyon magpakailanman. Kahit na pagkatapos na siya’y makumbinsi na si Jesus ay sinugo ng Diyos, hindi pa rin niya hayagang kinilala na siya’y isang tagasunod ni Jesu-Cristo.

`Basahin ang Juan 7:43-52 at Juan 19:39. Ano ang sinasabi ng mga talatang ito tungkol kay Nicodemo at Jesus?`

Makikita natin dito sa mga talatang ito na si Nicodemo ay malinaw na lubhang naimpluwensiyahan ni Jesus. Sinikap niyang protektahan Siya noong nabubuhay pa si Jesus at pagkatapos ay parangalan si Jesus noong Siya’y mamatay. Walang duda, naabot ni Jesus si Nicodemo, na, kahit sa kanyang ipinagmamalaking karunungan at kaalaman, ay may malaking pangangailangan para sa Tagapagligtas, at gaya nating lahat.

`Bakit kailangan nating mag-ingat sa bitag ng pag-iisip na dahil “nasa atin ang katotohanan” (na totoo naman), kung gayon ang kaalaman lamang sa katotohanang ito ay sapat na upang tayo ay maligtas? Ilang kaluluwa ang mawawaglit na may higit pa sa sapat na karunungan, maging ng mensahe ng tatlong anghel, upang maligtas?`