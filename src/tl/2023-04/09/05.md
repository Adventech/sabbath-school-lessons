---
title:  Pagmimisyon sa Mayayaman
date:   29/11/2023
---

`Basahin ang Mateo 19:16-22. Anong mga aral ang matututunan natin mula sa kwentong ito, kung saan, kabaligtaran ni Nicodemo, ang isang taong ito ay hindi tumanggap kay Jesus?`

Ang pakikitungo ni Jesus sa kabataang mayaman ay nagpapakita kung gaano kapanganib na bitag ang kayamanan. Tingnan ang mga salita: “Muling sinasabi ko sa inyo, mas madali pa sa isang kamelyo ang dumaan sa butas ng isang karayom, kaysa isang mayaman ang pumasok sa kaharian ng Diyos” (Mateo 19:24). Ito, syempre, ay hindi nangangahulugan na ang mayaman ay hindi maaaring maligtas, kundi, kung hindi magiging maingat ang mga taong ito, maaaring maging tunay na hadlang ang kanilang kayamanan sa kaligtasan.

Sa huli, ang mayaman at mahirap ay humaharap sa parehong kapalaran: ang libingan. Nangangahulugan ito na ang mga mayayaman ay lubhang nangangailangan ng kaligtasan gaya ng iba pa. Anumang iba pang bagay ang mabibili ng pera, hindi nito mabibili ang kaligtasan mula sa kamatayan. Ang kaligtasang ito mula sa kamatayan ay dumarating lamang bilang isang regalo, na malayang ibinibigay ni Jesus sa sinumang aangkin dito sa pamamagitan ng pananampalataya. “Ako ang muling pagkabuhay at ang buhay. Ang sumasampalataya sa Akin, bagama't siya'y mamatay, ay mabubuhay” (Juan 11:25).

`Basahin ang Lucas 19:1-10. Ano ang gumawa ng pagkakaiba sa kuwentong ito, na kabaligtaran ng kuwento tungkol sa mayamang kabataang pinuno?`

Tumugon si Zaqueo kay Jesus sa paraang, sa kasamaang-palad, hindi ginawa ng mayamang kabataang pinuno. Pansinin, hindi sinabi ni Jesus kay Zaqueo na ipagbili ang kanyang pag-aari at ibigay ito sa mahihirap, katulad ng Kanyang sinabi sa kabataang mayaman. Tiyak na alam ni Jesus kung gaano nakatali sa kanyang salapi ang mayamang pinuno, kaya naman sinabi ni Jesus ang kung anong Kanyang sinabi sa kanya. Sa kabaliktaran, bagama’t hindi natin nalalaman ang lahat ng sinabi nang si Jesus ay nasa kaniyang bahay, si Zaqueo ay malinaw na nahikayat ni Jesus at alam niyang kailangan niyang gumawa ng ilang pagbabago sa kanyang buhay, lalo na sa bagay na may kinalaman sa kanyang kayamanan.

`“ ‘Sapagkat ano ang mapapakinabang ng tao, kung makamtan niya ang buong sanlibutan ngunit mawawala naman ang kanyang buhay? O ano ang ibibigay ng tao na katumbas ng kanyang buhay?’ ” (Mateo 16:26). Ano ang dapat sabihin ng mga salitang ito sa ating lahat?`