---
title:  Komento ng Guro
date:   01/12/2023
---

### Unang Bahagi: Pangkalahatang Pananaw

Ang talatang sauluhin para sa linggong ito ay bahagi ng pananalita ni Jesus tungkol sa halaga ng pagiging alagad. Sa Kanyang turo tungkol sa pagiging alagad, palaging binabanggit ni Jesus ang pangangailangang tuusin ang halaga ng pagsunod sa Kanya, na maaaring maging napakamahal. Ang Mateo 16:2428 at Lucas 14:25-33 ay dalawa sa mga susing talata sa pag-unawa sa turo ni Jesus tungkol sa kahulugan ng pagsunod sa Kanya (tingnan din ang Marcos 8:34-37; Lucas 9:23-25). Mahalagang pansinin na sa Kanyang pagtuturo tungkol sa pagiging alagad, hindi nangungusap si Jesus tungkol sa kasamaan ng pera o pagkapahamak nilang mayayaman. Basta binabalaan Niya lamang tayo laban sa pagpapahintulot sa mga pag-aari natin na humadlang sa ating pagsisikap para sa walang hanggang kasama Siya. Wala sa mga bagay na maibibigay sa atin ng pera—mga kasiyahan, kapangyarihan, kasikatan—ay makapagbibigay sa atin ng pinakamahalagang kabutihan sa lahat, bagkus, dahil sa kanila, maaari nating maiwala ang walang hanggan.

Samantalang hindi kinukundena ng Biblia ang mga kayamanan, binabalaan tayo nito tungkol sa posibleng panganib. Sang-ayon kay Pablo, ang pag-ibig sa pera, at hindi ang pera mismo, ay masama (1 Timoteo 6:10). Ang mga taong mayaman at makapangyarihan, gayundin ang mga mahihirap at mahihina, ay parehong tanggap sa kaharian ng Diyos. Ayon sa naunawaan ni Pedro sa tahanan ni Cornelio, “Walang kinikilingan ang Diyos, kundi sa bawat bansa ang sinumang may takot sa Kanya at gumagawa ng matuwid ay kalugud-lugod sa Kanya” (Gawa 10:34, 35). May pagmamalasakit ang Diyos tungkol sa kaligtasan ng mayayaman at makapangyarihan na kagaya lang sa mahihirap at mahihina.

### Ikalawang Bahagi: Komentaryo

**Ang Halaga ng Pagiging Alagad ni Jesus**

Sa Mateo 16:24, ginamit ni Jesus ang lengguwaheng sukdulan upang idiin ang likas na hindi madadala sa kasunduan ng halaga ng pagsunod sa Kanya: “Kung ang sinuman ay ibig sumunod sa Akin, tanggihan niya ang kanyang sarili, at pasanin ang kanyang krus, at sumunod sa Akin” (tingnan din sa Lucas 14:26, 27) Ayaw ni Jesus ng pagsunod na inuudyukan lamang ng pagnanasang makinabang mula sa iba’t ibang mga himala na Kanyang ginawa. Ang pagsunod sa Kanya para sa kasiyahan ng ating mga pagnanasa ay katumbas ng relasyon sa Kanya na mapagsamantala. Sa halip, nais ni Jesus na ang Kanyang mga tagasunod ay mamatay araw-araw sa pagpapahalaga sa sarili, mga makasariling pagnanasa, at anumang ambisyon na makahahadlang sa kanilang ugnayan sa Kanya. Ang Kanyang panawagan na tuusin ang halaga ng pagsunod sa Kanya ay Kanyang paanyaya sa Kanyang mga tagapakinig na, una sa lahat, ay unawain at tanggapin ang mga kailangan sa pagsunod sa Kanya.

Humihingi rin si Jesus sa Kanyang mga tagasunod ng debosyon na higit pa sa kanilang katutubong simbuyo na ingatan ang sarili nilang buhay. Dapat na unahin ng mga alagad ang kanilang debosyon sa Kanya kaysa sa buhay mismo. Bilang simbolo ng hindi maiiwasan at pinakamasakit na kamatayan, ang pagtanggap sa krus upang sumunod kay Jesus ay halimbawa ng pagtatalaga sa pinakamataas na halaga ng pagiging alagad. Kung paanong ang pagbubuhat ng literal na krus ay pagpapasakop sa mga Romano, ang pagtanggap sa krus natin upang makasunod kay Jesus ay tumutukoy sa panawagan ni Jesus para sa ganap na pagpapasakop sa Kanya. Ang pagiging alagad ay hindi nangangahulugan na handa si Jesus para sa bawat pagtawag natin. Sa halip, ang pagiging alagad ay tungkol sa paglilipat kay Jesus ng pagmamay-ari ng lahat ng atin. Pangahas si Jesus dahil ayaw Niya na tanggapin ng sinuman ang pagiging alagad Niya at pagkatapos ay magulat sila sa napakataas na halaga nito. Ayaw ni Jesus na ang Kanyang mga alagad ay angkinin ninuman maliban sa Kanya.

Sa Lucas 14, dalawang tiyak na katotohanan ang nabanggit na ugnay sa halaga ng pagiging alagad. Ang unang tiyak na katotohanan ay “sinuman,” sa bersikulo 26, at “sinuman,” sa bersikulo 27. Imbes na tukuyin ang iilang pinili, ang panghalip na sinuman ay nangangahulugan na umaangkop ang halaga ng pagiging alagad sa bawat isa na nagnanasang sumunod sa Kanya, anuman ang kanilang antas na sosyal. Ang pangalawang tiyak na katotohanan ay ang “magtakuwil” sa lahat ng kanyang pag-aari (bersikulo 33). Ang pagtakwil sa lahat para makasunod kay Jesus ay hindi lamang nangangahulugan ng pisikal na pagbitiw sa isang bagay kundi pati ang emosyonal na pagbitiw sa bagay na binitiwan nang pisikal upang walang posibilidad na ang isang tao ay angkinin ang bagay na iyon. Hinahamon ni Jesus silang nag-iisip na sumunod sa Kanya na isantabi ang sarili nilang mga adyenda at yakapin ang Kanyang adyenda. Idinidiin ng tiyak na katotohanang ito na hindi dapat pahintulutan ng isang alagad ang anuman na humadlang sa kanyang ganap na pagpapasakop kay Cristo. Umaasa si Jesus na bawat taong nagnanasang sumunod sa Kanya ay dapat na lubusang handa, sa anumang sandali, na isuko ang lahat ng ugnayan, lahat ng pag-aari, at maging ang buhay mismo. Hinihingi ni Jesus sa bawat isa na nagnanasang sumunod sa Kanya ng pagbabago ng saloobin, na humahantong sa araw-araw na pagtatalaga na maging Kanya anuman ang halaga. Ang banal na pagnanasang ito ay babala sa bawat tao na nagnanasang maging Kanyang alagad, na umiwas sa pagsisikap na gawin Siyang paraan tungo sa kanyang sariling mga ninanasa. Umaasa si Jesus sa Kanyang mga alagad na ipagpalit ang kanilang kalooban para sa Kanyang kalooban at ganap na ipasakop ang kanilang tadhana sa Kanya.

**May Puso si Jesus para sa Mayayaman at Makapangyarihan**

May pagmamalasakit ang Diyos para sa kaligtasan ng mga mayayaman at makapangyarihan na katulad ng mga mahihina at nangangailangan. Namatay si Jesus para sa lahat ng tao, anuman ang kanilang kaligiran, etnisidad, kasarian, o antas na sosyal. May sapat na kapangyarihan ang Kanyang dugo para tubusin ang bawat tao mula sa kapahamakan mula sa kanilang mga kasalanan. Dahil dito, maaaring tanggapin ng bawat tao ang Kanyang malayang alok ng kapatawaran at pagtanggap ng Diyos. Sa madaling salita, walang sukat ang saklaw ng pagtubos ng Diyos; ito’y maaabot ng lahat ng mahihirap, at gayundin ng mayayaman (Juan 3:16; 2 Corinto 5:15; 1 Timoteo 2:3-6). Bagama’t ang paghahanap online ng “puso ng Diyos para sa mayaman at makapangyarihan” ay nagbibigay ng kaunting bilang ng mga pagsisiyasat kung ihahambing sa “puso ng Diyos para sa mahihirap,” dapat na idiin na may puso ang Diyos para sa bawat isang tao dahil sa kanilang pagkalalang sa Kanyang wangis at sa kamatayan ni Cristo para sa kanila. Samantalang hindi lahat ay maliligtas, ang bawat taong nabuhay na, o nabubuhay sa kasalukuyan, ay maaaring makalapit sa Diyos, maging sa pamamagitan ng pangkalahatang rebelasyon (kalikasan), partikular na rebelasyon (paggawa ng Diyos para sa mga hindi hikayat), o tanging rebelasyon (si Jesu-Cristo at Kasulatan). Sinasabi ng Gawa 14:17 na hindi pinabayaan ng Diyos na wala Siyang saksi sa mga tao. Sa langit, magkakaroon ng mga taong naging bilyonaryo sa lupa, gayundin ng mga taong nabuhay sa ganap na kahirapan. Kasama sa mga natubos ang mga taong itinuturing na mga dakilang kaisipan sa lupa, gayundin ang mga taong hindi natutong bumasa at sumulat.

Binabanggit ng Kasulatan ang mga taong mayaman at makapangyarihan na nagmahal at natakot sa Diyos. Kasama sa mga halimbawa sa Lumang Tipan sina Abraham, Isaac, Job, at David. Sa mga halimbawa sa Bagong Tipan ay kasama sina Mateo (Mateo 9:9), Zaqueo ang punong maniningil ng buwis (Lucas 19:1, 2), si Apostol Pablo (Gawa 9), ang bating na taga-Etiopia (Gawa 8:26-40), at si Cornelio, ang senturion Romano (Gawa 10). Kakaiba ang mga taong ito hindi dahil sa kanilang mga ari-arian kundi sa kanilang pagtatalaga sa Diyos, sa kabila ng kanilang kayamanan.

Maliban sa mga halimbawa sa itaas ng mga taong mayayaman at makapangyarihan na hindi pinahintulutan ang kayamanan at kapangyarihan na humadlang sa kanilang ugnayan sa Diyos, naroon din ang halimbawa nilang pinabayaan ang kanilang kayamanan na ilayo sila sa pagsuko ng kanilang mga buhay kay Jesus. Ang isang kilalang halimbawa ay ang mayamang kabataan na tumanggi sa paanyaya ni Jesus na sumunod sa Kanya pagkatapos na magtanong siya kung ano ang kailangan niyang gawin upang magmana ng buhay na walang hanggan. Sa kabila ng pagtanggi ng mayamang kabataan sa paanyaya ni Jesus, sinasabi ng Marcos 10:21 na minahal pa rin siya ni Jesus. Hindi ibig sabihin ng paghingi ni Jesus sa kanya na ipagbili ang lahat ng kanyang pag aari at ipamigay sa mahihirap ang napagbilhan bago sumunod sa Kanya na hindi maaaring maging alagad Niya ang mga mayayaman. Sa kasong ito, ang suliranin na hadlang sa pagpapasakop ng kanyang puso sa Diyos ay ang mga kayamanan ng kabataan. Labis na nabighani ang puso ng kabataang ito sa kanyang malaking kayamanan na ito’y naging tuon ng kanyang pangunahing katapatan.

**Mahalaga ang Panahon ng Ating Mensahe**

Pagkatapos na pagalingin siya mula sa kanyang ketong, may dalawang kahilingan si Naaman na tila wala sa lugar sa kapanahunan ngayon: (1) hiniling niyang kumuha ng dalawang tumpok ng lupa na maisasakay sa mola mula sa Israel pabalik sa Syria bilang tanda ng kanyang pagtatalaga sa hindi pagsamba sa ibang diyos maliban sa nabubuhay na Diyos, na siyang sinasamba ng Israel (2 Hari 5:17); at (2) humingi siya ng pahintulot na yumuko kasama ng kanyang hari sa dambana ni Rimon, hindi bilang pagsamba kundi bilang bahagi ng kanyang trabaho. Kung tutuusin, siya’y kanang kamay ng hari at kailangan niyang nasa tabi nito saanman siya magtungo (2 Hari 5:18).

Kung hindi pa sapat na kataka-taka ang dalawang kahilingang ito, mas higit na nakakabahala sa maraming mga misyonero ngayon ang tugon ni Eliseo sa kahilingan ni Naaman: “Humayo kang payapa” (2 Hari 5:19). Ang nakakagulat na tugon ni Eliseo ay hindi pagbibigay ng lakas kay Naaman na magpatuloy sa mga gawing pagsamba sa diyus-diyosan. Marahil ay nagtitiwala si Eliseo na patuloy na gagawa ang Diyos sa buhay ni Naaman. Sa pamamagitan ng kanyang pagtatapat, nakagawa si Naaman ng malaking hakbang pasulong sa kanyang paglalakbay na espirituwal. Ang Diyos mismo ang nagsaayos sa kanyang pakikipagharap kay Eliseo. Kinilala ni Eliseo ang pagsulong na iyon at marahil ay inisip na matuwid na hindi magpatuloy nang sobrang bilis tungo sa ibang usapin ng pananampalataya na hindi pa handa si Naaman na tanggapin.

Matatagpuan ang gayon ding aralin sa Juan 16:12, kung saan, pagkatapos ng tatlo’t kalahating taon ng pagtuturo sa Kanyang mga alagad, sinabi sa kanila ni Jesus na marami pa Siyang ilalahad sa kanila ngunit hindi Niya ito gagawin dahil hindi pa sila handa na tanggapin ang mga ito. Kilala ni Jesus ang kanilang kakayanan na umunawa sa bagong katotohanan. Pinili Niyang ilahad sa kanila iyon lamang na iniisip Niyang kailangan sa sandaling iyon, na iniwan ang iba sa ministeryo ng Banal na Espiritu sa kanilang mga buhay. Ipinapayo ni Ellen G. White, “Samantalang ang tagapagturo ng katotohanan ay dapat na maging tapat sa paglalahad ng ebanghelyo, hindi siya dapat na magbuhos ng napakaraming usapin na hindi mauunawaan ng mga tao dahil bago ito sa kanila at mahirap maunawaan.”—EVANGELISM, p. 202.

### Ikatlong Bahagi: Aplikasyon sa Buhay

Isang mahalagang bahagi sa buhay ng tao ang umiikot sa pananalapi: pagkita nito, paggastos dito, pag-iimpok ng bahagi ng ating mga kinita, at pagbibigay ng bahagi nito, una sa lahat, bilang ikapu at handog. Ang pera, lalo na ang paraan kung paano natin ito pinahahalagahan, ay hindi dapat basta-basta lamang itinuturing. Hindi lamang ang mga mayayaman ang nahaharap sa panganib ng pagkahaling sa makalupang kayamanan. Maaari ring maging alipin ang mga mahihirap sa kakaunti na mayroon sila o sa pagnanasa na magkaroon ng higit hanggang sa humantong sila sa panganib ng pagkawala ng paningin nila sa walang hanggan.

Bilang mga Kristiyano, mahalagang ang paraan ng pakikitungo natin sa pananalapi at sa lahat ng maidudulot nito ay hindi makapigil sa ating relasyon sa Diyos. Narito ang dalawang bagay na kailangan nating isipin tungkol sa pananalapi: (1) ang karupukan ng mga makalupang pinamumuhunan: ang lahat ng mga maaangkin na maiaalok ng sanlibutan (kasiyahan, seguridad, kapangyarihan, atbp.) ay mawawala; at (2) sa araw na haharap tayo sa Diyos at magtutuos ng ating mga buhay, titimbangin tayo sa kalusugan ng ating kaluluwa imbes na sa kayamanan na ating natipon.

Dahil walang kinikilingan ang Diyos, nagnanasa pa rin Siyang maging alagad ni Cristo ang mga mayayaman at makapangyarihan. Ang pinakamahalaga sa Diyos ay hindi iyong nasa kamay ng tao, kundi iyong nasa kanyang puso. Ang mga halimbawa sa Biblia ng mga mayayaman at makapangyarihang tao ay nagtuturo sa atin na maaari ring tumanggap sa ebanghelyo ang grupong ito ng mga tao. Pananagutan ng mga nakatalagang mga mananampalataya na manalangin na mamamagitan ang Diyos sa proseso ng pagpapatotoo upang maabot ang mga makapangyarihang hindi pa mananampalataya at ibigay ang kanilang sarili sa Banal na Espiritu na maging mga tulay upang maabot sila.

` `