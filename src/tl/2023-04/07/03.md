---
title:  Ang Pamamaraan at Tugon ni Jesus
date:   13/11/2023
---

Sinasabi sa atin ng Biblia na dumating ang abogado upang subukin si Jesus, ngunit batid ni Jesus ang kanyang layunin. Sa katunayan, alam ng Diyos ang mga pagnanasa ng ating mga puso nang higit pa sa ating mga sarili. At tiyak na hindi natin nalalaman ang puso o ang layunin ng mga taong nagtatanong sa atin, tama ba?

Kung minsan tinatanong tayo ng mga tao mula sa ibang relihiyon ng tungkol sa ating pananampalataya. Halimbawa, kung tinanong tayo ng mga Muslim nating kaibigan tungkol sa kadiyusan ni Jesus, tulad ng, “Saan ba sa Biblia sinabi ni Jesus na Siya’y Diyos?” o “Bakit mo sinasabi na may iisang Diyos samantalang may tatlong persona sa Trinidad?” Bagama’t tila mapanukso ang mga katanungang ganito, ngunit ang taos-pusong pangangailangan para kay Jesus ay maaaring tunay at kumakatawan sa malalim na pagnanasa o kahungkagan nilang nagtatanong. Hindi natin nalalaman ang kanilang mga puso; at hindi rin natin kailangang malaman. Ang dapat lang ay maglingkod tayo sa iba sa pinakamabuting paraan na magagawa natin, anuman ang mga pinakamalalim na layunin nila.

`Basahin ang Mateo 26:56; Gawa 17:11; 1 Corinto 15:3; at 2 Timoteo 3:16. Paano makakatulong ang mga talatang ito na maunawaan natin ang tugon ni Jesus sa dalubhasa sa kautusan sa Lucas 10:26?`

Kung minsan nagnanais tayo ng mga kasagutan ngunit hindi tayo mismo nagsasagawa ng kinakailangang pagsisikap upang mahanap ang mga ito. Sinabi ni Jesus: “Ano ba ang nakasulat sa kautusan? Ano ang nabasa mo?” Itinuro ni Jesus ang isang napakahalagang aspeto ng pagkatuto. Imbes na makinig lamang sa masasabi ng iba sa atin, kailangan nating magbasa ng Kasulatan (ang Salita ng Diyos) para sa ating mga sarili. Naroon na ang mga kasagutan, at gumagawa ang Banal na Espiritu sa ating mga puso upang idiin sa atin kung ano ang kinakailangan nating gawin.

Ibinigay sa atin ng Diyos ang Kanyang Salita. Dito’y mahahanap natin ang lahat ng katotohanan na kinakailangan nating malaman kung paano tayo dapat mamuhay, kung paano natin dapat tratuhin ang iba, at kung paano tayo “makapagmamana ng buhay na walang hanggan.” Oo, may gagampanan ang mga tagapagturo at ministro. Ngunit sa kahulihan, kailangan nating magtungo sa Biblia para sa mga mahahalagang katotohanan. “Ilawan sa aking mga paa ang salita Mo, at liwanag sa landas ko” (Awit 119:105). Hindi lamang tula ang talatang ito; ito’y banal na katotohanan, na itinuturo tayo sa Salita ng Diyos at sa kahalagahan nito sa mananampalataya.

`Palaging itinuturo ni Jesus, ang Salita ng Diyos na nagkatawang-tao, pabalik sa nakasulat na Salita. Ano ang sinasabi nito sa atin tungkol sa kahalagahan ng Biblia at bakit kailangan nating tanggihan ang anumang pangangatuwirang pilosopikal o teyolohikal na nakakabawas sa ating pagtitiwala sa Biblia?`