---
title:  Misyon sa Aking Kapwa
date:   11/11/2023
---

### Basahin Para sa Pag-aaral sa Linggong Ito
Lucas 10:25-37; 2 Timoteo 3:16; Santiago 2:17-22; Mateo 22:37-40; Galacia 5:14; Mikas 6:6-8.

> <p>Talatang Sauluhin</p>
> “At sumagot siya, ‘Ibigin mo ang Panginoon mong Diyos nang buong puso mo, nang buong kaluluwa mo, nang buong lakas mo, at nang buong pag-iisip mo, at ang iyong kapwa na gaya ng iyong sarili’ ” (Lucas 10:27).

Alam nating lahat ang talata: “Ibigin mo ang Panginoon mong Diyos nang buong puso mo, nang buong kaluluwa mo, nang buong lakas mo, at nang buong pag-iisip mo, at ang iyong kapwa na gaya ng iyong sarili” (Lucas 10:27). Ngunit maaaring maging mababaw ang ating pag-ibig sa Diyos kapag sinasabi nating mahal natin ang Diyos ngunit hindi Siya sinusunod. Inaakala natin na mahal natin ang Diyos, ngunit paano ba ipinapakita ang pag-ibig na ito sa ating araw-araw na buhay? Nangangailangan ng lubos na pagtatalaga ng ating puso, kaluluwa, katawan at pag-iisip ang pagmamahal sa Diyos—arawaraw. Kahit sino ay pwedeng magsabi na mahal niya ang Diyos; ngunit ang pagsasagawa nito’y nangangailangan ng intensyunal na pagsusumikap.

Gayunpaman, bagama’t mabuti at mahalaga ang pagmamahal sa Diyos, nais din ng Diyos na mahalin natin ang iba, dahil ang pagmamahal sa kapwa ay sumasalamin sa ating pagmamahal sa Diyos, at ito’y sa makapangyarihan at totoong paraan. Sinasabi ng 1 Juan 4:20, “Kung sinasabi ng sinuman, ‘Iniibig ko ang Diyos,’ at napopoot sa kanyang kapatid, siya ay sinungaling; sapagkat ang hindi umiibig sa kanyang kapatid na kanyang nakikita, ay hindi maaaring umibig sa Diyos na hindi niya nakita.” Sinabi rin ni Pablo sa Galacia 5:14 na “ang buong kautusan ay natutupad sa isang pangungusap, ‘Ibigin mo ang iyong kapwa na gaya ng iyong sarili.’ ”

Sa linggong ito’y pag-aaralan natin kung paano maiaangkop sa ating mga buhay ang aralin na ito.

_*Pag-aralan ang liksyon sa linggong ito bilang paghahanda para sa Sabbath, Nobyembre 18._