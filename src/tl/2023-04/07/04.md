---
title:  Upang Magmana ng Buhay na Walang Hanggan
date:   14/11/2023
---

`Basahin ang Lucas 10:27, 28. Ano ang tugon ng dalubhasa sa kautusan sa sarili niyang katanungan?`

Nagtanong ang dalubahasa, at siya mismo ang nagbigay ng kasagutan: “Ibigin mo ang Panginoon mong Diyos nang buong puso mo . . .” at “Ibigin mo . . . ang iyong kapwa na gaya ng iyong sarili.”(Lucas 10:27).

Ano ang tugon ni Jesus? Sinabi Niya, “Tumpak ang sagot mo” (Lucas 10:28). Hinamon siya ni Jesus na gumawa ng isang bagay tungkol dito, sa pamamagitan ng pagsasabing, “Gawin mo ito at mabubuhay ka” (Lucas 10:28).

Para sa karamihan ng mga mananampalataya, ang pagbibigay ng wastong kasagutan tungkol sa doktrina at pananampalataya ay hindi ganoon kahirap. Ang hamon, sa halip, ay naroon sa paggawa sa alam nilang tama at ang pagsunod sa kanilang pinaniniwalaan. Marami, bagama’t sapat ang alam nila upang maligtas, ay mawawaglit dahil hindi nila sinunod ang nalalaman nila. Ganoon kaseryoso ang usaping ito. Hindi sapat na malaman lamang ang tungkol sa pag-ibig sa Diyos at sa iyong kapwa. Kailangan mong gawin ito!

`Basahin ang Santiago 2:17-22. Paano umaangkop ang mga talatang ito sa sinabi ni Jesus doon sa abogado?`

Kung mahal natin ang Diyos, babasahin natin ang Kanyang Salita, mananalangin tayo, tutuparin natin ang Kanyang mga utos, at magiging masunurin tayo sa Kanyang tinig “nang ating buong puso.” Kung sinasabi kong mahal ko ang iba, ngunit wala akong pakialam sa iba sa iglesya, o kung magwawalang-bahala sa pangangailangan ng iba samantalang maaari naman akong makatulong, ano ang silbi ng aking pananampalataya? Ang Kristiyanismo ay hindi lamang kalipunan ng mga kakaibang paniniwala; ito’y paraan ng pamumuhay.

“Kung ang isang kapatid na lalaki o babae ay namumuhay nang hubad at kinukulang sa pagkain sa araw-araw, at ang isa sa inyo ay magsabi sa kanila, ‘Humayo kayong payapa, magpainit kayo at magpakabusog,’ subalit hindi ninyo sila binibigyan ng mga bagay na kailangan ng katawan; anong pakinabang niyon?” (Santiago 2:15, 16).

`Gaano ka nagmamalasakit sa kapakanan ng ibang tao? Gaano mo sinusunod ang mga salita ni Pablo: “Huwag tingnan ng bawat isa sa inyo ang kanyang sariling kapakanan, kundi ang kapakanan ng iba” (Filipos 2:4)? Sa pamamagitan ng biyaya ng Diyos, paano ka matututong magkaroon ng higit na pagmamalasakit sa iba?`