---
title:  Pagmamahal sa Kapwa Gaya ng Pagmamahal Natin sa Ating Sarili
date:   15/11/2023
---

`Basahin ang Mateo 22:37-40. Paano maihahambing ang sinabi mismo ni Jesus sa Kanyang tugon sa abogado sa Lucas 10:27, 28?`

Sang-ayon sa Mateo 22:37-40, nilinaw ni Jesus na ang araw-araw na paghahayag ng tunay na pananampalataya ay nakasalig sa dalawang kautusang ito. At nililinaw ng Lucas 10:27, 28 na kung ginagawa ng isang tao ang dalawang bagay na ito, kung gayon siya ay magkakaroon ng buhay na walang hanggan.

“Pag-ibig ang tuntunin sa likod ng pamahalaan ng Diyos sa langit at sa lupa, at kailangang ito ang maging saligan ng karakter ng Kristiyano. Ito lamang ang makapagpapanatiling matatag sa kanya. Ito lamang ang makapagbibigay sa kanya ng kakayahan na makayanan ang pagsubok at tukso.”—Ellen G. White, CHRIST’S OBJECT LESSONS, p. 49.

`Basahin ang Galacia 5:14; Mikas 6:6-8; at 1 Juan 4:20, 21. Paano pinagtitibay ng mga ito ang sinabi sa atin ni Jesus?`

Sang-ayon kay Pablo, “Sapagkat ang buong kautusan ay natutupad sa isang pangungusap, ‘Ibigin mo ang iyong kapwa na gaya ng iyong sarili’ ” (Galacia 5:14). Para kay Pablo, makikita lamang ang pag-ibig sa Diyos kapag ang pag-ibig na iyon ay nahahayag sa kung paano natin itinuturing ang iba. Bagama’t sinabi niya na “ang taong matuwid ay mabubuhay sa pamamagitan ng pananampalataya” (Roma 1:17), ngunit ang pamumuhay sa pamamagitan ng pananampalataya ay hindi bagay na nakatago, hindi kilala o hindi nakikita ng iba. Nilinaw nina Pablo, Mikas, at Juan na ang praktikal na mga gawain ang nagpapakita ng katotohanan ng pananampalatayang ating inaangkin.

Sa 1 Corinto 13, mariing sinabi ni Pablo na kung ang isang tao ay nagaangking mayroon siyang dakilang karunungan, o ang gumagawa ng mga dakilang gawain, o mayroong matibay na pananampalataya, o kahit pa ibigay ang kanyang buhay, ngunit walang pag-ibig, kung gayon ang taong iyon ay nagiging “isang maingay na pompiyang, o batingaw na umaalingawngaw” (1 Corinto 13:1).

`Tingnan ang sipi mula kay Ellen G. White sa itaas. Sinasabi niya na sa pag-ibig lamang makakapanatiling matatag at makapaninindigan sa tukso ang tao. Paano ipinapakita ng kaisipang ito na ang utos na umibig ay hindi kaligtasan sa pamamagitan ng mga gawa, kundi isang pahayag ng pananampalataya na mayroon tayo kay Jesus?`