---
title:  Karagdagang Kaisipan
date:   17/11/2023
---

Basahin ang Ellen G. White “The Good Samaritan,” pp. 497-505, sa THE DESIRE OF AGES.

Maraming nagugutom, nangangailangan, at minaltrato sa mundo natin ngayon. Maaari mong gawin ang bahagi mo gaano man “kaliit.” Hindi natin malulutas ang lahat ng suliranin ng sanlibutan bago bumalik si Jesus. Hindi tayo tinawagan para isagawa iyon. Ngunit bago dumating ang panahong iyon, ang gawain nati’y maaaring kasing simple ng pagtulong sa isang taong walang sapat na makain; o maaaring ito’y pagtulong sa isang kaanib ng iglesya na nahaharap sa kawalang katarungan, o maging ng pang-aapi, na nanatiling malaking suliranin sa ating sanlibutan, maging hanggang sa kasalukuyan.

“Ang dalisay na relihiyon at walang dungis sa harapan ng Ama ay ito: ang dalawin ang mga ulila at ang mga balo sa kanilang kahirapan, at panatilihin ang sarili na hindi nadungisan ng sanlibutan.” Ang mabubuting gawa ay bunga na hinihingi ni Cristo sa atin: mabubuting pananalita, mga gawain ng pagbibigay, ng pangangalaga sa mahihirap, nangangailangan, nagdurusa. Kapag ang mga puso’y nakikiramay sa mga pusong nabibigatan dahil sa panghihina ng kalooban at pamimighati, kapag ang kamay ay namimigay sa mahihirap, kapag naramtan ang hubad, tinanggap ang taga-ibang lupa sa iyong tahanan at sa lugar sa iyong puso, ang bawat gawa ng katarungan, kahabagan, at kabutihan ay nagiging musika sa kalangitan. Nakikita ng Ama ang mga gumagawa ng kahabagan, at ibinibilang sila sa Kanyang pinakamahahalagang kayamanan. “Sila'y magiging Akin, sabi ng PANGINOON ng mga hukbo, isang natatanging kayamanan sa araw na ako'y kumilos.” Bawat mahabaging gawain sa nangangailangan, nagdurusa, ay itinuturing na ginawa para kay Jesus. Kapag inaruga mo ang mahihirap, nakisimpatya sa mga nagdurusa at naaapi, at kinaibigan ang isang ulila, dinadala mo ang iyong sarili sa mas malapit na relasyon kay Jesus.”—Ellen G. White, TESTIMONIES FOR THE CHURCH, p. 25.

**Mga Tanong Para sa Talakayan**:

`Paano natin matitiyak na nauunawaan natin na ang utos na ibigin ang Diyos at ang kapwa ay hindi kaligtasan sa pamamagitan ng gawa? Kung iisipin natin kung sino si Jesus, at kung ano ang ginawa Niya para sa atin doon sa krus (tingnan ang Filipos 2:5-8), bakit ang kaisipang mayroon tayong magagawa upang makamit ang kaligtasan ay napakalaking kamalian na? Paano tayo matututong pag-ibahin ang paggawa para sa kaligtasan, na napakalaking kamalian, at ang paghahayag sa ating mga buhay ng kaligtasan na nasa atin na kay Jesus?`

`Paano natin matututunang kilalanin ang ilan sa mga likas na pagtatangi na maaaring tinataglay natin laban sa mga naiiba sa atin?`

`Maliban sa mga talatang iyon na pinag-aralan sa aralin sa linggong ito, anong iba pang suporta sa banal na kasulatan ang nakita mo para sa pangangailangang magpakita ng kabaitan sa iba, kahit sino pa sila?`