---
title:  Ang Kwento ng Mabuting Samaritano Ngayon
date:   16/11/2023
---

Nang purihin Niya ang abogado dahil sa pagbigay ng tamang kasagutan, sinabi ni Jesus, “Gawin mo ito at mabubuhay ka.” (Lucas 10:28), at sa ganitong paraa’y nahipo Niya ang pinakakaibuturan ng puso ng tao. Madali para sa dalubhasa ang pagbibigay ng lahat ng mga tamang sagot, ngunit ang pagsasagawa sa mga bagay na ito ang usapin 2,000 taon na ang nakalipas, at ito’y nananatiling isang usapin para sa marami sa atin ngayon. Nais ng abogado na bitagin si Jesus at ipagmayabang ang kanyang kaalaman. May kasunod siyang itinanong, “Sino ang aking kapwa?” (Lucas 10:29).

`Basahin ang Lucas 10:30-37. Paano mo bubuurin ang kahulugan ni Jesus sa kwentong ito?`

May mga tao ba sa ating paligid na minaltrato ng iba? Nagawa ba natin ang anumang magagawa natin upang tulungan sila?

Totoo na kung minsan ay hindi tinutulungan ng mga pastor, matanda sa iglesya, at mga kaanib ang mga nangangailangan. Kung minsan mas mabait pa ang mga taong mula sa ibang pananampalataya sa mga tao sa lipunan kaysa sa atin. Maaaring nag-uusap tayo tungkol sa pagiging mabait, pero ang iba’y silang tumutustos sa mga pangangailangan ng mga taong hindi natin pinapansin. Kung may kabuluhan ang ating pananampalataya, kailangan nating abutin ang iba at tulungan ang mga nangangailangan.

Tinapos ni Jesus ang kwento ng mabuting Samaritano sa pamamagitan ng pagtatanong kung sino sa tatlo ang tunay na naging kapwa sa taong nangangailangan ng tulong.

“Kaya’t ang katanungang, ‘Sino ang aking kapwa?’ ay nasagot na para sa walang hanggan. Ipinakita ni Cristo na ang ating kapwa’y hindi nangangahulugan ng kasama natin sa iglesya o pananampalataya na kinabibilangan natin. Wala itong kinalaman sa lahi, kulay, o katayuan sa lipunan. Ang ating kapwa ay bawat taong nasugatan at nasaktan ng kaaway. Ang ating kapwa ay ang lahat na pag-aari ng Diyos.”—Ellen G. White, THE DESIRE OF AGES, p. 503.

`Hamon: Magsimulang manalangin araw-araw para sa isang taong kakaiba sa iyo, omaging para sa taong hindi mo nagugustuhan.`

`Ibayong Hamon: Maglista ng kahit tatlong pangalan na iyong kakilala (hindi Adventista); alamin ang kanilang mga pangangailangan (emosyonal, pisikal, sosyal) at isipin kung paano ka makapaglilingkod sa mga pangangailangang iyon. Ano ang magagawa mo para sa kanila sa darating na linggo?`