---
title:  Ang Tanong ng mga Tanong
date:   12/11/2023
---

Sino tayo? Bakit tayo narito? Ano ang nangyayari kapag namatay tayo? Ano ang ating huling hantungan? Ang mga ito, sa maraming paraan, ang pinakamahalagang mga katanungan na maaaring harapin ng mga mortal, mga nilalang na nakakaalam na sila’y mortal (mortal din ang mga talaba at manok, ngunit hindi nila ito alam). At, sa Ebanghelyo ni Lucas, may lumapit kay Jesus na may pinakamahalagang katanungan.

`Basahin ang Lucas 10:25. Ano ang itinanong ng abogadong ito, at bakit niya ito itinanong?`

Gaano man kaseryoso ang mismong katanungan, malinaw na sinasabi ng Biblia na sinusubukan niya si Jesus. Alam natin na kung minsan ay maaaring dumating ang ilang tao na may pag-aalinlangan, maging kawalan ng pananampalataya, at maaari ngang hindi seryoso sa kanilang pagtatanong, ngunit maaari pa rin silang maabot. Ganito mismo ang naging pakikitungo ni Jesus sa abogado, kahit pa alam Niya na ang unang layunin ng lalaki’y hindi totoo. Ngunit para sa abogado at sa mga nakikinig, ang katanungang ito ay pagkakataon na maaaring magamit ni Jesus upang udyukan silang saliksikin ang sarili nilang mga puso. Kahit na alam Niya ang motibo ng dalubhasa, hindi siya ipagwawalang-bahala ni Jesus o mawawalan ng paggalang sa kanya.

Sa wakas, anong katanungan pa ang higit na mahalaga kaysa dito? “Ano ang gagawin ko upang magkaroon ng buhay na walang hangan?” Anuman ang ginagawa nating mga ritwal o gawaing pangrelihiyon, nasa likod ng lahat ng mga ito ang mahalagang katanungang ito. Kasalungat dito, ano pa ba ang mahalaga para sa mga nilalang na ang mga buhay ay inilalarawan bilang “isang singaw na sa sandaling panahon ay lumilitaw, at pagkatapos ay naglalaho” (Santiago 4:14)? Sapagka’t ano pa ba ang ibang tanging pamimilian maliban sa walang hanggang buhay kundi walang hanggang kamatayan?

`Basahin ang 1 Corinto 15:30-32. Ano ang sinasabi ni Pablo na nagdidiin sa kahalagahan ng buhay na walang hanggan?`

Gaano man kahina-hinala ang kanyang mga motibo, nagtanong ang abogado ng isang mahalagang katanungan, at si Jesus, na laging handang gamitin ang anuman at bawat pagkakataon para sa pagmimisyon, ay kinuha ang pagkakataon na iyon upang abutin ang mga kaluluwa.

`Paano rin tayo magiging handang samantalahin ang anumang pagkakataon na dumarating sa atin upang sumaksi, kahit na hindi mabuti ang mga kalagayan?`