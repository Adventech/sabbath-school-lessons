---
title:  Komento ng Guro
date:   17/11/2023
---

### Unang Bahagi: Pangkalahatang Pananaw

Basahin ang talinghaga ng Mabuting Samaritano (Lucas 10:25-37) at pagisipan ang mga sumusunod na katanungan:

Lucas 10:29: “At sino ang aking kapwa?” Ang pagtatanong o pagsagot ba sa katanungang ito mula sa personal na pananaw ay nagbabago sa pokus o prayoridad mula sa isang nangangailangan ng tulong tungo sa isang nagbibigay ng tulong? Ang ganito bang pagbabago sa pokus ay nagbibigay ng banta ng pagbabago sa mensahe at sa prinsipyo na nais ni Jesus na maunawaan at isagawa natin?

Lucas 10:36: “Alin sa tatlong ito, ang naging kapwa tao sa nahulog sa kamay ng mga tulisan?” Nakatuon ang katanungan ni Jesus sa taong ninakawan, sa kanyang mga sugat, at sa kanyang pangangailangan? Nagtutuon si Jesus ng pansin sa taong ninakawan at sinaktan at binigyan ng tulong. Pinag-iiba rin ni Jesus ang kapwa na may pagkakataong tumulong ngunit kinaligtaan ito.

Lucas 10:37: “At sinabi niya, ‘Ang nagpakita ng habag sa kanya.’ Sinabi sa kanya ni Jesus, ‘Humayo ka, at gayundin ang gawin mo.’” Katulad ng ipinakita ni Jesus, hindi sapat ang wastong pagsagot sa katanungan. Sa Kanyang tagubilin sa bihasa sa kautusan, idiniin ni Jesus ang kahalagahan ng pagkilos, ng pagsasakabuhayan sa ebanghelyo. Ibig sabihin, kailangan nating maging mga kamay at paa ng katawan ni Cristo.

### Ikalawang Bahagi: Komentaryo

**Ibigin Mo ang Iyong Kapwa na Katulad ng Iyong Sarili**

Habang nagiging bahagi tayo ng komunidad ng Diyos, makikita natin ang suliranin ng bawat isa sa mga kaanib, at mararanasan natin ang kahulugan ng mabuhay kasama nila at magdusa kasama nila. Maaari tayong umasa na, habang nagdurusa tayo kasama ng komunidad, tutustusan din natin ang kanilang mga pangangailangan. Kailangan nating maging kapwa sa kanilang nangangailangan. Marami sa komunidad ang nagdurusa at nangangailangan ng tulong. Malalaman ba natin kung sino ang nangangailangan ng ating tulong? Pinagagaan ba ng aking iglesya ang pagdurusa nilang nangangailangan, o tayo ba’y nakadaragdag sa pagdurusa, maging sadya man o sa pamamagitan ng kawalan ng kabatiran?

Sulit bang mapansin na ang mga salita ni Jesus, sa Mateo 23, ay malala, puno ng bigat ng katotohanan tungkol sa kalagayan, at nilalaman, ng relihiyon ng Israel. Naglalayon din ang mga salita ni Jesus tungo sa panunumbalik ng Kanyang bayan upang sila’y maging mapagmahal na kapwa. Nais ni Jesus na ang Kanyang bayan ay maunawaan ang kautusan sa bagong paraan. Nais Niyang magpokus ang Israel sa Diyos at gayundin sa kanilang kapwa. Layunin ni Jesus na tuparin ng Israel ang “ibigin mo ang Panginoon mong Diyos nang buong puso mo, at nang buong kaluluwa mo, at nang buong pag-iisip mo” (Mateo 22:37). Ang utos na ito ang una at pinakadakilang kautusan. Ngunit ang pangalawang utos ay karugtong ng nauna: “ibigin mo ang iyong kapwa na gaya ng iyong sarili” (Mateo 22:39). Hindi sapat na maisasagawa lamang ng mga indibiduwal ang katarungan, pag-ibig at pagkalinga; kailangan din itong isagawa ng iglesya, ang katawan ni Cristo.

**Mga Propeta sa Lumang Tipan Bilang Tagapagtanggol ng Kapwa**

Walang pigil sa pagsasalita ang mga propeta sa Lumang Tipan tungkol sa mga kautusan at alituntunin na may kinalaman sa kapwa o sa kanilang nangangailangan ng kagalingan at kaligtasan.Ang mga kautusan at alituntuning ito, na binigkas sa pamamagitan ng mga propeta, ay pamamaraan ng Diyos ng pagtatalastas ng Kanyang kalooban na ang Israel ay magpatotoo sa kanyang kapwa, na maging liwanag sa mga bansa. Dapat na maglingkod ang mga propeta bilang mga tagapagbalita ng ebanghelyo at tagapagsalita laban sa lahat ng kawalang katarungan at kasamaan.

Inudyukan ng mga propeta ang bayan at ang kanilang mga tagapanguna na “matuto kayong gumawa ng mabuti; inyong hanapin ang katarungan; inyong ituwid ang paniniil; inyong ipagtanggol ang mga ulila, ipaglaban ninyo ang babaing balo” (Isaias 1:17) at ipinagbawal ang paniniil sa “balo, ni ang ulila man, ang dayuhan, ni ang dukha man” (Zacarias 7:10). Marubdob din ang mga propeta sa kanilang pagkondena sa lahat ng kawalang katarungan. Sinaway ni Elias si Haring Ahab dahil sa pagpaslang kay Nabot at pagnakaw sa kanyang ubasan. Tumutol si Amos laban sa mga tagapanguna ng Israel dahil, kapalit ng mga suhol, inapi nila ang mga mahihirap, dinurog ang mga nangangailangan, at tinanggihan ang katarungan para sa mga naaapi, imbes na pahintulutang “umagos ang katarungan na tulad ng ilog, at ang katarungan na tulad ng hindi nauubos na bukal.”—John R. W. Stott, DECISIVE ISSUES FACING CHRISTIANS TODAY (Tarrytown, NY: Fleming H. Revell Company, 1990), p. 236.

Ang istruktura at lipunan ng Israel ay “nagtataas sa pagtatrabaho, tumutuligsa sa katamaran, umaasa na sasanayin ng mga ama ang kanilang mga anak na lalaki na bumuo ng mga kasanayan gamit ang kanilang mga kamay, nagpapasulong sa magkatumbas na palitan at katarungan, at nagpapakita ng masiglang pagmamalasakit sa kapwa,” at kapansin-pansin na “iginagalang nito ang dignidad kapwa ng mga lalaki at babae, na mga nagtataglay ng banal na wangis.”—Arthur F. Glasser, ANNOUNCING THE KINGDOM: THE STORY OF GOD’S MISSION IN THE BIBLE (Grand Rapids, MI: Baker Academic, 2003), p. 88. Higit pa rito, ang pagsamba at pagsunod sa Diyos ay direktang nakaugnay sa katarungan at pagkakawanggawa. Magkatuwang ang mga ito, gaya ng kung paanong ang katarungan at kahabagan sa kapwa ay nakaugnay sa paglakad na may pagpapakumbaba sa harapan ng Diyos. Ang lahat ng turo at alituntunin para sa kapakanan at patas na pagturing sa mahihirap, dayuhan, ulila, balo, at mahihina ay nagmumula sa Diyos, na siyang nagkakalinga sa Kanyang mga anak at nagpapakita ng kahabagan at awa sa kaninumang nangangailangan sa Kanya. Sa isang alingawngaw ng mensahe ng Biblia, sinusuma ng isang manunulat ang utos sa ebanghelyo na kalingain ang mahihirap sa ganitong paraan: “ang pagsasalita tungkol sa kahirapan ay paghipo sa Puso ng Diyos.”— William Robert Domeris, TOUCHING THE HEART OF GOD: THE SOCIAL CONSTRUCTION OF POVERTY AMONG BIBLICAL PEASANTS (New York: T & T Clark, 2007), p. 8.

Madalas na itinatanong: Paano ba matutulungan ang aking kapwa, na madalas ay iyong mahirap, walang tirahan, at walang trabaho na tanggapin ang biyaya ng kabutihan ng Diyos at mabuhay ayon sa buhay na nilalayon ni Jesus? Narito ang pahayag mula kay Ellen White na nagbibigay liwanag sa paksa:

“Kung mas papansinin ng mga tao ang turo ng salita ng Diyos, makakakita sila ng solusyon sa mga suliraning nagpapahirap sa kanila. Marami ang maaaring matutunan mula sa Lumang Tipan tungkol sa katanungan ng pagtrato sa mga trabahador at pagtulong sa mahihirap.

“Sa panukala ng Diyos para sa Israel may tahanan ang bawat sambahayan sa lupain, na may sapat na lupa para sa pagtatanim. Sa ganitong paraan ay natustusan kapwa ang pamamaraan at insentibo para sa buhay na kapakipakinabang, masipag, at tumatayo sa sariling paa. At wala pang naisip ang tao na mas mabuti pa kaysa sa planong ito. Ang pag-alis ng sanlibutan mula sa panukalang ito ang pinagmulan ng kahirapan at pagdurusa na umiiral ngayon.”—Ellen G. White, THE MINISTRY OF HEALING, pp. 183, 184. Nakakatulong ang mga aral at turo ng Biblia na maunawaan natin ang layunin ng Diyos tungkol sa kapwang nangangailangan. Nais ng Diyos na nakaugnay tayo sa Kanyang salita upang tayo’y maging Kanyang mga instrumento ng habag at pag-ibig sa kanilang nagdurusa at nangangailangan ng pag-asa. Higit pa rito, “panukala ng Diyos na mabuklod nang malapitan ang mayaman at mahirap sa pamamagitan ng mga bigkis ng pakikiramay at pagiging matulungin.”— Ellen G. White, THE MINISTRY OF HEALING, 1905, p. 193. Ang pagsasamang ito ay magiging pagpapala sa dalawang grupo. Makakatulong ito sa mahihirap, at gayundin sa mayayaman, sa pag-unawa sa panukala ng kaligtasan ng Diyos at magtatatag ng katotohanan na ang buhay ng pagbibigay ay maghahayag ng mga katotohanang espirituwal na mauunawaan lamang sa gitna ng pagkabalisa at pagdurusa.

Sa pamamagitan lamang ng ating pag-ibig at paglilingkod sa ating kapwa na nangangailangan ng tulong mapapatunayan natin ang katotohanan ng ating pag-ibig para kay Cristo. Ang tunay na paglilingkod misyonero ay nagmumula sa ating tunay na pag-ibig para sa ating Tagapagligtas, isang damdaming nagpapatibay sa kaisipan na madalas na mas mahalaga ang pagiging kaysa sa pagbibigay o basta paggawa ng mabuti para sa nangangailangan o mahihirap. “Ang mensahe ng Lumang Tipan ay panawagan sa isang pamamaraan ng pamumuhay na etikal at umaayon sa modelo ng ginawa ng Diyos para sa atin kay Cristo. May kinalaman ito sa pagsunod sa mga prinsipyo ng Diyos sa pamamagitan ng pamumuhay na nagpapatotoo, tumutulong, at nagmamahal sa kapwa at sa kanilang nangangailangan na gaya sa iyong sarili.”—Jiřί Moskala, “The Mission of God’s People in the Old Testament,” JOURNAL OF THE ADVENTIST THEOLOGICAL SOCIETY, 19/1-2 (2008) p. 58.

**Ang Buhay at Misyon ni Jesus**

Ang ministeryo ng pagmamahal na nakita sa buhay at ministeryo ni Jesus ang pinakamabuting halimbawa na ibinigay sa mga alagad, apostol, tagasunod, at bagong mananampalataya sa naunang apostolikong iglesya. Nanahan si Jesus (Immanuel) sa gitna ng mga lalaki at babae upang magpanumbalik at magligtas, upang magpagaling at magpatawad, na may pag-ibig na higit na malakas kaysa sa kamatayan mismo. Ang Kanyang tanging pansin sa kapwa, iyong iba—na kinabibilangan ng nangangailangan, mahihirap, may sakit, inalihan ng demonyo, taga-ibang lupa, at marami pang iba—ay nag-udyok sa Anak ng Diyos na magtalaga ng malaking bahagi ng Kanyang panahon at kalakasan sa pagpapagaling at pag-aaruga para sa kanilang lahat sa panahon ng Kanyang ministeryo sa lupa.

Palaging pinapatotohanan ng Kanyang mga pagkilos ang mga turo ni Jesus, at ang Kanyang ministeryo ng pagpapagaling (pagliligtas) ay nagpatotoo sa ipinangaral Niya. Ang ministeryo Niya ay ministeryo ng pagpapanumbalik, na ginawang malusog ang mga tao sa katawan, espiritu, at pag-iisip. Dumating si Jesus upang ipahayag ang karakter ng Diyos sa sangkatauhang nagkasala, at sa pamamagitan ng paggawa nito’y ginawa Niyang posible ang pagpapanumbalik ng larawan ng Diyos sa Kanyang mga nilalang.

Kapag nasapatan ang mga pangangailangan kapwa ng mga kaanib ng iglesya at mga hindi kaanib, kapag tayo’y naging kapwa sa mahihirap at tumutustos sa kanilang mga pangangailangan, kapag nakikita natin ang nagugutom at nauuhaw at pinapakain sila, kapag dinadamtan natin ang hubad at dinadalaw ang nasa bilangguan, kung gayon ang mga kaanib ng katawan ni Cristo ay may tunay na pakikisama sa Diyos at sa isa’t isa. Ang pagsasamang ito’y nagpapakita na hindi na tayo makasarili kundi maaaring makibahagi at magsakabuhayan ng buhay na nagpapatotoo sa tunay at dalisay na relihiyon at buhay, ang buhay ni Cristo.

Ang alagad na si Pablo ay humikayat sa pagmimisyon sa kapwa sa pamamagitan ng pag-udyok sa mga kaanib ng iglesya na gumawa ng mabuti sa lahat ng tao, lalo na sa kanilang kaanib ng sambahayan ng mananampalataya (Galacia 6:10). Ngunit mayroon ding higit na malawak na pananaw si Pablo sa misyon ng pagmamahal sa kapwa, na kinabibilangan maging ang ating mga kaaway: “kung ang iyong kaaway ay magutom, pakainin mo; kung siya'y mauhaw, painumin mo” (Roma 12:20).

### Ikatlong Bahagi: Aplikasyon sa Buhay

Paano bang ang buong ebanghelyo ni Jesu-Cristo—isang ebanghelyo na nagpapagaling at nagliligtas, nag-iingat at nagpapanumbalik—ay nagbabago sa ating kapwa upang maging tagapagmana ng kaharian ng Diyos? Naniniwala tayo na ang pagbabagong ito’y gawain, o ministeryo, na kailangang gampanan sa pamamagitan ng kapangyarihan ng Espiritu ng Diyos, upang marami ang makatanggap ng biyaya ng ebanghelyo ni Cristo at mabago tungo sa Kanyang wangis para sa ikabubuti ng mga sambahayan, komunidad, at mga bansa para sa ikaluluwalhati ng Diyos. Anong kaibahan ang magagawa kung lahat tayo’y sadyang magtatalaga sa ministeryong ito.

Pinakamahalaga, sino si Jesu-Cristo para sa ating ngayon? Ano ang ibig sabihin ng katanungang ito sa mga salitang praktikal?

“Ang tunay na pagbibigay ay tumutulong sa mga tao na tulungan ang kanilang sarili. Kung may lalapit sa ating pintuan at hihingi ng pagkain, hindi natin siya dapat paalisin nang gutom; maaaring bunga ng kasawiang-palad ang kanyang kahirapan. Ngunit ang tunay na pagbibigay ay nangangahulugan nang higit pa sa mga regalo. Ibig sabihin nito na magkaroon tayo ng tunay na pagmamalasakit sa kapakanan ng iba. Kailangang sikapin nating maunawaan ang mga pangangailangan ng mahihirap at nababalisa, at tulungan sila sa paraang magbibigay ng pinakamalaking kapakinabangan. Ang pagbibigay ng pag-iisip at panahon at personal na pagsisikap ay higit na mahal kaysa pagbibigay lamang ng pera. Ngunit ito ang pinakatotoong pagbibigay.”—Ellen G. White, THE MINISTRY OF HEALING, p. 195.

` `