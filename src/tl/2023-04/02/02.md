---
title:  'Ang Tatlong-isang Diyos: Ang Pinagmulan ng Misyon'
date:   08/10/2023
---

Nasa harap at gitna si Jesus sa misyon ng Diyos sa Kasulatan bilang tanging daan tungo sa kaligtasan. Sinabi mismo ni Cristo: “ ‘Ako ang daan, at ang katotohanan, at ang buhay. Sinuman ay hindi makakarating sa Ama kundi sa pamamagitan ko’ ” (Juan 14:6). Ngunit tinutulungan din tayo ni Jesus na maintindihan ang pagiging sentro ng tatlong-isang Diyos sa Kanyang misyon.

Lahat ng ginawa ni Cristo ay para o nagmula sa Kanyang Ama sa langit (tingnan ang Juan 4:34; Juan 5:30; Juan 12:45). Gayunman, dapat natin laging alalahanin na ang misyon ni Jesus ay hindi nagsimula nang Siya’y pumarito sa sanlibutan. Tinanggap Niya ito mula sa Kanyang Ama kahit bago pa man ang pagkalikha ng ating sanlibutan (ihambing sa Efeso 1:4; 1 Pedro 1:20).

Kaya’t, plinano ng Diyos ang Kanyang pag-abot sa sangkatauhan bago pa man Niya itatag ang mga pundasyon ng ating planeta, at intensiyonal Siyang pumasok sa kasaysayan ng tao upang isakatuparan ang Kanyang layunin.

Nilikha ng Anak ang sanlibutan (Juan 1:3) at “nang dumating ang ganap na kapanahunan” (Galacia 4:4), ipinakita ng Diyos ang Kanyang pag-ibig sa pamamagitan ng pagsusugo ng Kanyang Anak dito (Juan 3:16, 17). Pumarito ang Anak, namatay sa krus, at dinaig ang kamatayan. Pagkatapos, ang Espiritu ay pumarito na isinugo mula sa Ama (Juan 14:26; Juan 16:7), sinusumbatan ang sanlibutan (Juan 16:8–11), at ngayon ay ipinagpapatuloy ang misyon ng Ama at ng Anak sa pamamagitan ng pagbibigay-lakas at pagsusugo ng bayan ng Diyos para sa misyon (Juan 14:26; Juan 16:13, 14).

`Basahin ang Juan 20:21, 22. Paano dapat hubugin ng pagkaunawang ang misyon ay nagmula sa Ama, Anak, at Banal na Espiritu ang ating misyon?`

Bagaman ang salitang “trinidad” ay wala sa Biblia, ang mga ebidensyang nakapokus sa misyon kung saan nasasangkot ang Tatlong Persona ng Kadiyusan ay marami. Halimbawa, pagkatapos ng muling pagkabuhay ay nagpakita si Cristo sa Kanyang mga alagad at nangako sa kanila: “ ‘At tingnan ninyo, ipapadala ko sa inyo ang pangako ng aking Ama, subalit manatili kayo sa lunsod, hanggang sa mabihisan kayo ng kapangyarihang galing sa itaas’ ” (Lucas 24:49). Makikita natin dito ang katotohanan ng misyon ng Kadiyosan sa isang pangungusap: ang pangako ng Ama, ang katiyakan ng Anak patungkol sa katuparan ng pangako, at ang pangako mismo, ang pagdating ng Banal na Espiritu (tingnan ang Lucas 3:16; Gawa 1:4, 5, 8).

Mula rito ay nalaman nating hindi sa atin ang misyon. Ito’y pag-aari ng tatlong-isang Diyos. At dahil dito, ito ay hindi mabibigo.

`Ang Ama, Anak, at Banal na Espiritu ay lahat kasangkot sa gawain ng pagliligtas ng mga kaluluwa. Bakit mo dapat makita ang kaisipang ito na nagbibigay-kapanatagan?`