---
title:  'Bayan ng Diyos: Ang mga Daluyan ng Misyon'
date:   11/10/2023
---

Sa buong kasaysayan, ang Diyos ay palaging may mga taong tapat na kumakatawan sa Kanyang karakter at, sa pagkamasunurin, ay sumusunod sa Kanyang mga layunin. Ang bayan ng Diyos ay silang mga tinawag at tumanggap ng Kanyang paanyaya na makibahagi sa Kanyang biyaya. Lahat sila’y naging mga—at patuloy na mga—instrumento ng Diyos para sa katuparan ng Kanyang misyon.

`Basahin ang Genesis 12:1–3 at Deuteronomio 7:6, 11, 12. Ano ang orihinal na layunin ng Diyos para sa Kanyang bayan sa Lumang Tipan?`

Mayroong espisipikong layunin ang tipan ng Diyos kay Abraham at sa kanyang lahi. Sila’y tinawag, nilikha, at inatasang maging mga kinatawan ng Kanyang misyon—mga daluyan ng pagpapala sa mga bansa (ihambing sa Deuteronomio 28:10; Isaias 49:6). Gayunman, pinili sila sa loob ng pakikipagtipan sa Diyos, batay sa ipinahiwatig na kondisyon ng pananampalataya at pagsunod (Genesis 22:16—18; Exodo 19:5, 6; Deuteronomio 28:1, 2; 2 Cronica 7:14). Ang prosesong ito, ang pag-akit sa mga nakapaligid na mga bansa sa Israel, ay ang “estratehiyang misyon” ng Diyos sa Lumang Tipan.

Nagpapatuloy ang misyon ng Diyos sa Bagong Tipan. Ang nagbangong Panginoon at Tagapagligtas ay ngayo’y naglunsad ng panibagong “estratehiyang misyon” (tingnan ang Mateo 28:18–20; Gawa 1:8) kung saan ang mga alagad ni Cristo—na siyang bumubuo sa iglesya—ay hahayo sa buong mundo sa halip na, tulad sa sinaunang Israel, ang mundo ang lalapit dito. Hindi nagmula sa iglesya ang misyon. Sa kabaligtaran, ang iglesya ay umiiral dahil ang Diyos ay mayroon pang misyon na dapat gawin at ginagamit ang Kanyang iglesya para tuparin ito.

Subalit, nananatili ang isang katanungan: Ano ang misyon ng iglesya? Ito ay kapareho ng sa Isa na tumawag sa iglesya upang umiral: “ ‘Sapagkat ang Anak ng Tao ay dumating upang hanapin at iligtas ang nawala’ ” (Lucas 19:10). Bagaman walang sinuman sa atin sa iglesya ang makapagliligtas ng sinuman, maaari nating at dapat nating ituro ang iba sa nag-iisang makapagliligtas, at iyon ay si Jesu-Cristo.

“Ang misyon ng iglesya ni Cristo ay ang iligtas ang mga nangapapahamak na makasalanan. Ito ay ang ipaalam ang pag-ibig ng Diyos sa mga tao at hikayatin sila para kay Cristo sa pamamagitan ng bisa ng pag-ibig na iyon.”—Ellen G. White, TESTIMONIES FOR THE CHURCH, vol. 3, p. 381. Ano ngang napakalaking pribilehiyo at responsibilidad!

`Ang misyon sa iglesya ay kung ano ang hangin sa ating buhay. Kung walang hangin, tayo’y mamamatay. Kung walang misyon, ang iglesya ay mamamatay. Ano ang maaari mong gawin nang personal upang mapanatili ang buhay ng iyong iglesya?`