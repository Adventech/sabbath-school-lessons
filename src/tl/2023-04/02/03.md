---
title:  'Paggawa ng mga Alagad: Ang Pokus ng Misyon'
date:   09/10/2023
---

`Basahin ang Mateo 28:16–20. Anong mga katangian ng pagiging alagad ang makikita mo sa mga talatang ito?`

Sinasabi ng Mateo 28:16–20 ang biblikal na utos, kilala bilang ang Dakilang Komisyon (Mateo 28:18–20), kung saan inatasan ni Jesus ang Kanyang mga alagad na kumilos palabas at gumawa ng mga alagad, na tinuturuan sila sa pananampataya, at inaakay sila sa pagsasama-sama (tingnan din ang Marcos 16:15,16; Lucas 24:44–49; Juan 20:21–23; Gawa 1:8).

Ang mga pangunahing elemento ng Mateo 28:16–20 ay makikita sa apat na aspekto: (1) inutusan ni Jesus ang Kanyang mga alagad na tumungo sa Galilea upang makasama Niya (Mateo 28:18, 17), (2) nilapitan sila ni Jesus na sinasabi ang patungkol sa Kanyang awtoridad at pamamahala (Mateo 28:18), (3) pagkatapos ay inatasan ni Jesus ang Kanyang mga alagad ng isang espisipikong gawain—ito ay, gumawa ng mga alagad (Mateo 28:19, 20); at sa huli, (4) nangako si Jesus na Siya’y sasa Kanyang mga alagad hanggang sa huli (Mateo 28:20).

Ang paggawa ng mga alagad ang pangunahing tuon ng Dakilang Komisyon, at ang pangunahing gawain ng misyon. Sa literal na paraan, sa orihinal na wikang Griyego, ang simula ng Mateo 28:19 ay nagsasabing, “Kaya’t sa paghayo ninyo, gawin ninyong alagad . . .” Ang “kaya’t” ay nagbibigay sa utos ng pundasyon nito sa kung ano ang naihayag (Mateo 28:18): ang kapangyarihan, awtoridad, at pamamahala ni Jesus—lahat ito ay nanggagaling mula sa tagumpay na tinamo Niya sa Kanyang muling pagkabuhay.

Mahalagang itampok na ang tanging pandiwa na may pautos na puwersa sa Dakilang Komisyon ay ang “gumawa ng alagad.” Ang turuan ang bawat isa, bautismuhan sila, at ang ibahagi ang mga turo ni Jesus sa buong sanlibutan ay mga katangian ng proseso ng paggawa ng alagad. Malinaw dito na itinuturo ni Jesus ang Kanyang mga alagad tungo sa isang layunin: paggawa ng mga alagad. Tunay na ito ay isa sa pinakamagandang talata patungkol sa misyon sa buong Kasulatan. Nagtapos ito sa pangako ni Jesus ng nagpapatuloy na presensya sa Kanyang mga alagad.

Maliwanag na ang Dakilang Komisyon ay nilayon hindi lamang para sa unang mga alagad na nagtipon sa partikular na pangyayaring iyon. Hindi sila makapupunta sa “lahat ng mga bansa” nang sila lamang para gawin ang kabibigay pa lamang na misyon ng paggawa ng mga alagad. Kaya’t, panlahatan ang saklaw ng komisyon: bawat tunay na tagasunod ni Jesu-Cristo ay dapat makibahagi sa paggawa ng alagad. Bukod diyan, ang mensaheng dapat maipaalam—ang walang hanggang ebanghelyo ni Jesu-Cristo—ay nilayon para sa buong sanlibutan, na walang heograpiya, panlipunan, o etnikong limitasyon.

`Ang misyon ay ang “paggawa ng mga alagad.” Paano nakaaapekto ang utos ng Panginoon sa kung papaano ka mamuhay at magministeryo sa iba? Anong maaari mong gawin upang mas lalong maging kasangkot sa kung anong gawain ang tinawagan ka para iyong gawin?`