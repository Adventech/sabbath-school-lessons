---
title:  Karagdagang Kaisipan
date:   13/10/2023
---

Bilang patotoo sa lahat ng mga bansa. “Ang mga salita ng Tagapagligtas na, ‘Kayo ang ilaw ng sanlibutan,’ ay nagtuturo sa katotohanang Kanyang ipinagkatiwala sa Kanyang mga alagad ang isang pandaigdigang misyon. Gaya ng mga sinag ng araw na umaabot sa kaduluduluhang sulok ng daigdig, gayundin idinisenyo ng Diyos na ang liwanag ng ebanghelyo ay aabot sa bawat kaluluwa sa lupa. Kung tinutupad ng iglesya ni Cristo ang layunin ng ating Panginoon, sisinag ang liwanag sa lahat ng nakaupo sa kadiliman at sa dako at lilim ng kamatayan; sa halip na magtipun-tipon at iniiwasan ang responsibilidad at pagpasan ng krus, ang mga kaanib ng iglesya ay mangangalat sa lahat ng lupain, hinahayaang ang liwanag ni Cristo ay sisinag mula sa kanila, gumagawang gaya Niya para sa kaligtasan ng mga kaluluwa, at itong ‘ebanghelyo ng kaharian’ ay mabilisang maipararating sa buong mundo.

“Tumutunog ang tawag ng mga taga-Macedonia mula sa lahat ng mga bansa, ‘Pumarito kayo at tulungan kami.’ Ang Diyos ay nagbukas ng mga parang sa harapan natin. Nakikipagtulungan ang mga makalangit na nilalang sa mga tao. Nauuna sa atin ang probidensiya, at ang banal na kapangyarihan ay gumagawang kasama ng pagsisikap ng tao. Tunay ngang bulag ang mga mata na hindi nakakakita sa gawain ng Panginoon, at bingi ang mga taingang hindi nakaririnig sa tawag ng tunay na Pastol sa Kanyang mga tupa. Narinig ng iba ang tawag ng Diyos, at tumugon. Hayaang tumugon ngayon ang bawat pinabanal na puso, sa pamamagitan ng pagnanais na ipahayag ang nagbibigaybuhay na mensahe. Kung sa pagpapakumbaba at katapatan ay gagawin ng mga lalaki at babae ang ibinigay at itinalagang gawain ng Diyos, maihahayag ang banal na kapangyarihan sa pagbabalik-loob ng marami sa katotohanan. Kahanga-hanga ang magiging mga resulta ng kanilang pagsisikap.”—Ellen G. White, THE ADVENT REVIEW AND SABBATH HERALD, Nobyembre 14, 1912.

**Mga Tanong Para sa Talakayan**:

`Ang kredibilidad ng impluwensya ng iglesya sa komunidad ay pangunahing nakabatay sa kung gaano natin—ang katawan ni Cristo— ipinakikita ang pag-ibig ng Diyos sa ating buhay bilang pagtupad sa Kanyang misyon. Paano ka tutugon, nang personal, sa hamon na ito?`

`Paano sa palagay mo tinitingnan at nauunawaan ng mga hindi Adventista mong kapwa ang iyong iglesya? Paano mo malalaman? Kung ang pagkakaunawa ay positibo, paano mo ito mas mapatitibay? Kung ito naman ay negatibo, anong maaari mong gawin upang mabago ito?`

`Bakit napakahalagang gawing sentro ang “walang hanggang ebanghelyo” sa ating misyon sa mundo? Anong sukdulang pag-asa ang maaari nating ihandog sa sinuman, saanman, na hindi nakasentro sa dakilang pag-asang mayroon tayo dahil sa ebanghelyo, ang magandang balita patungkol sa ginawa ni Jesus para sa atin sa krus?`