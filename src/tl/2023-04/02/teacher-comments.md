---
title:  Komento ng Guro
date:   13/10/2023
---

### Unang Bahagi: Pangkalahatang Pananaw

Sa isang pananalita para sa pagpapaalam bago Siya umakyat sa langit, inatasan Niya ang Kanyang mga alagad, na nagsasabi, “Ang lahat ng awtoridad sa langit at sa ibabaw ng lupa ay ibinigay na sa Akin.Kaya’t sa paghayo ninyo, gawin ninyong alagad ang lahat ng mga bansa, bautismuhan ninyo sila sa pangalan ng Ama at ng Anak at ng Espiritu Santo, at turuan silang sundin ang lahat ng mga bagay na iniutos Ko sa inyo. At narito, Ako’y kasama ninyong palagi, hanggang sa katapusan ng panahon” (Mateo 28:18-20). Nakilala ang atas na ito na “Dakilang Tagubilin.” Sa Dakilang Tagubilin na ito, ibinigay ni Jesus ang adyenda para sa iglesya sa lahat ng kapanahunan at konteksto. Maliban sa malinaw na sinasabi ang tungkulin ng Kanyang mga alagad na ipangalat ang Kanyang mga turo sa lahat ng grupo ng mga tao sa sanlibutan, binigyang katiyakan din ni Jesus ang Kanyang mga tagasunod na maaaring maganap ang mahirap na gawain na ito dahil sa Kanyang kapangyarihan at presensya, na isasagawa Niya para sa kanila.

### Ikalawang Bahagi: Komentaryo

Bagama’t sa pasimula ay may matinding hindi pagkakasunduan sa mga aspeto ng Dakilang Tagubilin (Gawa 15:1-29, Galacia 2:11-14), sa pangkalahatan, nakasentro ang pagkaunawa ng naunang iglesya sa kakanyahan nito at misyon nito sa utos ni Cristo na gawing alagad ang mga bansa. Ang katotohanang bawat isa sa apat na Ebanghelyo ay nagtatapos sa isang bersyon ng Dakilang Tagubilin ay malakas na patotoo sa pagiging sentro nito (Mateo 28:18-20; Marcos 16:15-20; Lucas 24:45-49; Juan 20:21-23). Magmula noon, ang Dakilang Tagubilin ay binigyang kahulugan na at inaangkop sa iba’t ibang paraan sa paglipas ng mga siglo.

**Mga Bahagi ng Pagiging Alagad**

Ipinapakita ng pagrerepaso sa literatura tungkol sa pagiging alagad ang tatlong mahalagang dimensyon, o proseso, ng bawat mabisang pagsisikap na gumawa ng mga alagad: ang mga dimensyong rasyonal, pang-ugnayan, at pang-misyon. Ang dimensyong rasyonal (pagkatuto) ng paggawa ng mga alagad ay ang proseso kung saan ang mananampalataya ay sadyang natututo mula kay Jesus. Sa orihinal na konteksto nito, tinutukoy ng alagad (mathetes) ang isang taong nagsasanay sa ilalim ng isang guro. Iuugnay ng taong iyon ang kanyang sarili sa isang guro para sa layunin ng pagtatamo kapwa ng karunungang teoretikal at praktikal. Idinidiin ng dimensyong rasyonal ang pangangailangan para sa patuloy na pagbabago at paglago, maging sa kanila na naging mga alagad na. Dahil ang “pagtuturo” sa Mateo 28:19 ay patuloy na proseso, ang dimensyong rasyonal sa paggawa ng mga alagad ay tumatagal sa buong buhay ng pagkatuto at paglago. Gayunpaman, ang layunin ng patuloy na pagkatutong ito ay hindi upang magbigay lamang ng karunungan kundi upang maitanim ang lubos na pagtatalaga kay Jesus.

Ang dimensyong pang-ugnayan (komunidad) ng paggawa ng mga alagad ay nabubuo sa konteksto ng pamayanang nagtataguyod kung saan maaaring maganap ang pananagutan. Ipinapahayag ng Bagong Tipan ang isang kulturang pangpamayanan na napakasigla sa naunang iglesya dahil sa kanilang pagkaunawa sa paggawa ng mga alagad bilang isang prosesong pangugnayan. Dahil sa mga ugat nito sa Lumang Tipan, nagpatuloy ang naunang iglesya na idiin ang ugnayang magkamag-anak bilang isa sa mga pangunahing pagpapahalaga nito. Ang naiiba sa bagong pamayanang ito ay hindi kinikilala ang ugnayang magkamag-anak sa pamamagitan ng dugo at etnisidad kundi sa pamamagitan ng pananampalatayang ibinahagi at pakikisama kay Cristo. Ang iglesya ay naging lugar ng pagsali at pagtanggap (Galacia 3:28). Bukas sa lahat ang pag-anib batay sa pananampalataya kay Cristo bilang Tagapagligtas at pampublikong paghahayag, sa pamamagitan ng pagbibinyag sa tubig, ng ganap na pagsunod kay Cristo (Gawa 2:37, 38).

Ipinahayag ng Naunang Iglesya ang pagpapahalaga nito sa pagkakaisa at ugnayang magkamag-anak sa pamamagitan ng paggamit sa mga simbolo, tulad ng katawan ni Cristo at sambahayan ng Diyos, upang ilarawan ang pagtutulungan ng mga kaanib, at ipahayag ang malapit na ugnayan na naging dahilan upang ituring ang isa’t isa bilang mga kaanib ng pamilya (Roma 12; 1 Corinto 12; Efeso 2:19; Efeso 4; Galacia 6:10; 1 Timoteo 3:15; 1 Pedro 4:17). Ang ganitong pagmamalasakit ay nagpayaman sa pagbuo ng matibay na pagtutulungan at pagkakaisa ng mga kaanib ng iglesya. Inihahayag ng kanilang pagtutulungan na ang bawat kaanib ng katawan ay mayroong kakaibang papel na kailangang gampanan ngunit umaasa sa lahat ng iba pang mga kaanib.

Sa pamamagitan ng paghahayag ng bagong paraan ng pamumuhay, marami ang naakit sa bagong pamayanang ito ng pananampalataya (Gawa 2:46, 47). Sa ganitong kalagayan, hindi lamang pagtanggap sa mga katotohanan tungkol kay Jesus ang pagiging alagad. Tungkol sa pagkatuto mula kay Jesus ang pagiging alagad ni Cristo at pagpapakita sa buhay ng pagkakakilala sa Kanya. Ang uri ng pagiging alagad na ganito ay kapwa iyong ginawa ng Naunang Iglesya para kay Cristo at kung paano nila isinasakatawan si Cristo sa sanlibutan. Naging mayamang lupa para maihasik at tumubo ang binhi ng ebanghelyo sa kultura ng pagsasamang ganito noong Bagong Tipan, kung saan ang mga mananampalataya ay mga kaanib ng mga grupong may pananagutan sa isa’t isa.

Ang dimensyong pang-misyon (pagbabahagi ng pananampalataya) ng pagiging alagad ay tungkol sa pag-unawa sa panawagan na “gawin ninyong mga alagad” (matheteusate), sa Mateo 28:19, bilang panawagan na makisangkot sa misyon at kopyahin ang kanyang sarili.Ang tagubiling ito ay pangunahing utos sa Dakilang Tagubilin, at kailangan nitong manatiling pangunahing pananagutan ng iglesya sa bawat konteksto. Pinag-ugnay ng mga mananampalataya sa Bagong Tipan ang kaisipan ng pagiging kaanib sa isang pamayanang may pananagutan ng pagbabahagi sa mga pagpapahalaga ng pamayanan. Ang misyon, sa konteksto ng Dakilang Tagubilin, ay higit sa panawagang ibahagi ang ebanghelyo sa kanila na hindi nakakakilala kay Cristo. Ang misyon ay kapwa panawagang ibahagi ang pananampalataya at gawing mga alagad ang mga tumatanggap upang palayain sila sa galamay ni Satanas, upang ganap at patuloy nilang mailaan ang kanilang sarili sa pagiging panginoon ni Jesu-Cristo.

Kaya naman, ginagamit ng Bagong Tipan ang salitang “alagad” upang magpakita ng ugnayan, at ganap na pagtatalaga, kay Cristo na bunga ng pagkakatuto at pagsasaloob ng Kanyang turo, pagbabago sa pamamagitan ng patuloy na paglago sa pagkakilala kay Jesu-Cristo (2 Pedro 3:18), pamumuhay na may ganap na pagpapasakop sa Kanyang pagkapanginoon sa pamamagitan ng kapangyarihan ng Banal na Espiritu (Filipos 3:8), at pagtulong sa ibang maranasan, magtiwala, at sumunod kay Jesus (2 Timoteo 2:2). Mula sa pananaw na ito, hindi dapat maunawaan ang paggawa ng mga alagad bilang isang programa ng iglesya, dahil hindi ito kaganapan sa panahon. Ang paggawa ng mga alagad ay prosesong nagaganap sa buong buhay ng paglago kay Cristo na nagbabago sa pagkaunawa, damdamin, at panunuri sa buhay ng mga mananampalataya.

**Ilang Pananaw sa Kasalukuyang Kalagayan ng Paggawa ng mga Alagad**

May pagkakasundo sa mga Kristiyanong iskolar sa paggawa ng mga alagad na, kung ihahambing sa Bagong Tipan, ang mga kasalukuyang nakasanayan ng mga Kristiyano sa paggawa ng mga alagad ay nawalan na ng pangunahing pagtutuon nito. Ang paggawa ng mga alagad ay halos bumaba na sa paglipat lamang ng mga nakumbirte sa Kristiyanismo upang maging mga kaanib ng iglesya. Ang kasalukuyang paglago ng iglesya ay nakikita sa bilang na walang lalim na espirituwal. Sa ibang salita, ang mga Kristiyano, sa pangkalahatan, ay mas magaling sa pagkumbirte sa mga tao kaysa sa pagtulong sa mga nakukumbirte na maging mga alagad ni Cristo. Nakakalungkot na ipinapakita ng pangyayaring ito na maaaring maging Kristiyano ang isang tao na hindi nagiging alagad ni Cristo.

**Paggawa ng mga Alagad: Pananagutan ng Bawat Mananampalataya**

Ang utos ni Jesus na gumawa ng mga alagad sa lahat ng mga bansa ay hindi ibinigay sa mga naunang labindalawang alagad lamang.Ang pangangailangang ito’y pananagutan ng bawat Kristiyano. Para kay Pedro, iyon ang dahilan na nabubuhay ang bawat mananampalataya: “Ngunit kayo’y isang lahing pinili, isang maharlikang pagkapari, isang bansang banal, sambayanang pag-aari ng Diyos, upang inyong ipahayag ang mga makapangyarihang gawa Niya na tumawag sa inyo mula sa kadiliman, tungo sa Kanyang kagila-gilalas na liwanag” (1 Pedro 2:9). Pansinin din ang sumusunod na mga pananalita mula sa Espiritu ng Propesiya:

“Ang bawat tunay na alagad na ipinanganak sa kaharian ng Diyos ay isang misyonero. Siyang umiinom ng tubig ng buhay ay nagiging bukal ng buhay. Ang tumatanggap ay nagiging tagapagbigay. Ang biyaya ni Cristo sa kaluluwa ay katulad ng isang bukal sa ilang, na bumubukal upang ginhawahan ang lahat, at ginagawa silang handa nang mamamatay na sabik na uminom ng tubig ng buhay.”—Ellen G. White, THE DESIRE OF AGES, p. 195. “Umaasa ang Diyos sa personal na paglilingkod mula sa lahat na pinagkatiwalaan Niya ng pagkakaalam sa katotohanan para sa kapanahunang ito. Hindi lahat ay maaaring maging misyonero sa malalayong lupain, ngunit lahat ay maaaring maging misyonero sa kanilang mga pamilya at kapitbahayan.”— Ellen G. White, TESTIMONIES FOR THE CHURCH, tomo 9, p. 30.

“Hindi lamang sa mga ministrong naordinahan nanatili ang pananagutan na humayo upang gampanan ang tagubilin na ito. Ang lahat ng tumanggap kay Cristo ay tinawagan upang gumawa para sa ikaliligtas ng lahat ng kanyang kapwa tao.”—Ellen G. White, THE ACTS OF THE APOSTLES, p. 110.

“Saanman maitatag ang isang iglesya, ang lahat ng mga kaanib ay dapat na makisangkot sa gawaing misyonero. Dapat nilang dalawin ang bawat sambahayan sa kanilang kapitbahayan at alamin ang kanilang kalagayang espirituwal.”—Ellen G. White, TESTIMONIES FOR THE CHURCH, Tomo 6, p. 296.

Ang pagkakaroon ng bahagi sa pagtupad sa Dakilang Tagubilin ay patuloy na kinakailangan ng pagiging alagad ni Cristo.

### Ikatlong Bahagi: Aplikasyon sa Buhay

Dahil sa tagubilin ng ebanghelyo, tinawagan ang lahat ng mga Kristiyano, sa anumang kakayanan, na ibahagi ang kanilang pananampalataya. Nasa ibaba ang tatlong pamamaraan na magagampanan ng mga mananampalataya ang tagubiling misyonero ni Cristo sa bawat bahagi ng buhay, kasama ang trabaho:

Kailangan ng lahat ng Kristiyano na gawing bahagi ng kanilang pagsaksing Kristiyano ang malakas na etika sa paggawa. Tinatawagan ng kasulatan ang mga Kristiyano na magpanatili ng karakter na nagbibigay ng karangalan sa Diyos sa kanilang kabuhayang propesyonal habang ibinibigay nila ang kanilang pinakamabuting pagsisikap sa kanilang gawain, na para bang nagtatrabaho sila nang direkta para sa Diyos (Colosas 3:23, 24). Kapag tinitingnan ng mga mananampalataya ang kanilang trabaho bilang bahagi ng panawagan ng Diyos sa kanilang buhay, nagdadagdag sila ng bagong kahulugan sa pagpapatotoong Kristiyano. Ang pagpapanatili ng katapatan, pagsisikap para sa kagalingan, pagiging katiwatiwala at maaasahan, at pagturing sa iba sa trabaho na may paggalang ay mga katangiang makapagbibigay sa mga Kristiyano ng plataporma upang magbahagi ng kanilang pananampalataya.

Sa pamamagitan ng mga tagapagturo na may pagmamalasakit sa misyon, maaaring gabayan ng mga iglesya ang mga batang kaanib kung paano iugnay nang mas malalim ang kanilang mga pangarap na propesyonal sa kanilang pananampalataya kay Cristo at sa Kanyang tagubilin sa pagmimisyon.

Sa pamamagitan ng tamang pamamaraan ng paggawa ng mga alagad at patuloy na pagtataguyod, maaaring pagbutihin ng mga magulang ang mga potensyal sa pagmimisyon ng kanilang mga anak. Kaya’t kailangang mamuhunan ng mga iglesya sa paggawang alagad ng mga magulang sa kanilang mga anak, na tinutulungan silang muling isaayos ang pananagutan ng pagpapalaki sa kanilang mga anak tungo sa panawagan na gumawa ng mga alagad.

` `