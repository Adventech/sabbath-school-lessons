---
title:  'Ang Walang Hanggang Ebanghelyo: Ang Mensahe ng Misyon'
date:   10/10/2023
---

`Basahin ang Apocalipsis 14:6, 7. Anong mga aspekto ng misyon ng Diyos ang makikita mo sa “walang hanggang ebanghelyo” na ibinigay ng unang anghel sa tatlong mensahe ng mga anghel?`

Ito lamang ang lugar sa Kasulatan na ang mga salitang “walang hanggan” at “ebanghelyo” ay magkaugnay. Ang ebanghelyo ay magandang balita patungkol sa biyayang inialok sa lahat sa pamamagitan ni Jesu-Cristo. Siya’y pumarito sa ating mundo upang ipakita sa atin ang “biyaya at katotohanan” (Juan 1:14). Siya’y namuhay na walang kasalanan at namatay sa krus bilang handog na kahalili upang pasanin ang kaparusahan sa ating mga kasalanan (Isaias 53:4, 5; 1 Pedro 3:18). Siya’y nabuhay, bumalik sa langit, itinaas ng Ama, at ngayo’y namamagitan para sa atin sa makalangit na santuwaryo (Apocalipsis 1:18; Gawa 2:33; Hebreo 7:25). Malapit na Niyang tuparin ang Kanyang pinakadakilang pangako—ang bumalik sa karangalan at kaluwalhatian at, sa huli’y, itatatag ang kaharian ng Diyos sa lupa pagkatapos ng isang libong taon (Juan 14:1–4; Gawa 1:11; Apocalipsis 21:1–4). Ito lahat ay mga mahahalagang katotohanan ng walang hanggang ebanghelyo.

Gayunpaman, kapansin-pansin ang katotohanang ang mensaheng ito ay walang hanggan. Mayroon lamang iisang ebanghelyo na makapagliligtas sa atin. Ito’y mananatiling gayon hanggang sa ganap na maisakatuparan ang misyon ng Diyos.  Hindi na magkakaroon ng ibang ebanghelyo. Ang mga mapanlinlang na mga turo at doktrina ay dumarating at nawawala (Efeso 4:14), ngunit ang mensahe ng kaligtasan, ang walang hanggang ebanghelyo, ay di-nagbabago, at silang naniniwala at isinasabuhay ito ay gagantimpalaan (tingnan ang Deuteronomio 5:33; Roma 2:6).

Ang parehong komisyon na ibinigay sa unang mga alagad ay ibinigay rin naman sa atin ngayon. Saanman ay dapat nating ipagpatuloy ang gawain ng paggawa ng mga alagad para kay Cristo. Ngunit anong uri ng mga alagad? Mabuti, tapat, ganap na nakatalaga, maibiging mga tao? Mahahalaga ang mga katangiang ito, ngunit hindi sapat ang mga ito. Kinakailangan nating gumawa ng mga alagad na nakatuon sa lahat ng biblikal na elemento ng pagiging alagad (Lucas 9:23; Juan 13:34, 35; 2 Corinto 5:17) na may pinakalayunin: ang maging handa at ihanda ang iba para sa ikalawang pagparito ng Panginoon, si Jesu-Cristo.

“Ang paghahayag ng paghuhukom [Apocalipsis 14:6, 7] ay isang paganunsyo na malapit na ang ikalawang pagparito ni Cristo. At ang paghahayag na ito ay tinawag na walang hanggang ebanghelyo. Kaya’t ang pangangaral patungkol sa ikalawang pagparito ni Cristo, ang pag-anunsyo ng pagiging malapit nito, ay ipinakikitang isang mahalagang bahagi ng mensahe ng ebanghelyo.”—Ellen G. White, CHRIST’S OBJECT LESSONS, pp. 227, 228.

`Paano nakaugnay ang konsepto ng paghuhukom sa “walang hanggang ebanghelyo” sa mensahe ng unang anghel? Bakit mahalaga ang ebanghelyo sa ideya ng paghuhukom?`