---
title:  'Ang Sanlibutan: Ang Arena ng Misyon'
date:   12/10/2023
---

`Basahin ang Apocalipsis 7:9, 10. Ano ang ipinahihiwatig ng talata patungkol sa malawak na heograpikong saklaw ng misyon ng Diyos?`

Ang liksyon sa linggong ito ay intensiyonal na tinalakay ang dalawang mahahalagang talata patungkol sa misyon na nagbibigay-diin sa sentralidad ng paggawa ng alagad sa Dakilang Komisyon at sa mensahe ng walang hanggang ebanghelyo. Kapansinpansin, ang parehong talata ay mayroong magkaparehong punto na nag-uugnay: ang “saan” ng misyon. Mababasa ang mga ito na: “Kaya’t sa paghayo ninyo, gawin ninyong alagad ang lahat ng mga bansa” (Mateo 28:19), “sa mga naninirahan sa lupa, sa bawat bansa, lipi, wika at bayan” (Apocalipsis 14:6).

Sa madaling salita, aabutin ng ebanghelyo ni Cristo ang lahat ng uri, bansa, wika, at mga tao. Pagkakaisahin ng impluwensya ng ebanghelyo ang mga naligtas tungo sa isang dakilang pagkakapatiran. Mayroon lamang tayong iisang modelo na gagayahin, iyon ay si Cristo. Kung ating tatanggapin ang katotohanan na na kay Jesus, mawawala ang mga pambansang pagtatangi at inggitan, at ang espiritu ng katotohanan ay pagsasamahin ang ating mga puso tungo sa pagkakaisa.

Nang sabihin ni Jesus, “ ‘kayo’y magiging mga saksi ko’ ” (Gawa 1:8), tatlong magkakaibang heograpikong lugar ang nasa isipan Niya:

Unang lugar: “ ‘kayo’y magiging mga saksi ko sa Jerusalem.’ ” Sa panahong iyon, napakalapit ng Kanyang mga alagad sa Jerusalem. Kaya’t sinasabi lang ni Jesus, “Magsimulang ibahagi ang iyong karanasan sa Diyos sa mga taong malapit sa iyo.” Ang misyon ay magsisimula sa tahanan, sa pamilya, sa mga kapitbahay, sa mga kaibigan. Ito ang unang lugar ng misyon.

Ikalawang lugar: At Siya’y nagpatuloy: “ ‘sa buong Judea at Samaria.’ ” Kasama rin sa ating misyon sila na sa ibang paraan ay malapit ngunit kasabay nito ay malayo sa atin. Sa grupong ito ay mga taong maaaring nagsasalita ng kaparehong wikang ating sinasalita—mga taong may kaparehong kultura, ngunit hindi isinasabuhay o wala ng kaparehong katotohanan na mayroon tayo. Ito ang karagdagang lugar ng ating misyon.

Ikatlong lugar: Higit pa rito, sinasabi ni Cristo: “ ‘at hanggang sa kaduluduluhang bahagi ng lupa.’ ” Tinatawag tayo ng misyon ng Diyos na abutin ang mga tao mula sa lahat ng dako, bansa, grupo ng mga tao, wika, at etniko. Ito ang panghuling lugar ng ating misyon.

`Hamon: Ipanalangin araw-araw sa linggong ito ang komunidad kung saan ka nakatira. May dahilan kung bakit ka inilagay ng Diyos diyan.`

`Ibayong Hamon: Pag-aralan ang demograpiya ng iyong lugar (anong uri ng mga tao ang nakatira sa paligid mo)—etniko at relihiyong pinagmulan, matanda, bata, mahirap, mayaman, mga wikang sinasalita, atbp. Humiling sa Diyos na ipakita sa iyo kung papaano ka magiging daluyan ng Kanyang pag-ibig sa kanila.`