---
title:  Magsimula sa Kung Saan Ka Naroroon
date:   19/10/2023
---

`Basahin ang Gawa 1:8. Anong prinsipyo ang ibinigay ni Jesus kapag gagawin ang pagbabahagi o ang pagiging Kanyang mga saksi sa mundo?`

Ito ang prinsipyo na ibinigay ni Jesus na nagpapakita sa atin kung paano tayo dapat kumilos bilang Kanyang mga alagad, na mayroong magandang balita na ibabahagi sa iba. Ang pagbabahagi ng katotohanan ay hindi patungkol sa pagkumbinsi sa iba kung gaano sila kamali, kundi patungkol sa pagbabahagi kay

Jesus gaya ng ipinakita sa tatlong mensahe ng mga anghel sa Apocalipsis 14:6–12. Gayunpaman, mayroong ilang mga prinsipyo sa mga salita ni Jesus sa Gawa 1:8. Una, “ ‘kayo’y magiging mga saksi ko sa Jerusalem.’ ” Gaya ng nakita

natin (ngunit mahalagang banggitin ito muli): tayo ay dapat maging mga saksi sa lugar kung saan tayo nakatira. Maaaring kabilang dito ang ating sariling tahanan, iglesya, kapitbahay, at komunidad. Dapat tayong maging Kanyang mga saksi una kung nasaan tayo, sa lugar kung saan Niya tayo unang inilagay—tahanan o trabaho—at maging Kanyang mga saksi sa mga taong malapit sa atin. Maaaring ang ating malapit na pamilya o kamag-anak, mga tao sa iglesya, katrabaho, kapitbahay, at ang komunidad.

Minsan ang mga tao ay interesado lamang na pumunta sa malayong bansa at sa ibang kultura para maging Kanyang mga saksi. Ngunit hindi sila sumasaksi sa mga taong nasa paligid nila ngayon. Dapat tayong magsimula kung nasaan tayo ngayon at lumipat mula roon sa pangunguna ng Panginoon.

Sunod, “ ‘sa buong Judea at Samaria, at hanggang sa kadulu-duluhang bahagi ng lupa’ ” (Gawa 1:8). Muli, tiniyak ni Jesus ang katotohanang kasama sa pagpapatotoo ang pagtawid sa ibang mga kultura. Mula sa kung nasaan tayo, maaaring tawagan tayong pumunta sa ibang mga lugar upang abutin ang ibang mga panlipunan, etniko, at relihiyosong grupo. Kung ako ay kabilang sa isang etniko o grupong may sariling wika, maaaring mas madali para sa akin na magpatotoo sa kanila dahil sa kaunting hadlang sa kultura na dapat tawirin. Sa ibang mga lugar ng mundo, isang angkan o tribo lamang ang kumakatawan sa kabuuan ng iglesya. Subalit, sinasabi sa atin ng Dakilang Komisyon ni Jesus na bilang Kanyang mga saksi, ang pagkilos palabas sa ating komportableng lugar at pag-invest ng ating mga tinatangkilik para sa mga grupo ng taong ito ay mahalaga. Kailangan din nila ang mensahe ni Jesus.

`Hamon: Alamin at gumawa ng listahan ng mga grupo ng tao sa iyong komunidad na hindi pa naaabot ng iyong iglesya kasama ang kanilang mga natatanging pangangailangan.`

`Ibayong Hamon: Magsimulang manalangin para sa oportunidad sa malapit na hinaharap upang maging kabahagi ng misyon sa mga taong may natatanging pangangailangan.`