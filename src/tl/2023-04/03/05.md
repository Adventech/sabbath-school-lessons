---
title:  Ang Sinaunang Iglesya at mga Nakasanayang Lugar
date:   18/10/2023
---

`Basahin ang Gawa 8:1–4. Ano ang dahilan ng pangangalat ng mga mananampalataya sa sinaunang iglesya palabas sa kanilang nakasanayang lugar?`

Hanggang sa panahong ito, ang sinaunang iglesya ay nasa Jerusalem (o sa loob ng lupain ng mga Judio at bayan ng mga Judio). Isang debotong Judio at Fariseo, na ang pangalan ay Saulo, ay aktibong kasangkot nang nagpasimula ang pag-uusig, at ang iglesya sa Jerusalem ay nangalat sa buong Judea at Samaria. Hinulaan ni Jesus sa Gawa 1:8 na “kayo’y magiging mga saksi ko sa Jerusalem, sa buong Judea at Samaria.” Ang pahayag na ito ay natupad, gaya ng sinabi sa Gawa 8:4, na ang “mga nagkawatak-watak ay naglakbay na ipinangangaral ang salita.”

Kahit na pagkatapos na ang iglesya ay magsimulang lumabas ng Jerusalem, ang mga mananamapalataya ay nangangaral pa rin sa mga rehiyon ng mga Judio o sa kalapit na pamayanan ng bayan ng mga Judio sa ibang mga lunsod. Isinasaad ng Gawa 11:19 na ang iglesya ay nagkawatak-watak hanggang sa Fenicia (Lebanon) at Cyprus, ngunit sa panahong ito ay hindi nila ipinangaral ang mensahe sa iba kundi sa mga Judio lamang. Hindi nilayong makita ng mga alagad ni Jesus at ng sinaunang iglesya ang mga Hentil na lalapit sa Panginoon, kundi ang mga Judio lamang. Napakakitid pa lamang ng kanilang pang-unawa sa kung ano ang magiging misyon ng iglesya.

Si Pedro, isang alagad ni Jesus at isa sa mga pangunahing karakter sa sinaunang iglesya, ay nag-aatubiling dalhin ang mensahe ng ebanghelyo sa mga Hentil, kahit na sinimulan na itong gawin ni Pablo. Si Pedro ay kilala bilang isang apostol sa mga tuli (ibig sabihin ay mga Judio) at si Pablo ay isang apostol sa mga Hentil (Galacia 2:8). Noong una, ayaw pa nga ni Pedro na makita siya na kasama ng mga Hentil (Galacia 2:11, 12). Subalit, kinilos ng Diyos si Pedro palabas sa kanyang nakasanayan at binago ang kanyang puso. Nagsisimula na niyang maunawaan kung ano ang kaakibat sa komisyon ng ebanghelyo at kung ano ang layuning gawin ng kamatayan ni Jesus para sa buong mundo.

`Basahin ang Gawa 10:9–15, 28, 29. Ano ang mensahe na ibinibigay ng Panginoon kay Pedro, at paano natin, sa ating panahon ngayon, isasagawa ang prinsipyong ito sa gawain ng misyon?`