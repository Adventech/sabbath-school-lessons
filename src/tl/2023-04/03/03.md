---
title:  Pagiging Isang Pagpapala sa Buong Mundo
date:   16/10/2023
---

`Basahin ang Genesis 12:1–3. Sa paanong paraan naging panawagan sa misyon ang tagubilin ng Diyos kay Abram?`

Hiniling ng Diyos kay Abram (na kalaunan ay pinalitan Niya ng pangalan na Abraham) na lisanin ang kanyang lupain at bayan at pumunta sa ibang lupain. Lahat ito ay bahagi sa plano ng Diyos na gamitin si Abraham bilang instrumento para gawin ang Kanyang banal na mga layunin sa lupa. Kaya’t umalis si Abraham, ayon sa Salita ng Panginoon. Kung may plano ang Diyos para sa iyo, marahil ito ay panawagan na lisanin ang iyong kamag-anak at iyong bayan at magtungo sa isang lugar na binubuksan Niya para makapaglingkod ka sa Kanya, upang maging pagpapala ka sa iba.

**Basahin ang mga sumusunod na talata. Ano ang sinasabi ng bawat talata patungkol sa tipan ng Diyos, ang Kanyang pangako sa atin?**

`Genesis 3:15`

`Genesis 17:19`

`Bilang 24:17`

`Isaias 9:6`

`Daniel 9:24–27`

`Mateo 1:21`

Maliwanag mula sa mga talata sa itaas na tutuparin ng Diyos ang pangako, na ginawa sa halamanan sa Eden, na mayroong Isa na darating bilang solusyon sa problema ng kasalanan. Ang solusyon na ito, si Jesu-Cristo na Mesiyas, ay manggagaling sa lahi ni Abraham at Isaac (sa pamamagitan ni Sara). Sinasabi ng Hebreo 11:9 na si Isaac at Jacob ay mga tagapagmana sa pangako ng pagpapala na ginawa ng Diyos kay Abraham.

Hindi natin eksaktong alam kung gaano karami ang nalalaman o naiintindihan ni Abraham sa kung paano manggagaling ang ipinangakong Binhi sa pamamagitan niya, ngunit siya pa rin ay kumilos sa pananampalataya. “Sa pananampalataya si Abraham, nang tawagin, ay sumunod upang pumunta sa isang lugar na kanyang tatanggapin bilang pamana; at siya’y pumunta na hindi nalalaman ang kanyang pupuntahan” (Hebreo 11:8).

Kaygandang halimbawa para sa atin!

`Ipagpalagay na tinawag ka ng Diyos na pumunta, na “hindi nalalaman” kung saan ka pupunta? Paano ka tutugon, at bakit?`