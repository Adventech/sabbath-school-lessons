---
title:  Ang Panawagan ng Diyos sa Pagmimisyon
date:   14/10/2023
---

### Basahin Para sa Pag-aaral sa Linggong Ito
Genesis 11:1–9; Genesis 12:1– 3; Daniel 9:24–27; Mateo 1:21; Genesis 12:10–13:1; Gawa 8:1–4; Gawa 1:8.

> <p>Talatang Sauluhin</p>
> “Ngunit tatanggap kayo ng kapangyarihan pagbaba sa inyo ng Espiritu Santo; at kayo’y magiging mga saksi ko sa Jerusalem, sa buong Judea at Samaria, at hanggang sa kadulu-duluhang bahagi ng lupa” (Gawa 1:8).

Kung minsan ay maaari tayong ilabas ng Diyos mula sa ating komportableng kinalalagyan at gawin tayong Kanyang mga saksi. Ang pagbabagong ito kung minsan ay magagamit para maisakatuparan ang Kanyang mga layunin, gaya na lamang sa halimbawa ng pagpapangalat ng mga tao sa tore ng Babel. “Ang pagpapangalat na ito ay ang paraan upang punuin ang lupa, kaya’t naisakatuparan ang layunin ng Diyos sa pamamagitan ng mismong paraan na ginawa ng mga tao para pigilan ang katuparan nito.”—Ellen G. White, PATRIARCHS AND PROPHETS, p. 120. Samantala, si Abraham ay umalis mula sa kanyang sariling bansa tungo sa iba (Genesis 12) bilang paraan ng pagsaksi. Ang mga alagad ay umalis mula sa paggawa sa gitna ng kanilang sariling bayan (Gawa 3) tungo sa paggawa rin para sa iba (Gawa 8:1–4). Sa Gawa 1:8, naglatag si Jesus ng prinsipyo ng pangangaral: magsisimula sila sa lokal, Jerusalem at Judea, saka tutungo sa Samaria at, sa huli’y, sa kadulu-duluhang bahagi ng lupa.

Ngunit kahit hindi natin iwanan ang ating bansa, nais pa rin ng Diyos na ating abutin ang mga tao sa paligid natin. Nang ang iglesya sa Jerusalem ay naging kampante, ikinalat ang mga kaanib nito. Kahit dumating ang pag-uusig at ang mga tao ay nagdusa, ang mga nakalulungkot na mga pangyayaring ito ay naging daan para ipalaganap ang magandang balita sa buong mundo.

_*Pag-aralan ang liksyon sa linggong ito bilang paghahanda para sa Sabbath, Oktubre 21._