---
title:  Ang Pagkatawag ni Abraham
date:   17/10/2023
---

Kasunod sa tawag ng Diyos, si Abraham ay pumasok sa lupain gaya ng iniutos sa kanya ng Diyos. Subalit, sa simula pa lang, tila hindi naging maganda ang mga bagay-bagay para sa kanya. Siya’y dumating kung saan sinabi ng Diyos sa kanya na pumunta, ngunit ayon sa Biblia, “ang mga Cananeo ay nasa lupaing iyon” (Genesis 12:6)—mga pagano na kilala sa kanilang kalupitan at karahasan. Hindi nakapagtataka na pagkatapos na makarating si Abraham doon ay nagpakita ang Panginoon sa kanya at sinabing, “ ‘Ibibigay ko ang lupaing ito sa iyong lahi’ ” (Genesis 12:7). Tiyak na kailangan ni Abraham ng pampatibay ng loob.

Gayunman, hindi pa rin naging maayos ang mga bagay-bagay para sa kanya, kahit sa una.

`Basahin ang Genesis 12:10–13:1. Anong kasunod na mga bagay-bagay ang nangyari sa kanya, at anong mga pagkakamali ang ginawa ng tao ng Diyos na ito?`

Tiyak na nakapanghihina ito ng loob para sa kanya: iniwan ang komportable at, malamang, isang maunlad na pamumuhay sa sariling lupain, para lamang pumunta, “na hindi nalalaman ang kanyang pupuntahan” (Genesis 11:8). At isa sa unang mga bagay na hinarap niya ay taggutom! Napakalubha ng taggutom na ito na kinailangan niyang iwanan ang lugar na sinabi ng Diyos sa kanya na kanyang titirhan at pumunta sa ibang lugar. At lalo pang naging mas malala ang mga pangyayari pagkatapos niyan.

“Sa panahon ng kanyang pamamalagi sa Ehipto, nagbigay ng katibayan si Abraham na hindi siya malaya mula sa kahinaan at kakulangan ng tao. Sa pagtatago ng katotohanang si Sara ay kanyang asawa, ipinakita niya ang kawalan ng pagtitiwala sa banal na pangangalaga, ang kakulangan sa matayog na pananampalataya at lakas ng loob na iyon na madalas at marangal na naipapamalas sa kanyang buhay. . . . Si Sara ay nailagay sa matinding panganib dahil sa kawalan ng pananampalataya ni Abraham. Ang hari ng Ehipto, yamang ipinagbigay alam sa kanya ang tungkol sa kanyang kagandahan, ay ipinakuha siya papunta sa kanyang palasyo, at nilayong gawin siyang kanyang asawa. Ngunit ang Panginoon, sa Kanyang dakilang awa, ay iningatan si Sara sa pamamagitan ng pagpapadala ng mga salot sa maharlikang sambahayan.”— Ellen G. White, PATRIARCHS AND PROPHETS, p. 130.

Walang sinuman ang nagsasabing madali lang ang gawaing misyon, at sa pagsisinungaling, sa pagiging mapanlinlang, pinalala lamang ni Abraham ang mga bagay-bagay. Sa kabutihang palad, ang Diyos ay Diyos na mapagpahinuhod, at hindi Niya itinakwil ang Kanyang lingkod dahil sa kanyang pagkakamali, na, sa kasamaang-palad, ay hindi lamang ang gagawin ni Abraham. Napakagandang malaman na sa kabila ng ating mga pagkakamali, kung tayo’y kakapit sa Panginoon sa pananampalataya at pagpapasakop, gaya ng ginawa ni Abraham, hindi lamang mapapatawad ang ating mga kamalian, kasalanan, at kapintasan, bagkus ay gagamitin pa rin tayo ng Diyos para sa misyon.

`Anong mga liksyon ang makukuha natin mula sa kuwento patungkol kay Abram sa Ehipto?`