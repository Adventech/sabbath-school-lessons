---
title:  Komento ng Guro
date:   20/10/2023
---

### Unang Bahagi: Pangkalahatang Pananaw

Sa nakalipas na dalawang aralin, nakita natin na ang misyon ay, una sa lahat, nakaugat sa gawain ng Diyos. Ang misyon ng Diyos ang nagtutulak sa lahat ng iba pang anyo ng misyon kung ang mga ito’y magiging matagumpay. Sa linggong ito, kumikilos ang pokus mula sa misyon ng Diyos tungo sa panawagan sa tao na makisama sa Diyos sa pagbabahagi sa Kanyang pag-ibig sa mas malawak na sanlibutan. Samantalang nasa aspetong pantao ang pokus ng misyon, ang lahat ng sumusunod ay kailangang basahin sa liwanag ng naunang dalawang linggo na nakatuon sa inisyatibong pang-misyon at layunin ng Diyos.

Maraming salaysay at talata sa Kasulatan na nagpapaliwanag sa aktibong panawagan ng Diyos sa mga tao bilang Kanyang mga kasama na makisama sa mga biyayang ninanasa Niyang maranasan ng buong sangkatauhan. Sa linggong ito, sasaliksikin natin ang ilang mga ganitong pangyayari. Lahat ng mga halimbawang matatagpuan sa bahaging ito ay kailangang basahin sa liwanag ng orihinal na kaayusan sa Paglalang ng Diyos na matatagpuan sa Genesis 1 at 2, na malinaw na binubuod sa Genesis 1:26-28. Maging pagkatapos ng pagkakasala, ang orihinal na layunin ng Diyos ay gayon pa rin, ngunit ang Kanyang pagsasagawa ng mga layuning iyon ay nagbago dahil sa mga naguhong ugnayan na bunga ng pagpili nina Adan at Eva. Ngayon, karagdagan sa orihinal na pagnanasa ng Diyos, may pangangailangan para sa panukala ng pagtubos. Nagsimula ang panukalang ito sa Lumang Tipan; natupad sa buhay, kamatayan, at pagkabuhay na mag-uli ni Jesus; at ibinahagi ng mga tagasunod ni Jesus sa buong Bagong Tipan.

### Ikalawang Bahagi: Komentaryo

Noong lalangin ng Diyos ang lupa at inilagay ang sangkatauhan sa bagong lalang na sanlibutan, ibinahagi ng Diyos ang orihinal na layunin kina Adan at Eva. Tinawagan sila upang bantayan ang lupa, kasama ang mga buhay na linalang, at maging mabunga at magpakarami (Genesis 1:26-28). Kasama sa tagubiling ito, sa pamamagitan ng patuloy na pag-ulit sa salitang “mabuti” noong sanlinggo ng paglalang, ang kaisipang inilagay ng Diyos ang sangkatauhan sa sanlibutang napapalibutan ng mga kamangha-manghang mga bagay. Ang matuto tungkol sa mga bagay na ito at mamuhay sa sanlibutan ay hahantong sa paglago at kasaganaan. Malapit ang pagkakasangkot ng Diyos sa nagpapatuloy na buhay sa lupa; nakasanayan ng Diyos na palaging lumakad sa halamanan (Genesis 3:8). Binigyan ang sangkatauhan ng malaking kalayaan upang isakabuhayan ang mga kakayanang nagmula sa Diyos sa mga pamamaraang malikhain. Ang gawaing ito ang unang panawagan sa misyon mula sa Diyos tungo sa sangkatauhan.

Pagkatapos ng pagkakasala ng sangkatauhan at pagpasok ng kasalanan sa mga reyalidad ng lupang ito, nagbago ang mga bagay-bagay. Ngunit hindi ipinagkaila ng mga pagbabagong ito ang orihinal na panawagan ng Diyos sa sangkatauhan. Paulit-ulit na ipinapaalala ng Diyos sa kanilang nakahandang makinig na sila’y dapat na maging mabunga at magpakarami at pangalagaan ang lupa (Genesis 9:1; 15:4, 5; 22:17, 18; 35:11). Inuulit ng Biblia ang temang ito mula sa pasimula hanggang sa wakas, na nagtatapos sa lupang muling nilalang na matatagpuan sa Apocalipsis 21-22. Gayunpaman, ang kasalanan ay nagpapasok sa pangangailangan ng panukala ng pagliligtas upang magawang posible na ang sangkatauhan ay ganap na maisakabuhayan ang buhay na nilalayon ng Diyos. Inilahad ang pagtubos sa sangkatauhan sa pamamagitan ng rituwal ng pag-aalay. Habang ibinabahagi nina Adan at Eva ang panukalang ito sa mga sumusunod na salinlahi, isinama nila ang pagsasakripisyo bilang bahagi ng paglalahad sa gagawin ng Diyos upang iligtas ang tumalikod na mga tao. Samantalang marahil ay marami ang nagsumakit na maunawaan kung paano magaganap ang pagtubos, nakikita ng ilan na may panukala ang Diyos na nagdadala ng maliwanag na pag-asa. Magiging bahagi ang panukalang ito ng panawagan ng Diyos sa sangkatauhan na ibahagi sa sanlibutan. Gagawing posible ng panukala ng Diyos na mabuhay ang mga tao sa reyalidad na orihinal na nilalayon para sa kanila sa Eden

**Ang Pagtawag kay Abraham (Genesis 12:1-3)**

Idinidiin ng aralin para sa sanlinggong ito ang pagtawag ng Diyos kay Abraham, na matatagpuan sa Genesis 12:1-3. May ilang mahahalagang bahagi ang panawagang ito na kailangang maunawaan kung ganap nating maaarok kung ano ang panawagan ng Diyos para sa misyon sa kasalukuyan. Una sa lahat, nakaugat ang panawagan sa salaysay sa Genesis 1:26-28. Ang ugnayang ito ay pinakamalinaw na makikita sa pagbanggit ni Isaias sa panawagan kina Abraham at Sarah na ibahagi ang kasiyahan ng Eden sa sanlibutan (Isaias 51:1-3). Noong tawagan ng Diyos si Abraham upang maging pagpapala sa mga bansa, kasama sa banal na panawagan na ang pagpapala ay kasama ang pagbabahagi ng pamamaraan ng kabuhayan, na inihayag sa pamamagitan ng malalim na kalayaan at pagkamalikhain, na pinanukala ng Diyos mula pa sa pasimula. Mahirap na ganap na maunawaan ang pagpapala kung mabilis na pagbasa sa Genesis 12:1-3 lamang ang gagawin, ngunit nagiging higit na malinaw ang kahulugan nito kapag binasa sa loob ng mas malawak na kabuuan ng Kasulatan. Nagdadagdag ang Genesis 22 ng detalye sa kung ano ang tinawagan si Abraham na ipamahagi, ibig sabihin, ang panukala ng Diyos na maglaan ng kapalit para sa sangkatauhan sa pamamagitan ng kamatayan at kasunod na pagkabuhay na mag-uli. Binigyan ng panukalang ito ang sangkatauhan ng pag-asa na ang mga bunga ng pagkakasala at kamatayan ay mapapanagumpayan. Nagbigay din ito ng pag-asa na ang mga pangako ng Genesis 1:26-28 ay ganap na muling matutupad sa hinaharap.

Ang isa pang bahagi ng pagtawag kay Abraham na madalas na hindi napapansin ay matatagpuan sa Genesis 12:1-3. Tinawagan si Abraham na pagpalain ang mga bansa. Tinawagan tayong gawin din ito. Madalas tayong nabibigong pansinin na pagpapalain din ng mga bansa si Abraham (Genesis 12:3). Ang pagtawag ng Diyos sa misyon ay palaging nangangahulugan ng palitang pagpapala. Silang sumusunod sa Diyos ay kailangang maging handa ring tumanggap ng pagpapala mula sa mas malawak na sanlibutan sa kanilang paligid. Ang panawagan sa misyon ay palaging panawagan na magpala at pagpalain. Ang pagkaunawa rito’y nagbabago sa saloobin ng tao o mga taong tinawag tungkol sa kanyang kapwa at binabago ang kanyang pamamaraan ng pagbabahagi ng mabuting balita. Sasaliksikin natin ang temang ito sa susunod na linggo.

Kapag binabasa natin ang Kasulatan, may kapansin-pansing kiling na dumadaloy sa dalawang Tipan. Ang kiling ay kailangan pang palagiang paalalahanan ng Diyos ang sangkatauhan tungkol sa orihinal na panawagan sa Genesis. Ang pangangailangan sa paalala ay nagmula sa dalawang bagay:

(1) madalas na nakakalimutan ng mga tagasunod ng Diyos iyong itinawag ng Diyos na gawin nila, at (2) nangangailangan ang mga nabagong kapanahunan ng pagpapatibay sa kanilang panawagan. Ibig sabihin, ang pangkalahatang punto ng panawagan ng Diyos ay nangangailangang ilagay sa konteksto, nang pana-panahon, ngunit ang panawagan mismo ang nananatiling gayon pa rin.

Hindi pinapahintulutan ng espasyo ang ganap na pagsasaliksik sa lahat ng kasunod na mga paalala sa panawagan ng Diyos sa misyon sa buong Biblia, ngunit ang ilan ay maaaring maging halimbawa. Noong dalhin ng Diyos ang mga Israelita palabas ng Ehipto tungo sa ilang, malinaw na pinaalalahanan ng Diyos ang Kanyang bayan na, bilang isang bansa, sila’y tinawagan na maglingkod sa ibang mga bansa bilang mga pari (Exodo 19:4-6); sa ibang salita, tinawagan ang Israel na maging pagpapala sa mga bansa sa kanilang paligid at tumanggap ng mga pagpapala mula sa kanila. Inulit ni Solomon ang panawagan sa kanyang panalangin ng pagtatalaga ng katatayo pa lamang na templo (1 Hari 8:41-43). Ang mga propeta kapwa ng Israel at ng Judea ay inulit ang panawagang ito sa magkakaibang pamamaraan, tulad nang makikita sa Isaias 19:23-25 at Mikas 4:2-5. Pagkatapos na magbalik ang Israel mula sa pagkaalipin, muling pinaalalahanan sila ng Diyos tungkol sa panawagang ito sa pamamagitan ni propeta Zacarias (Zacarias 8:20-23).

Isinakabuhayan ni Jesus ang panawagan at ipinakita ito, na sa huli’y humantong sa kaganapan ng panukala ng kaligtasan sa pamamagitan ng Kanyang buhay, kamatayan, at pagkabuhay na mag-uli. Pagkatapos na gumugol ng ilang taon kasama ni Jesus at pagpapatotoo sa Kanyang pagkabuhay na mag-uli, tinawagan din ang mga alagad sa gayong paraan na tinawagan si Abraham, at pagkatapos ay ang Israel, ayon sa mababasa natin sa Mateo 28:18-20. Nakilala din ni Pablo, ang apostol, na nakaugat ang kanyang pagkakatawag sa gayon ding panawagan na ibinigay kay Abraham, ayon sa kanyang sinasabi sa kanyang liham sa mga tagasunod ni Jesus sa Galacia (Galacia 3:8, 9, 14). Ang huling pagkakataon na ibinigay ang panawagan sa Kasulatan ay matatagpuan sa Apocalipsis 14:6, na hindi bagong panawagan kundi pag-uulit lamang ng panawagan na nagsimula sa Genesis 1:26-28 at isinulong sa buong kasaysayan. Naniniwala tayo na ang huling panawagan ay para sa atin na nabubuhay sa panahong ito ng mga huling araw ng kasaysayan ng sanlibutan.

Kaya’t ang panawagan na mabuhay at sumagana, ayon sa nilalayon ng Diyos sa Halamanan ng Eden, ay panawagan sa atin ngayon. May pag-asa tayong ang pagsasakabuhayan sa panawagan at ang pananagana ay posible dahil sa ginawa ni Jesus sa lupa at ginagawa para sa atin ngayon sa langit. Karapatan na makisama sa Diyos sa panawagang ito at lumabas nang sadyaan sa higit na malawak na sanlibutan na may ibabahaging pagpapala, samantalang umaasa ring tumanggap ng pagpapala mula sa mga taong nakakasalamuha natin.

### Ikatlong Bahagi: Aplikasyon sa Buhay

Madalas kapag naririnig ng mga tao o ipinapangaral ang panawagan sa misyon, pinapaliit nila ang panawagang iyon sa pagbabahagi ng mabuting balita bilang isang anyo ng impormasyon. Walang pag-aalinlangan na bahagi ng pagbabahagi ng pagpapala na unang ipinakilala sa sangkatauhan doon sa Halamanan at isinulong sa pamamagitan ng maraming daluyan sa kasaysayan ang pagbabahagi ng impormasyon. Ngunit higit pa rito ang panawagan.

Kapag kinikilala natin na ang panawagan ng Diyos para sa atin, bilang mga tao, ay nakaugat sa Genesis 1:26-28, ang pagkakaunawang ito ay maaaring maghatid sa atin, sa pamamagitan ng iba’t ibang talento at kakayanan, na palapitin ang mga tao tungo sa pagpapala ng pagsagana na nilalayon ng Diyos para sa atin. Ang ating pagpapatotoo sa iba ay dapat na maisama sa pagbabahagi ng panukala ng kaligtasan, ngunit, sa huli, ang buhay na ginagawang posible ng kaligtasan ay magbibigay ng kahulugan sa panawagan na ibinigay sa atin ng Diyos. Kaya’t ang ating panawagan ay isakabuhayan ang mga biyaya ng Diyos sa paraang makikita ng mga tao at nanasain iyong nasa atin sa Diyos. Nangangahulugan ang kaisipang ito na ang iyong trabaho, ang iyong tahanan, ang iyong mga kaibigan ang pangunahing mga lugar kung saan isinasakabuhayan mo ang panawagan ng Diyos. Samantalang may sariling lugar ang pangangaral at ang pamimigay ng babasahin, ang pangunahing katuparan ng panawagan kay Abraham at sa iyo rin ay kasama kung paano kayo nabubuhay sa araw-araw kasama ang iba na hindi pa sumusuko kay Jesus, o hindi pa nagkakaroon ng pagkakataon na makilala Siya. Ngunit alalahaning ang panawagan ng Diyos ay pagpapalang may dalawang bahagi. Habang isinasakabuhayan Ninyo ang panawagan sa inyong pang-arawaraw na buhay, umasa at maghanap ng mga pagpapala na babalik sa iyo mula sa mga taong hindi mo inaasahan.