---
title:  Pag-alis sa Ating Komportableng Lugar
date:   15/10/2023
---

Upang maabot ang iba, nilayon ng Diyos na tayo’y umalis sa ating komportableng lugar. Ang pagnanais na manatili sa ating mga sariling kauri at etniko o panlipunang kauri ay maaaring humantong sa pagiging makasarili, maging sa kasamaan. Ang panganib na ito ay isa sa mga liksyong hango mula sa kuwento ng Babel.

`Basahin ang Genesis 11:1–9. Anu-ano ang intensyon ng mga tao? Ano ang ninanais nilang gawin, at bakit ito hinadlangan ng Diyos?`

Ang kuwento ng mga tao sa tore ng Babel ay naglalahad ng kanilang matinding ambisyon. Nagpaplano silang magtayo ng isang napakalaking istruktura—isang lunsod at isang tore na hindi masusumpungan saanman sa mundo: “Magtayo tayo ng isang lunsod at isang tore na ang taluktok nito ay hanggang sa langit, at gumawa tayo ng pangalan para sa ating mga sarili” (Genesis 11:4).

Gaano nga kadalas na ang mga tao ngayon ay naghahangad na gawin ang kaparehong bagay? Hindi mahalaga kung ito man ay sa pamamagitan ng pulitika, sining, negosyo, kahit relihiyon. Mayroong mga nagnanais gumawa ng malaking pangalan para sa kanilang sarili. Sa huli, walang saysay at wala ngang kabuluhan ang kanilang mga pagsusumikap. (Tingnan ang Eclesiastes 2:1–11.)

Sinasabi ng Biblia sa Genesis 11:4 na gustong itayo ng mga taong ito ang tore upang maiwasan ang kanilang pagkalat sa ibabaw ng lupa. Gusto nilang manatiling magkakasama para sa kanilang mga makasariling dahilan. Ngunit may ibang plano ang Diyos.

Sila rin ay nagkakaisa para sa gawaing ito. Subalit “sinabi ng PANGINOON, ‘Tingnan ninyo, sila’y iisang bayan at may isang wika; at ito ay pasimula pa lamang ng kanilang gagawin, at ngayon, walang makakapigil sa anumang kanilang binabalak gawin’ ” (Genesis 11:6). Ang binabalak gawin ng mga taong ito ay tunay na masama.

Bagaman hindi tuwirang binanggit ng Kasulatan, sinasabi ni Ellen White na hindi nila pinagkakatiwalaan ang pangako ng Diyos na hindi na Niya muling wawasakin ang lupa sa pamamagitan ng tubig (Genesis 9:14, 15). Nilayon nilang magtayo ng sa tingin nila ay para sa kanilang kaligtasan sa halip na magtiwala sa Salita ng Diyos. Anuman ang kanilang pinaka-motibo, alam ng Diyos na ang mga hangarin nila ay hindi malinis kundi puno ng makasariling ambisyon, kaya’t hinadlangan Niya sila na makamit ang kanilang sinabing hangarin.

`Kabilang ka ba sa isang grupo o etnikong komunidad na mas komportable sa isa’t isa? Sa anong mga paraan ka maaaring makipag-ugnayan sa iba na hindi kabilang sa iyong lahi, etnisidad, o nasyonalidad?`