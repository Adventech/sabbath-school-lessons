---
title:  Karagdagang Kaisipan
date:   20/10/2023
---

Basahin ang Ellen G. White, “The Great Commission,” pp. 25–34, at “A Seeker for Truth,” pp. 131–142, sa THE ACTS OF THE APOSTLES. “Bago umakyat sa langit, ibinigay ni Cristo sa Kanyang mga alagad ang kanilang komisyon. Sinabi Niya sa kanila na sila ang tagapagpatupad ng habilin kung saan ang mga kayamanan ng buhay na walang hanggan ay Kanyang ipinamana sa mundo. Kanyang sinabi sa kanila, kayo’y mga saksi ng Aking buhay ng pagsasakripisyo alang-alang sa mundo. Nakita ninyo ang Aking pagpapagal para sa Israel. At bagaman ayaw lumapit sa Akin ng Aking bayan upang magkaroon sila ng buhay, bagaman ginawa sa Akin ng mga pari at pinuno ang gaya ng kanilang ninanais, bagaman kanila Akong tinanggihan, mayroon pa rin silang pagkakataong tanggapin ang Anak ng Diyos. Nakita ninyo na lahat ng lumalapit sa Akin na ipinagtatapat ang kanilang mga kasalanan ay malaya Kong tinatanggap. Sinumang lumapit sa Akin ay sa anumang paraan ay hindi Ko itataboy. Sa inyo na Aking mga alagad ay ipinagkakatiwala Ko ang mensaheng ito ng awa. Ito ay ibibigay sa kapwa mga Judio at Hentil— una, sa Israel, at pagkatapos ay sa lahat ng bansa, wika, at mga tao. Lahat ng sumasampalataya ay titipunin sa isang iglesya.”—Ellen G. White, THE ACTS OF THE APOSTLES, pp. 27, 28.

Maliwanag ang Dakilang Komisyon: “ ‘Kaya’t sa paghayo ninyo, gawin ninyong alagad ang lahat ng mga bansa’ ” (Mateo 28:19). Kaya’t, ito ay tiyak na patungkol sa pagpunta sa iba, lalo na sa ibang mga bansa.

“Ang komisyon ng ebanghelyo ay ang dakilang misyonerong katiyakan ng kaharian ni Cristo. Ang mga alagad ay dapat gumawa nang taimtim para sa mga kaluluwa, na ibinibigay sa lahat ang paanyaya ng awa. Hindi dapat sila mag-antay na puntahan ng mga tao; sila dapat ang pumunta sa mga tao dala ang kanilang mensahe.”—Ellen G. White, THE ACTS OF THE APOSTLES, p. 28.

“Marami rito sa mundo ang mas malapit sa kaharian ng Diyos kaysa sa iniisip natin. Ang Diyos ay mayroong maraming mahahalagang hiyas dito sa madilim na mundo ng kasalanan, kung saan Kanyang gagabayan ang Kanyang mga sugo patungo sa mga ito. Kahit saan ay mayroong mga maninindigan para kay Cristo. Marami ang magpapahalaga sa karunungan ng Diyos nang higit sa kahit anumang makalupang pakinabang, at magiging tapat na tagapagdala ng liwanag. . . . Kumbinsidong ang tinatahak ni Pedro ay direktang katuparan ng plano ng Diyos, at ang kanilang pagtatangi at pagbubukod ay lubusang salungat sa espiritu ng ebanghelyo, kanilang pinuri ang Diyos at sinabing, ‘Kung gayo’y binigyan din ng Diyos ang mga Hentil ng pagsisisi tungo sa buhay.’ Kaya’t, inalis ang pagtatangi, iniwan ang pagiging eksklusibo na naitatag sa pamamagitan ng napakatagal nang kaugalian, at nabuksan ang daan para ang ebanghelyo ay maipahayag sa mga Hentil.”—Ellen G. White, THE ACTS OF THE APOSTLES, pp. 140–142.

**Mga Tanong Para sa Talakayan**:

`Paano mo bibigyang-kahulugan ang salitang “misyon” habang isinasagawa mo ito sa iyong sariling buhay?`

`Sa anong mga paraan ka maaaring magpahayag araw-araw ng misyon sa iyong saloobin at pag-uugali? Paano mo isasaisip ang gawaing misyon sa iyong paggawa ng araw-araw na mga gawain?`

`Gaano kahalaga na ating suriin ang ating mga puso at hanapin ang kapangyarihan mula sa itaas upang linisin mula sa pagtatangi laban sa mga hindi natin katulad?`