---
title:  Mga Mensahe at Misyon ng Tatlong Anghel
date:   25/12/2023
---

Ang aklat ng Apocalipsis ay nagbibigay sa atin ng isang makapangyarihan at malinaw na paglalarawan ng tema ng malaking tunggalian, na marahil ay pinakamadamdaming inilalarawan sa Apocalipsis 12:12: “Kaya't magalak kayo, O mga langit at kayong mga naninirahan diyan! Kahabag-habag ang lupa at dagat sapagkat ang diyablo'y bumaba sa inyo na may malaking poot, palibhasa'y alam niya na maikli na lamang ang kanyang panahon!” Mahirap ilarawan kung paano mauunawaan ng sinuman ang anumang bagay sa Kasulatan na nakahiwalay sa tema ng malaking tunggalian, na darating sa sukdulan sa mga huling araw.

`Basahin ang Apocalipsis 14:6-12. Ano ang inilalarawan dito, at ano ang kinalaman ng mga talatang ito sa ating misyon at mensahe?`

Mahalaga sa misyon, sa misyon ng Diyos, ang ating mensahe, ang mensahe ng Diyos: ang ebanghelyo. Ang mensahe, sa katotohanan, ay ang misyon. Kailangang mabigyang babala ang sanlibutan tungkol sa kung anong darating sa atin, at ang bawat tao ay mapipilitang gumawa ng pagpili, isang pagpiling para sa buhay o para sa kamatayan.

> <p></p>
> “Ang hindi panig sa Akin ay laban sa Akin at ang hindi Ko kasamang nagtitipon ay nagkakalat” (Lucas 11:23).

`Ano ang sinasabi ni Jesus dito na direktang tumatalakay sa ating misyon?`

Binubuo ng mensahe ng tatlong anghel ng Apocalipsis 14 ang pinakasentro, ang puso, ng kung ano ang itinawag sa ating mga Seventh-day Adventists na ipangaral sa sanlibutan. Ang sentro nito, ang pundasyon nito, ay dalawang tema: “ang walang hanggang ebanghelyo” (Apocalipsis 14:6) at ang pagsamba sa Manlalalang. Ang dalawang temang ito ay makikita sa paglalarawang ito sa mga banal: “Narito ang panawagan para sa pagtitiis ng mga banal, sa mga tumutupad sa mga utos ng Diyos, at humahawak ng matatag sa pananampalataya ni Jesus” (Apocalipsis 14:12). Anuman ang iba pa nating ginagawa—ang lahat ng kabutihang ginagawa natin sa pagtulong sa mga tao—hindi natin dapat kalimutan ang ating natatanging pagkatawag at misyon, na ipangaral sa sanlibutang nawaglit ang pag-asang matatagpuan sa "walang hanggang ebanghelyo," gayundin ang bigyang babala ang sanlibutan kung ano ang darating dito pagdating ng araw.

`“Ang hindi panig sa Akin ay laban sa Akin at ang hindi Ko kasamang nagtitipon ay nagkakalat” (Lucas 11:23). Ano ang pagkaunawa mo sa sinasabi ni Jesus sa atin dito? Bakit dapat na udyukan tayo ng mga salitang ito na siyasatin kung nasaan talaga ang ating puso?`