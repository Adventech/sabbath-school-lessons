---
title:  'Apocalipsis: Ang Misyon ng Diyos sa Huling Araw'
date:   24/12/2023
---

Ipinapakita ng mga panimulang pananalita ng Apocalipsis sa mambabasa na ang aklat na ito ay nakatuon sa misyon ng Diyos.

`Basahin ang Apocalipsis 1:1-7. Sa anong mga paraan mo nakikita ang katibayan na ang Apocalipsis ay nakatuon sa misyon ng Diyos sa huling araw?`

Matapos na ilahad sa unang mga talata na si Jesus ang pinagmulan at pokus ng Apocalipsis, ang Apocalipsis 1:4, 5 ay tumutukoy sa lahat ng tatlong kaanib ng ka-Diyosan, na gumagawang nagkakaisa upang iligtas ang mga tao. Ang Ama ang walang hanggan na Siyang nakaraan at ang ngayon at ang darating. Ang Banal na Espiritu, na gumagawang makapangyarihan sa gitna ng mga iglesya noong unang siglo ay binanggit. Pagkatapos ay inalaala ni Juan ang katayuan ni Jesu-Cristo—ang “saksing tapat,” “panganay mula sa mga patay” (Apocalipsis 1:5) na nagtataglay ng legal na pag-aari ng planetang ito. Ang pagsisikap ni Satanas na gamitin ang lupang ito upang itatag ang kanyang kaharian ay nawasak. Karagdagan pa sa tagumpay ng Diyos kay Satanas, hinuhugasan ng nabuhos na dugo ng ating Manlalalang ang ating kasalanan at kahihiyan.

`Basahin ang Apocalipsis 1:6 at 1 Pedro 2:9. Ano ang kahulugan ng mga titulo para sa mga tinubos sa mga talatang ito?`

Ang pokus ng misyon ng Diyos ay hindi lamang upang hilahin ang mga taong nangangamatay tungo sa kaligtasan. Nag-aalok ang kaligtasan ng Diyos ng isang bago at marangal na katayuan, dahil ang larawan ng Diyos ay napanumbalik sa atin. Ang mga tinubos ay magiging maharlika (mga hari) dahil tayo’y may ugnayang dugo sa Hari ng sansinukob sa pamamagitan ng nabuhos na dugo ni Jesus. Ngayon, bilang mga maharlikang kaanib ng sambahayan, nakikiisa tayo sa pagmimisyon ng maharlikang sambahayan sa pagliligtas ng iba pang mga tao. Ginagawa tayo nitong mga pari! Itinatag ni Cristo ang Kanyang iglesya na isang “kaharian” at ang mga indibidwal na kaanib nito bilang “mga pari.” Ang pagiging kaanib ng kaharian ay pagiging isang pari.

Sa Apocalipsis 1:7, matatagpuan natin ang pagmamadali ng misyon: darating na si Jesus at ang lahat ng mga lipi sa lupa ay tatangis dahil sila’y nawaglit. Ang Diyos ay nananabik sa mga taong napalayo sa Kanya. Nagbubukas ang aklat ng Apocalipsis, kung gayon, sa misyon ng Diyos para sa mga tao.

`Hindi lamang tayo nilalang ng Diyos, kundi tayo’y tinubos Niya, at sa kamanghamanghang halaga. Bakit ang katotohanang ito ay dapat magbigay sa atin ng napakalaking pag-asa, anuman ang ating kasalukuyang kalagayan?`