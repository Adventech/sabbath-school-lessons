---
title:  Ang Huling Krisis
date:   26/12/2023
---

Sinabi ni Jesus sa Kanyang mga alagad at sa atin: “Kaya't sa paghayo ninyo, gawin ninyong alagad ang lahat ng mga bansa, bautismuhan ninyo sila sa pangalan ng Ama at ng Anak at ng Espiritu Santo,at turuan silang sundin ang lahat ng mga bagay na iniutos ko sa inyo. At narito, ako'y kasama ninyong palagi, hanggang sa katapusan ng panahon” (Mateo 28:19, 20). Ito ang Dakilang Komisyon, at sa maraming kaparaanan ang mga mensahe ng tatlong anghel, na may panawagan “sa bawat bansa, lipi, wika at bayan” (Apocalipsis 14:6). Ito rin ang “katotohanang dumating sa inyo” (2 Pedro 1:12) na paglalahad ng Dakilang Komisyon.

`Basahin ang 1 Juan 4:8; 2 Pedro 3:9; 1 Timoteo 2:4; at Genesis 12:3. Bakit mahalaga sa Diyos ang bawat grupo ng tao?`

Ang pag-ibig ni Cristo ay para sa buong sangkatauhan, na walang pinupuwerang grupo ng mga tao. Taliwas sa teyolohiya na nagtuturo na namatay si Cristo para lamang sa mga itinalagang piling tao, malinaw ang Biblia na si Cristo ay namatay para sa lahat ng tao, na walang pagtatangi sa lahi, etnisidad, o anumang iba pang bagay. Kung tao ka, namatay si Cristo para sa iyo. Ang tanging katanungang nalalabi ay, Paano ka tutugon sa Kanyang kamatayan?

Sa pagbabalik ni Jesus, magkakaroon lamang ng dalawang kampo: silang nagpasakop sa kapangyarihan ni Satanas sa pamamagitan ng mga relihiyoso at pulitikal na institusyon na ipinakita sa Apocalipsis 13 at 17, at silang ganap na nagpasakop kay Jesu-Cristo, na may pananampalatayang nahayag sa pamamagitan ng kanilang pagtupad sa “mga utos ng Diyos” (Apocalipsis 14:12).

Mula pa sa pasimula, ang mga tao ay mayroon ng katibayan kung sino ang Diyos at ang Kanyang daan ng katuwiran at pag-ibig (Roma 1:18-21). Kaya’t lahat ng mga tao mula sa mga kapanahunang nakalipas ay hahatulan batay sa kung paano sila nakipagtulungan sa Diyos at kung paano ipinamuhay ang kanilang buhay—gaano man karami ang kanilang naunawaan o hindi naunawaan (Roma 2:11-16).

Ngunit sa panahong ito ng katapusan, may lumalagong pagkakabahagi at hindi na igagalang ang kalayaan ng budhi. Mapipilitan ang mga tao na ilagay ang kanilang sarili sa partido ni Satanas. Mahalagang maipangaral ang ebanghelyo at mailantad ang seryosong pabalita tungkol sa mga istratehiya ni Satanas. At tungkol dito mismo ang mensahe ng tatlong anghel, at ating misyon.

`Pagbulay-bulayan ang katotohanan na namatay si Cristo para sa iyo. Ano ang maaaring makapagpaisip sa iyo na anumang bagay na ginawa mo, gaano man kasama, ay hindi pa nabayaran nang sapat ng kamatayan ni Cristo sa krus?`