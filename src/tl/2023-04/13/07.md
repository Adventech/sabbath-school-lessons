---
title:  Karagdagang Kaisipan
date:   29/12/2023
---

“Ang dakilang panukala ng pagtubos ay humahantong sa ganap na pagpapanumbalik ng sanlibutan sa pabor ng Diyos. Lahat nang nawala dahil sa kasalanan ay napanumbalik. Hindi lamang ang tao kundi ang sanlibutan ay natubos, upang maging walang hanggang tahanan ng mga masunurin. Sa loob ng anim na libong taon nakipagpunyagi si Satanas upang panatilihin ang kanyang pagaari sa lupa. Ngayon ang orihinal na layunin sa paglalang nito ay naganap. ‘Ang mga banal ng Kataastaasan ay aangkinin ang kaharian, at magiging pag-aari ang kaharian sa walang hanggan.’”—Ellen G. White, PATRIARCHS AND PROPHETS, p. 342.

Ngunit bago maging kaganapan iyon, ating tungkulin na makipagtulungan sa Diyos sa Kanyang misyon na abutin ang sanlibutan ng mensahe ng babala upang matanggap ng mga tao at maging bahagi ng pangako ng Diyos na muling paglalang.

“Ako’y nagnanais na makita ang maraming manggagawa na gumagawa para sa mga hindi nakakaalam ng mga patotoo ng ating pananampalataya. Marami ang tumanggap ng dakilang liwanag sa pamamagitan ng pagdinig ng mensahe ng tatlong anghel, at ngayon ay kailangan nilang ipahayag ang mga mensaheng ito sa lahat ng bahagi ng sanlibutan. Nais kong gawin ang aking bahagi at buksan ang daan upang dalhin ng iba ang liwanag ng katotohanan. Nawa’y tulungan tayo ng Panginoon na isuot ang baluti. Dapat na magkaisa ang mga mananampalataya sa banal na gawain ng pagbibigay ng huling nota ng babala sa sanlibutan.”—Ellen G. White, LETTER 390, 1907 (hindi nailimbag).

Sa buong quarter na ito, pinag-aralan natin ang iba’t ibang aspeto at mga usapin na may kaugnayan sa misyon ng Diyos. Sa linggong ito tinapos natin ang ating pag-aaral sa pamamagitan ng pagsaliksik sa mga susi ng Apocalipsis sa pag-unawa kung ano ang anyo ng napanumbalik na ugnayan sa Diyos, at umabot ito sa sukdulan ng pangitain ng isang misyong naisakatuparan—ang muling paglalang at pagpapanumbalik ng sanlibutan. Samantalang totoo na ang pagkawasak ng kasalanan at pagdurusa ay magiging pinakanakakatakot na mga araw ng kasaysayan ng sanlibutan, itinutuon ng Diyos ang ating pananaw lampas pa sa panahon ng pagkawasak at nagbibigay ng kaaliwan at pagpapalakas ng loob sa pangako ng sanlibutang napanumbalik.

**Mga Tanong Para sa Talakayan**:

`Ano ang “walang hanggang ebanghelyo”? Bakit ito “walang hanggan”? At bakit kailangang nakabatay sa tinuturo nito ang ating misyon?`

`Bakit mayroon tayong gayong pagdiin sa mensahe ng tatlong anghel? Paano ka tumutugon sa argumento na kailangan nating tumuon kay Jesus at hindi sa isang bagay na tila “negatibo” katulad ng mga mensaheng ito, na kasama ang mga napakalakas na mga babala?`

`Paano ka natulungan ng quarter na ito na mas maunawaan hindi lamang ang kahalagahan ng pagmimisyon kundi kung paano ka at ang iyong iglesya ay maaaring mas makibahagi dito, na siyang tinawagan tayong gawin?`