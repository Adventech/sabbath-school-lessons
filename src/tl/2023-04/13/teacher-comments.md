---
title:  Komento ng Guro
date:   29/12/2023
---

### Unang Bahagi: Pangkalahatang Pananaw

Ang Ikalawang Pagdating ni Jesus, na humahantong sa muling paglalang ng lupa, ay pagtatapos ng kasaysayang ng Biblia. Maaaring mailarawan ang Apocalipsis 21 at 22 bilang pinakasukdulang “masayang” pagtatapos. Sa isang banda, ito’y wastong interpretasyon. Mula sa pananaw na ito, ang Ikalawang Pagdating at ang bagong lupa ay siyang wakas ng misyon ng Diyos. Ang dulo ay buhay na walang hanggan ng kasiyahan at katuwaan kasama ng Diyos. Sa ibang salita, ang pagwawakas na ito ay hindi wakas kundi pasimula, o pagpapatuloy, ng nilayon ng Diyos para sa sangkatauhan at para sa lupa, isang pasimula kung saan pinapalalim ng mga natubos ang kanilang pagkaunawa sa Diyos at sa Kanyang karakter sa buong walang hanggan.

Maaaring makatulong na isipin na nasa tatlong yugto ang paghahayag ng Diyos ng Kanyang sarili, na ang bawat yugto ay nangangailangan ng ibang depinisyon ng “misyon.” (1) Ang unang yugto ay binubuo ng paglalalang at ng pakikipag-ugnayan ng Diyos sa Kanyang mga nilalang sa Eden. Maging sa Eden, misyon ng Diyos na ihayag, sa pamamagitan ng mapagmahal na mga relasyon, kung sino Siya. Ngunit binago ng kasalanan ang reyalidad na ito, na humantong sa sanlibutang ating kinabubuhayan ngayon, isang mundong puno ng paghihirap, pasakit, pagdurusa, at kamatayan. (2) Kinailangan ng pagbabagong ito na magkaroon ng mga bagong elemento ang misyon ng Diyos, partikular na ang pangangailangan ng pagkakatawang-tao, na humantong sa buhay, kamatayan, at pagkabuhay na mag-uli ni Jesus. Ginagawang posible ng pagkakatawang-tao ni Jesus ang hinaharap na reyalidad ng bagong lupa. (3) Ang huling yugto ng misyon ng Diyos ay nararating ang sukdulan sa Ikalawang Pagdating.

Ngunit ang Ikalawang Pagdating ay hindi siyang wakas ng sangkatauhan o ng kasaysayan ng Diyos. Walang kabuluhan ang buhay na walang hanggan kung ibinabalita lamang ng Ikalawang Pagdating ang wakas ng kasaysayan ng sanlibutan. Bagkus, ang walang hanggan ay isang bagong panimula ng walang hanggang mga posibilidad.

### Ikalawang Bahagi: Komentaryo

Bilang mga Seventh-day Adventist, tumpak na idinidiin natin ang Ikalawang Pagdating sa ating mga iglesya at sa ating pangangaral. Labis na kailangan ng sanlibutan ang mensahe ng pag-asang ibinibigay ng Ikalawang Pagdating. Kasing halaga nito ay ang paglalarawan sa Biblia ng bagong lupa, na hindi isang makalangit na kaharian sa mga ulap kundi lupang muling nilalang na sa ilang banda’y kahawig ng ating sanlibutan ngayon. Ang malaking kaibahan sa bagong lupa at sa sanlibutang ito ay wala nang mga problema na dulot ng kasalanan at kamatayan.

Mula sa sandaling pinili nina Adan at Eva na sumunod sa landas na salungat sa mapagmahal na daan na ipinakita ng Diyos, ang sangkatauhan at ang lupa, sa kabuuan, ay naharap sa pagdurusa at kamatayan. Hindi ito ang inilayon ng Diyos para sa sangkatauhan, ngunit ito’y isang posibilidad sa sanlibutang malaya, na kinakailangan upang magkaroon ng pag-ibig. Para sa atin sa mundo ngayon, nakikita natin ang ating sarili sa yugtong ito ng misyon ng Diyos. Kasama sa misyon ng Diyos ang paglalahad ng Kanyang sarili sa napakaraming pamamaraan sa mga tao sa sanlibutan sa kabuuan ng kasaysayan, ayon sa pagpapatotoo ng Biblia. Ang sukdulang paghahayag ay naganap sa pagkakatawang-tao ni Jesus, ang Anak ng Diyos, sa lupa (Juan 1:1-14). Ang isang importanteng bahagi ng misyon ng Diyos ay naganap noong pagkakatawang-tao ni Jesus, Kanyang buhay, kamatayan, at pagkabuhay na mag-uli, na ginagawang posible ang buhay na walang hanggan para sa sangkatauhan.

Sa kabila ng hindi pangkaraniwang pagkilos sa pag-ibig at pagtubos ni Jesus halos 2,000 taon nang nakalipas, nakikita pa rin natin ang ating sarili na lugmok sa sindak ng sanlibutang ito. Nasa hinaharap pa rin ang misyon ng Diyos na dalhin tayo sa buhay na walang hanggan sa isang sanlibutan na muling nilalang. Ang katuparan ng ginawa ng Diyos sa pamamagitan ng pagkakatawang-tao ay mahahanap ang pinakamalalim na kaganapan nito sa pagkabuhay na mag-uli ng mga tapat, na dadalhin sa langit, kasama nilang nabubuhay na may ugnayan sa Diyos, kapag muling bumalik si Jesus (1 Corinto 15:12-34). Maging ang kahahantungang ito ay hindi pa rin siyang huling katuparan ng pagtubos ng Diyos. Magaganap ang pangyayaring iyon kapag muling nilalang ang lupa, kagaya ng paglalarawan sa Apocalipsis 21-22. Ang misyon ng Diyos ay nakasentro sa relasyon, at sa Apocalipsis 21 at 22 makakatanggap tayo, bilang mga mambabasa, ng sulyap ng pagnanasa ng Diyos na makasama tayo sa paraang higit na nadarama sa loob ng walang hanggan. Binabanggit ng Apocalipsis 21 at 22 ang tungkol sa pananahan ng Diyos kasama ng sangkatauhan sa lupa (Apocalipsis 21:3; 22:4). Ang pakikisamang ito ng Diyos sa sangkatauhan ay siyang wakas ng layunin ng pangkasalukuyang misyon ng Diyos na may kaugnayan sa atin. Higit pa sa ating imahinasyon ang maramdaman at maunawaan kung paano ang mamuhay nang mukhaan kasama ng Diyos, ngunit mula sa paglalarawan ng Biblia, ito’y napakaganda na dapat ay magpalakas sa kalooban nilang bumabasa nito na nasain ang ugnayan sa Diyos ngayon.

Mula sa pananaw na ito, maaaring ipagtalo na nakukumpleto ang misyon ng Diyos sa bagong lupa. Sa katunayan, ang panukala ng pagtubos ay naganap sa larangang ito. Ngunit, sa ilang antas, tila nagpapatuloy ang misyon ng Diyos sa kabila ng mauunawaan natin bilang mga tao. Ang bagong lupa ba ay katapusan o panimula? Sa madaling salita, ito’y pareho.

Bilang mga tao, kailangan nating isaisip na tayo’y mga nilalang. Bilang resulta nito, hindi natin maaangkin na malaman ang lahat na tulad ng Diyos. Nangangahulugan ito na tayo’y magiging mga walang hanggang mag-aaral, na palaging lumalago sa pagkaunawa kung sino ang Diyos at kung sino tayo sa pagkakaugnay sa Diyos, sa isa’t isa, at sa lupa. Kaya’t kung tutukuyin natin ang misyon ng Diyos na pagnanasa ng Diyos na ihayag ang Kanyang pag-ibig sa sangkatauhan at makopya ng mga tao ang pag-ibig na iyon, kung gayon ay walang katapusan ang misyon ng Diyos, kundi isang walang hanggan at nagpapatuloy na reyalidad.

Higit na angkop sa paglalarawan ng Biblia sa Diyos ang pagkaunawang ito. Imbes na angkinin ang bagong lupa na wakas ng Kanyang misyon, sa halip, ito’y isang bagong panimula na nagtatayo sa ibabaw ng nauna, ngunit walang hanggang nagbabago tungo sa mas malalim at higit na makabuluhang ugnayan ng pag-ibig. Sa ganito, ang misyon ng Diyos ay walang hanggang gawain kung saan mayroon tayong pagkakataong makisali. Kaya’t nagaganap sa Ikalawang Pagdating ang pagtatapos ng isang partikular na yugto ng misyon ng Diyos. Ngunit ang pagtatapos na ito’y humahantong sa susunod na yugto ng misyon ng Diyos. Kaya’t ang bagong lupa ay hindi lamang kaganapan, kundi pagpapatuloy.

Ang yugtong bagong lupa ng misyon ng Diyos ay panahon ng kasaganahan at kasiyahan, na katuparan ng inaangkin ng Juan 10:10 na layunin ng Diyos para sa sangkatauhan. Ang paglalarawan sa bagong lupa ay puno ng pagkakaiba-iba, na may mga tao mula sa iba’t ibang kaligirang kultural na bumubuo sa populasyon (Apocalipsis 21:24). Sa ilalim ng banal na pagkasi, inilalarawan ni Juan Rebelador ang tinubos na masayang kumakain at umiinom na magkakasama, na kumakain ng mga bunga ng puno ng buhay at umiinom ng tubig na buhay na umaagos mula sa trono ng Diyos (Apocalipsis 21:6; 22:2). Ang bagong lupa ay lugar na nagbibigay ng impresyon ng pagkamalikhain na higit sa ating pinakamalawak na imahinasyon. Naroon ang Diyos sa gitna ng sangkatauhan, nakikipagtalastasan sa atin, gumagawa ng mga bagong kaisipan, at nagpapakita ng pag-ibig sa mga bagong paraan sa ating tabi. Hindi nakapagtataka na ang reaksyon ni Juan ay madaliang paghimok sa Diyos na dumating nang mabilis (Apocalipsis 22:20). Ang ganito ring pagnanasa ay humihimok sa atin ngayon na ibahagi sa iba ang mabuting balita ng panukala ng Diyos para sa mga tinubos sa walang hanggan.

### Ikatlong Bahagi: Aplikasyon sa Buhay

Kinikilala ng mga Seventh-day Adventist ang pagtaglay ng mensahe ng Ikalawang Pagdating sa harap at gitna ng kanilang pagkakakilanlan. Dapat nating ipagpasalamat ang mensaheng ito at ibahagi sa mas malawak na sanlibutan sa ating paligid. Walang dudang ang mensaheng ito ay lubos na kailangang marinig ng sanlibutan.

Ngunit ang katotohanan tungkol sa Ikalawang Pagdating ay higit pa sa pagbabahagi ng mensahe. Kailangan din ng sangkatauhang makita ang kahulugan ng mamuhay sa kasalukuyan na may pag-asa ng Ikalawang Pagdating at ng bagong lupa. Kailangang humantong sa hindi lamang mga sermon ng pangangaral ang paniniwala sa paglalarawan ng Biblia sa Ikalawang Pagdating kundi sa labis na kakaibang pamamaraan ng pamumuhay sa kasalukuyan. Silang bumabasa sa Apocalipsis 21 at 22 at nakakaunawa sa kagandahang pangrelasyon na inilalarawan nito ay dapat na madala sa ganitong uri ng buhay ngayon. May mga hangganan dahil sa impluwensya ng kasalanan at kamatayan, ngunit ang mga paghihigpit na ito’y hindi nag-aalis sa posibilidad ng pagbabahagi ng mga sulyap ng bagong lupa. Para sa kanilang personal na nakaranas sa pag-ibig ng Diyos at naniniwala sa mga pangako ng kasulatan, nagsisimula na ngayon ang buhay na walang hanggan.

Kapag ang pag-asa ng Ikalawang Pagdating at ang reyalidad ng bagong lupa ay naging bahagi ng paraan ng ating kabuhayan, tayo bilang mga mananampalataya ay makakaranas sa araw-araw na buhay mula sa pananaw ng pag-asa sa gitna ng sanlibutan na tila walang pag-asa. Makakatulong sa mananampalataya ang pananaw na ito na maranasan at makibahagi sa kasiyahan at kapayapaan, na makikita sa kabutihan, pagtitiyaga, at kaamuan tungo sa iba. Ang ganitong pananaw ay maaaring humimok sa sangkatauhan na gamitin ang kanilang mga talento at kaloob na malikhaing isakabuhayan ang pag-ibig ng Diyos, na gaya ng Kanyang nilalayon para sa katauhan mula pa noong pasimula. Ang pagsasakabuhayan ng ganitong buhay ng pag-ibig ay naglalahad ngayon ng pagkilala sa bahagi ng matapat na tagasunod ng Diyos na ang Kanyang daan ay landas tungo sa buhay na masagana. Higit pa rito, ipinapakita ng pagpiling ito na ang mga tagasunod ng Diyos ay makakaranas sa bagong lupa sa kaganapan nito.

` `