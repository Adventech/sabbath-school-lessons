---
title:  Tapos na ang Misyon
date:   28/12/2023
---

`Basahin ang Apocalipsis 21:1-4 at Apocalipsis 21:22-22:5. Ano ang eksenang inilarawan dito?`

Magiging napakagandang paraiso ng bagong lupa! Mawawala na ang kamatayan at kasalanan, at si Satanas at ang kasamaan ay mawawasak. Makikita natin ang mapagmahal na Tagapagligtas at muling makakasama ang mga minamahal. At mapupuno ang bagong lupa ng mga kinatawan mula sa bawat lahi at lenggwahe.

Inaprubahan ng General Conference Mission Board ang mga metriko ng Pansanlibutang Misyon na maaaring gamitin upang tiyakin kung naabot o hindi ang isang grupo ng mga tao. Ang isang “naabot na grupo ng mga tao” ay isa na may sapat na bilang at mapagkukunan upang epektibong makapagpatotoo sa iba pang ga grupo nang hindi nangangailangan ng tulong mula sa labas; mayroon itong mga serbisyo sa pagsamba, mga Biblia, at ibang literatura sa kanilang unang lenggwahe; at may mga tagapanguna mula sa kanilang grupo na maaaring sumaksi sa iba pa sa grupo na hindi nangangailangan ng tagasalin.

Ang isang “di-naabot na grupo ng mga tao” ay isa na walang komunidad ng mga nananampalatayang Adventista na may sapat na bilang at mapagkukunan upang sumaksi nang mabisa sa kanilang sariling grupo na walang tulong galing sa labas ng kanilang kultura.

Dapat na tukuyin ng bawat lokal na iglesya at konperensya ang mga grupo ng mga tao sa kanilang komunidad na nangangailangang maabot. Ngayon ang panahon na mamuhunan sa misyon ng Diyos ng paggawa ng mga alagad sa lahat ng mga grupo ng mga tao, na pinapadali ang pagbabalik ng Tagapagligtas, at sa wakas, manirahan kasama nila sa bagong langit at bagong lupa na ipinangako sa atin dito.

`Hamon: Paano mo pinapabilis ang pagbabalik ni Cristo? Nagtatanim ka ba ng mga punla ng pag-asa sa mga puso nilang nangangailangang makarinig ng mabuting balita? Dinidiligan mo ba ang mga bagong mananampalataya sa pamamagitan ng pagtulong sa kanila na matutunan kung paano mabuhay na may tapat na pagsunod kay Cristo. Manalangin para sa mga pagkakataon para aibahagi mo ang pangako ng bagong lupa sa mga tao sa iyong listahan ng mga araw-araw na ipinapanalangin.`

`Ibayong Hamon: Maaaring handa na ang ilan sa iyong mga alagad na tanggapin si Cristo. Kasama dito ang pag-anib sa iglesya o grupo ng mga mananampalataya. Ilagay mo ang iyong sarili sa kanyang lugar at isipin ang pagdalo sa iyong iglesya sa unang pagkakataon. Anong uri ng karanasan ang mararanasan niya? Gaano kahanda ang inyong iglesya na tumanggap at gawing alagad ang mga bagong tao? Bukas ba kayo sa pagsisimula ng bagong grupo ng mga mananampalataya, at hindi lang ang pagpapalakas sa inyong iglesya? Gumawa ng istratehiya upang matugunan ang mga kahinaan. Ibahagi mo ang iyong mga kaisipan sa mga tagapanguna ng iyong iglesya, at gumawa kasama nila upang ipatupad ang panukala na maging isang iglesyang mas intensyonal na gumagawa ng mga alagad.`