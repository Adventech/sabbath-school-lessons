---
title:  Si Pablo sa Areopago
date:   04/12/2023
---

Nasaan man si Pablo, dahil sa tagubilin niya mula sa Diyos, ipangangaral niya ang ebanghelyo. Kaya’t iyon nga ang pinagsikapan niyang gawin sa Atenas.

`Basahin ang Gawa 17:18-21. Ano ang ilan sa mga kakaibang pamamaraan na tumugon ang mga pagano sa pamilihan sa pananalita at pagtatanong ni Pablo?`

Malinaw na, gamit ang kanyang mga “ibang diyos,” nakagawa ng impresyon si Pablo sa mga taong ito sa pamilihan (Gawa 17:18), kaya’t dinala nila siya sa Areopago, bahagi ng lunsod kung saan hinahatulan ang mga usaping legal at relihiyoso, bagama’t tila hindi naman nahaharap si Pablo sa anumang paglilitis na legal. Ito lamang ay para mapakinggan siya at ang kanyang “bagong aral” (Gawa 17:19). Mahirap na isantabi ang kahusayang magsalita, damdamin, at karunungan ng isang kagaya ni Pablo, kahit na isinusulong niya ang mga kaisipang tila kakaiba sa mga taong ito.

Sinasabi ng Gawa 17:21 na walang ginawa ang mga taga-Atenas kundi magsalita at mag-usap tungkol sa mga pinakabagong kaisipan. Pinagbibintangan ba sila ni Lucas ng katamaran? Marahil ay hindi. Baka itinuturo lamang niya na sila’y makaranasang mga tagapag-isip at debatador. Kung tutuusin, lumabas mula sa mga Griego ang mga taong tulad nina Socrates, Plato, at Aristotle, mga pilosopong nakaabot sa ating kapanahunan ang kanilang impluwensya. Sa loob ng maraming siglo, naging sentro ng kaisipang intelektwal at pilosopo ang Atenas. Bagama’t ang ilan sa mga tagapag-isip nila’y hindi mga ateista na katulad ng ateismong nakakaharap natin sa kasalukuyan, marami sa kanilang mga kaisipang pilosopo ay lubhang kakaiba sa mga turo ng Kristiyanismo. Mahirap, halimbawa na, na makahanap ng lugar sa pilosopiya ng mga Epicureo at Estoico para sa Mesiyas na nabuhay na mag-uli.

Sa Atenas, umasa si Pablo na magagamit ng Banal na Espiritu ang kanyang kaalaman at kagalingan sa pagsasalita, na nakamit niya sa pag-aaral sa ilalim ni Gamaliel. Ngunit sa katotohanan, ang edukasyong nakamit ni Pablo sa mga kalsada ng Atenas ang higit na nagamit ng Banal na Espiritu. “Namangha ang pinakamarunog sa kanyang mga taga-pakinig habang nakikinig sila sa kanyang pangangatuwiran. Ipinakita niyang batid niya ang kanilang mga gawang sining, literatura, at kanilang relihiyon.”—Ellen G. White, THE ACTS OF THE APOSTLES, p. 237.

`Pagkatapos ng karanasan ni Pablo sa Atenas kasama ng mga pagano at pilosopo, sumulat siya sa mga taga-Corinto na “Aking ipinasiyang walang anumang malaman sa gitna ninyo, maliban na si Jesu-Cristo, at siya na ipinako sa krus” (1 Corinto 2:2). Anong aral ang para sa atin kung gaano kailangang mailagay sa sentro si Cristo maging sinopaman ang ating pinangangaralan?`