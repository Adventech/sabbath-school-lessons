---
title:  Komento ng Guro
date:   08/12/2023
---

### Unang Bahagi: Pangkalahatang Pananaw

Sa Kanyang pananalitang pamamaalam bago umakyat sa langit, inatasan ni Jesus ang Kanyang mga alagad na maging mga saksi sa gitna ng mga tao ng bawat bansa sa sanlibutan (Mateo 28:19). Ang salitang “bansa” sa Mateo 28:19 ay hindi tumutukoy sa isang bansa kundi sa “grupo ng mga tao.” Ang grupo ng mga tao ay tumutukoy sa mga taong may magkakatulad na kasaysayan, lengguwahe, paniniwala, at pagkakakilanlan. Walang lipunan ng mga tao sa lupa na hindi dapat maihayag ang ebanghelyo at hindi dapat gumawa ng mga alagad para sa Kanya. Ipinapalagay ng mga ahensya ng pagmimisyon sa frontline, na katulad ng Global Frontier Missions at ng Joshua Project, na mayroong halos 17,446 na mga grupo ng mga tao sa sanlibutan, na may 7,400 sa kanila ang itinuturing na hindi pa naabot ng ebanghelyo. Sa ibang salita, 42% ng mga grupo ng mga tao sa sanlibutan ay walang katutubong komunidad ng mga Kristiyano na magagawang manghikayat, na hindi tinutulungan ng pagsaksi mula sa labas, sa nalalabing bahagi ng grupo ng mga tao. Siyam na pu’t lima sa mga grupo ng mga tao na pinakahindi naaabot ay nakakalat sa bintanang 10/40, isang lugar na halos tinitirhan ng mga tribu, Hindu, Muslim, Buddhist, at mga walang relihiyon. Ang ilan sa mga grupo ng mga taong ito ay may kakaunti o walang paraan na makatanggap ng ebanghelyo. Mayroon ding mga taong hindi pa naaabot ng ebanghelyo sa mga bansa sa Kanluran, dahil sa lumalaganap na impluwensya ng sekyularismo.

### Ikalawang Bahagi: Komentaryo

**Si Pablo: Isang Maparaang Misyonero**

Ipinakikilala ng aralin para sa linggong ito ang pagsaksi sa mga taong wala, o may kakaunting, pagkakatulad sa mga Kristiyano sa paniniwalang relihiyoso at mga pagpapahalaga. Ang mga taong may iba’t ibang pinanggalingang etniko at maraming hindi magkakatulad na pagtatalagang relihiyoso ang nabubuhay na magkakasama. Dahil sa kanilang kakaibang mga pananaw, ang mga taong ito’y may iba-ibang mga pangangailangang espirituwal at hangarin. Tinawagan tayo sa loob ng sanlibutang ito na maraming relihiyon na magbahagi ng ating pananampalataya at gumawa ng mga alagad para kay Cristo. Sa una, tila nakakatakot ang gawaing ito. Nangangailangan ito ng paglabas sa kampanteng lugar ng ating relihiyon, na may sariling mga pananalita at mga hudyat; muling pagtutuos sa ating mga pananaw (mga estereotipo at mga pagkiling) tungo sa mga taong may pananaw na kakaiba sa atin; at pagkatuto ng mga bagong pamamaraan ng panghihikayat. At kung hindi pa sapat ang mga iyon, maraming mga hindi Kristiyano ang may hindi mabuting pagtingin sa Kristiyanismo. Sa kabutihang palad, may mga masusundan sa Biblia na mga pagsusumikap sa pagmimisyon upang maabot ang mga ganitong uri ng mga tao.

Pagkatapos ng kanyang pagkakahikayat sa Kristiyanismo, nagpakita si Pablo ng walang kapagurang pagtatalaga sa pangangalat ng ebanghelyo sa lahat ng mga bansa. Gayunpaman, nilapitan ni Pablo ang kanyang mga tagapakinig sa iba’t ibang paraan, depende kung sila’y mga Judio o Hentil. Sa paghahambing sa kanyang sinabi sa mga Judio sa isang sinagoga sa Antioquia (Gawa 13:13-43) sa kanyang paghahayag ng ebanghelyo sa mga tagapakinig na Hentil sa Areopago sa Atenas (Gawa 17:16-33), makikita natin na nagpakita si Pablo ng mataas na antas ng pagkamapagdamdam sa sitwasyon, gayundin sa kanyang mga tagapakinig. SaAntioquia, binabanggit ni Pablo ang Kasulatan upang buuin ang kanyang argumento na ang mga propesiya sa Lumang Tipan ay natutupad kay Jesus. Sa Atenas, nagsimula si Pablo roon sa nalalaman ng kanyang mga tagapakinig: ang dambana sa Diyos na hindi nakikilala at ang mga pananalita ng kanilang sariling mga manunula, imbes na sunud-sunod na mga talata mula sa Biblia. Ginamit ni Pablo iyong alam ng kanyang mga tagapakinig upang magsalita sa kanila tungkol sa “Panginoon ng langit at ng lupa” na lumalang sa lahat ng bagay. Samantalang hindi tinatanggap ang mga paniniwala ng mga taga-Atenas, pinuri niya sila sa pagiging napakarelihiyoso. Ang positibong pahayag na ito tungkol sa kanyang mga tagapakinig ay naglalayong makuha ang kanilang pansin para sa nalalabing bahagi ng kanyang pananalita. Bagama’t labis siyang nababahala sa dami ng kanilang mga diyus-diyosan, nagpigil si Pablo. Ang anumang pagpapakita ng galit at pag-aakusa sa mga taong ito na walang pagkakakilala sa tanging paghahayag ng Diyos ay mag-aalis sa kanyang natatanging pagkakataon na maglahad ng ebanghelyo sa kanila. Mahalagang pansinin na ang pagkamapagdamdam ni Pablo sa kalagayan ng buhay ng mga taga-Atenas ay hindi pumigil sa kanya na tawagin sila upang magsisi.

Pinakamabuting inilalarawan ang puntong ito ng paglalathala ni Mark Allan Powell noong 2004 ng mga resulta ng kanyang pananaliksik sa impluwensya ng mga araw-araw na reyalidad ng mga tao sa kanilang pagbabasa at pagbibigaykahulugan sa Kasulatan (tingnan ang Allan Powell, “The Forgotten Famine: Personal Responsibility in Luke’s Parable of the ‘Prodigal Son’” sa LITERARY ENCOUNTERS WITH THE REIGN OF GOD, Sharon H. Ringe and H. C. Paul Kim, eds. [New York: T & T Clark, 2004]). Sa unang bahagi ng kanyang pananaliksik, sinurvey ni Powell ang dalawang grupo ng mga mag-aaral sa seminaryo, isa sa Estados Unidos at ang isa pa’y sa St. Petersburg, Russia. Binubuo ang eksperimento ng paghiling sa mga mag-aaral na basahin ang salaysay ng Alibughang Anak sa Lucas 15:11-32, isara ang kanilang mga Biblia, at pagkatapos ay ikuwento ito mula sa alaala sa paraang pinakatumpak sa isa’t isa sa kanilang grupo. Natuklasan ni Powell ang dalawang malaking pagkakaiba sa pasalitang pagkukuwento sa talinghagang ito. Sa isang banda, samantalang anim na porsyento ng mga magaaral na Amerikano ang nakaalala sa taggutom na nabanggit sa bersikulo 14, 84 na porsyento ng mga mag-aaral sa St. Petersburg ang tumukoy rito. Sa kabilang banda, 100 porsyento ng mga mag-aaral na Amerikano ang nagdiin sa paglustay ng alibughang anak sa kanyang mana, samantalang 34 porsyento ng mga magaaral na Ruso ang nakaalala sa detalyeng ito. Para sa mga mag-aaral na Amerikano ang pagbanggit sa taggutom ay tila dagdag na detalye na walang idinadagdag na mahalaga sa salaysay. Dahil wala silang naaalalang taggutom, lahat sila’y nagdiin sa paggastos sa kayamanan bilang pag-uugaling iresponsable. Ngunit, para sa mga mag-aaral na Ruso, na nabuhay at nakipag-usap sa ilang mga nakaligtas sa 900araw na pagkubkob ng hukbong Nazi sa lunsod ng St. Petersburg, noong 1941, na naging dahilan ng isang taggutom na pumatay sa halos 670,000 na tao, ang pagbanggit sa taggutom ay mahalagang detalye na maraming naidaragdag sa salaysay. Magandang ilustrasyon ang eksperimentong ito sa pangangailangang iangkop ang ating mensahe sa ating mga tagapakinig, kapwa sa istilo at nilalaman, gaya ng ginawa ni Pablo sa mga taga-Atenas.

**Pangangailangan sa mga Bagong Pamamaraan sa Gawaing Pagmimisyon**

Kung ihahambing sa kanyang mga kasabay, hindi pangkaraniwan si Pablo sa kanyang paggawa ng ministeryo, lalo na sa Atenas. Maaari pa nga siyang ilarawan na avant-garde pagdating sa pangangailangan na maging maparaan at magaling umangkop sa pagmimisyon. Ang kakaiba niyang mga katangiang misyonero ay kailangang-kailangan ngayon. Ang makabagong Areopago ay umiiral sa iba’t ibang bahagi at anyo sa maraming sentrong urban. Maaaring ito’y plaza ng lunsod, parke, kanto, shopping center, ampiteatro sa unibersidad,

o isang café. Kailangan ng iglesya ng mga kaanib na may angkop na mga kaloob, talento, personalidad, at pagkamalikhain, na binigyang lakas at isinugo para sa ministeryo sa mga ganitong sentro. Ang mga kaanib na binigyang kakayanan upang makapasok sa mga pagsisikap na hindi tradisyonal, gayundin ang mga hindi Kristiyanong nakikisangkot, ay dapat na pinagkatiwalaan ng kalayaan upang mag-isip ng mga bagong paraan ng pagbabahagi ng ebanghelyo, kahit na ang mga paraang ito’y hindi karaniwan sa simula.

Ang paghingi ng Diyos na isakripisyo ni Abraham si Isaac, ang anak na ipinangako ng Diyos upang gawin siyang ama ng maraming mga bansa, ay hindi pangkaraniwan (Genesis 22). Ang pagsasabi ni Eliseo kay Naaman na “Humayo kang payapa” pagkatapos na ibinigay ni Naaman ang dalawa niyang kakaibang kahilingan (2 Hari 5) ay nakakabagabag sa marami (tingnan ang aralin para sa nakalipas na linggo). Ang pagsasabi ng Diyos kay Isaias na gumala sa lunsod nang hubad sa loob ng tatlong taon, na naghahayag ng mensahe ng kapahamakan para sa mga kakampi ng Judea, ay talagang kakaiba (Isaias 20:2-4). Isipin ang kahihiyang naramdaman ni Mikas noong hilingan siya ng Diyos na umalulong na katulad ng asong ligaw at tumaghoy na parang kuwago (Mikas 1:8)! Sa liwanag ng mga talatang ito, “Kapag binasa ayon sa konteksto, nagbibigay ang Biblia ng maraming mga pahayag at halimbawa na nagpapakita ng pagsang-ayon ng Diyos para sa mga pamamaraan ng misyon na maaaring sumalungat sa nakasanayang mga gawi. Ang malawak na pagbasa at malinaw na mga talata ng Biblia . . . ay nagmumungkahi na ang Diyos ay higit na bukas at malikhain kaysa sa atin. Kung gayon, hindi tayo dapat na maging mabilis sa paghatol sa kakaiba at hindi komportable.”—Jon Paulien, “The Unpredictable God: Creative Mission and the Biblical Testimony,” in A MAN OF PASSIONATE REFLECTION, Bruce L. Bauer, ed. (Berrien Springs, MI: Department of World Mission, Andrews University, 2011), p. 85. Imbes na magpatuloy na araruhin ang mga bukirin ng misyon ng mga pamamaraang tradisyonal, kailangan nating makibagay sa pangyayari, maging mapamaraan, at bukas sa mga bago, at kahit hindi pamilyar, na mga pamamaraan ng pagmimisyon. Nagsimula ang misyon sa Diyos at nananatili ito na Kanyang pag-aari. Kaya’t kailangan nating umasa sa Kanya. Gaya ng ginawa ni Haring Jehoshafat, palagi tayong bumaling sa Diyos, na nagsasabi, “Hindi namin alam kung ano ang gagawin, ngunit ang aming mga mata ay nakatuon sa Iyo” (2 Cronica 20:12). Kung tayo’y tapat, ilalahad ng Diyos ang Kanyang kalooban sa atin. Maaaring hindi pangkaraniwan ang Kanyang daan sa atin na kagaya nang sinabihan Niya si Jehoshafat na ipadala ang kanyang hukbo sa digmaan na umaawit. Ngunit isang bagay ang tiyak: ang pagmimisyon at ministeryo sa paraan ng Diyos, at sa kapangyarihan ng Diyos, ay makakaganap sa Kanyang layong kaligtasan ng pag-abot sa lahat ng bahagi ng lipunan.

### Ikatlong Bahagi: Aplikasyon sa Buhay

Ang lahat ng mga tao ay naiimpluwensyahan, ngunit hindi nalilimitahan, ng mga pagpapalagay ng kanilang kultura at pananaw sa mundo. Dapat na bigyang-pansin ang katotohanang iyon sa ating paghahayag ng ebanghelyo. Nagbibigay ang ministeryo ni Pablo ng mabuting halimbawa ng pag-abot sa mga hindi Kristiyano. Nasa ibaba ang ilang saligang prinsipyo na makabuluhan sa ating pagmimisyon sa kanila na hindi pa nakakarinig sa ebanghelyo:

1\. Ang kultura ng mga tao, na nagtataglay ng kanilang malalim na mga pagpapalagay, ang tanging mapagbabatayan nila. Hindi maaaring kaharapin ang mga tao gamit ang mga bagay na lagpas sa kanilang mapagbabatayan at makaasang sila’y tutugon nang positibo. Kaya’t mahalaga na palaging maging mapagdamdam sa mga araw-araw na reyalidad ng mga tao kung kanino tayo’y nagpapatotoo.

2\. Kailangan nating kumilos na may pagpipigil at paggalang sa ating mga saloobin tungo sa mga hindi Kristiyano. Makakakuha tayo ng mga mahahalagang kaisipan tungkol sa mga hindi Kristiyano sa pamamagitan ng pag-aaral ng kanilang mga sistema ng paniniwala at pakikipag-usap sa kanila upang makahanap ng pagkakatulad na maaaring gamitin para sa paglalahad ng ebanghelyo.

3\. Dapat din tayong magtuon sa mga nadaramang pangangailangan at mga pagnanasa ng ating mga tagapakinig at ipakita sa kanila kung paano tinutupad ni Cristo ang mga iyon. Hindi natin dapat pahintulutang makahadlang ang ating mga sariling pananaw na pangkultura kung paano nais ng Diyos na ipakilala ang Kanyang sarili sa mga hindi Kristiyano sa pamamagitan natin. Mahalagang, sa paghahayag ng ebanghelyo, umiwas tayo sa pag-iisip na alam ng ating mga tagapakinig iyong nalalaman natin tungkol sa Diyos, may pagmamalasakit sila para sa ating mga pinapahalagahan, nakakaunawa sa konsepto ng kasalanan na kagaya natin, at nakadarama ng pagkakasala at nangangailangan ng kapatawaran ng Diyos.

4\. Sa huli, kailangan nating magbantay laban sa pagpapalabnaw sa ating mensahe sa proseso ng pag-angkop nito sa ating mga tagapakinig. Sinadya ang ebanghelyo na hamunin ang mga aspeto ng lahat ng pagpapalagay sa pananaw na hindi kasang-ayon sa Kasulatan.

` `