---
title:  Si Pablo at ang Di-kilalang Diyos
date:   05/12/2023
---

Pansinin na hindi siniraan ni Pablo ang bulaang relihiyon o ang mga bulaang diyus-diyosan ng mga taga-Atenas. Tinipon niya ang anumang punto na mahahanap niya, gaano man kakakaunti, at ginamit ang mga ito.

`Basahin ang Gawa 17:22, 23. Ano ang ginagawa ni Pablo dito sa kanyang pagsisikap na abutin ang mga taong ito ng Ebanghelyo?`

“Mga lalaking taga-Atenas, napapansin ko na sa lahat ng bagay kayo'y lubhang relihiyoso” (Gawa 17:22). Pinupuri ni Pablo ang mga pagano! Ang kanilang relihiyon ay mali sa lahat ng paraan, gayunpaman ay pinuri ni Pablo ang kanilang debosyon.

Nagpatuloy si Pablo, “Sapagkat sa aking pagdaraan, at sa pagmamasid ng mga bagay na inyong sinasamba . . .” (Gawa 17:23). Sa pamamagitan ng paglalarawan ng kanyang pag-aaral sa relihiyon ng mga taga-Atenas, nagpahayag si Pablo ng paggalang sa mga tao. Hindi siya dumadaluhong bilang bihasa sa sarili niyang pagturing na taglay ang lahat ng mga sagot kung paano kailangang magbago ng mga taong ito. Sa katunayan ay bihasa nga siya at talagang nagtataglay ng mga sagot na kailangan ng mga taong ito! Ngunit hindi niya ipinahayag ang kanyang sarili sa pamamaraang iyon, kung hindi’y agad siyang itatakwil. Bagkus, nakita siya bilang isang taong may pagmamalasakit sa mga tao at nagnanasa ng kanilang kabutihan.

Sa pagkomento sa inskripsyon na “SA ISANG DI-KILALANG DIYOS” (Gawa 17:23), sinamantala ni Pablo ang maituturing na magkatulad na paniniwala. Naniniwala sila sa Diyos (sa marami sa totoo lang), na magandang simula (may ilan noon na hindi naniniwala) at maaaring magbukas ng daan sa mas malalim na usapan. Hindi niya tinuya ang negatibong kaisipan ng isang dambana sa di-kilalang diyos. Bagkus, kanyang pinahalagahan at hinangaan ang bayang may sapat na pagmamalasakit sa mga bagay na espirituwal na pinagsikapan at ginastusan nila ang pagsamba sa hindi man nila kilala, baka sakali lamang na may nakaligtaan sila.

Nalilisya ba sila? Siyempre, ngunit maaaring pag-usapan iyon. Ang mahalaga sa pasimula ay deboto sila sa hindi nila nauunawaan. Nakilala ni Pablo na iyon ay magagamit ng Banal na Espiritu. Nakahanap si Pablo ng paguusapan na maaaring makakuha ng kanilang pansin.

`Anong mga tulay at mapag-uusapan ang maiisip ninyo na maaaring magbukas ng mga pagkakataon para sa mas malalim na pag-uusap kasama ang mga nakakasalamuha mo?`