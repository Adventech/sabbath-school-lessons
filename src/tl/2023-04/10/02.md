---
title:  Isang Hebreo sa Atenas
date:   03/12/2023
---

`Basahin ang Gawa 17:1-16. Paano napunta si Pablo sa Atenas, at paano siya tumugon sa kanyang nasumpungan doon?`

Ang lunsod ng Atenas ay “puno ng mga diyus-diyosan” (Gawa 17:16). Dahil alam niya ang kasaysayan ng sarili niyang bayan at ang kanilang hilig (sa kabila ng walang katapusang mga babala) sa pagsamba sa diyus-diyosan, nabagabag si Pablo sa dami ng mga diyus-diyosan na kanya ring natagpuan sa Atenas. Walang alinlangan, si Pablo ay naudyukan ng pagmamalasakit para sa mga taga-Atenas, na mamamatay sa kanilang mga pagkakasala kung hindi sila matututo tungkol sa tunay na Diyos.

Ngayon, puno pa rin ang ating mga lunsod ng mga diyus-diyosan, bagama’t hindi na gayon kahayag kagaya ng nakita ni Pablo. At, sa kasamaang-palad, maraming mga mananampalataya ang kayang-kayang maglakad sa gitna ng isang lunsod na hindi naaapektuhan kahit kaunti ng mga diyus-diyosan nito. Ngunit si Pablo ay lubos na nakatuon sa Banal na Espiritu kaya’t siya’y tumugon. Hindi kaayon ng ibang mga mananampalataya, na hindi pa rin nauunawaan na ang ebanghelyo ay para sa buong mundo, alam ni Pablo na nais ng Diyos na maligtas ang mga taga-Atenas kasama ng iba pa. Naunawaan niya na ang konsepto ng misyong pansanlibutan ay ang dalhin ang ebanghelyo sa mga taong hindi pa narating, kasama ang mga pagano na sumasamba sa diyusdiyosan gayundin ang mga pilosopo na pumupuno sa mga kalsada ng Atenas.

Kaya’t madalas na nasa pamilihan si Pablo kung saan matatagpuan ang mga taong ito. Maaari nating sabihing binuo niya ang unang Sentro ng Pag-aaral para sa Sanlibutang Misyon, kung saan ginamit niya ang pamilihan upang pagaralan at subukin ang mga pamamaraan ng pag-abot sa mga puso at isipan ng mga paganong ito.

Alam ni Pablo na hindi niya maaabot ang mga taga-Atenas sa katulad na paraan ng pag-abot niya sa mga Judio o maging sa mga Hentil na natatakot sa Diyos. Hindi ang Diyos ng Israel ang puntong dapat pasimulan para sa mga taong ito o ang Kanyang mga gawa sa bansang Israel. Gaano man kahalaga ang mga konsepto at paniniwalang ito sa mga Judio at maging sa mga Hentil na natatakot sa Diyos, wala silang kabuluhan sa mga taong nakasalamuha ni Pablo sa pamilihan ng Atenas. Kaya’t kakailanganin ang isang lubusang panibagong pamamaraan.

Ngayon, madalas nating pinagsisikapang abutin ang mga tao na may kaligirang walang pagkakatulad sa tinatawag na pamanang kultura na “Hudeo-Kristiyano.” Kaya’t, katulad ni Pablo, kailangan nating umangkop. Ang isang pamamaraan na maaaring maging mabisa, halimbawa na, sa Buenos Aires ay walang bisa sa Bangkok.

`Anong uring mga diyus-diyosan ang sinasamba ng mga tao sa inyong lipunan, at paano ninyo mabubuksan ang kanilang mga mata kung gaano ito kawalang halaga?`