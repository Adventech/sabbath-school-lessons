---
title:  Ang Diyos na Naghahangad na Makasama Tayo
date:   02/10/2023
---

`Basahin ang Genesis 17:7; Genesis 26:3; Genesis 28:15. Ano ang pangunahing tuon ng pangako ng Diyos kay Abraham at sa lahat ng kanyang lahi sa mga talatang ito?`

Sa salaysay sa Lumang Tipan, patuloy na kumikilos ang Diyos ayon sa Kanyang misyonerong likas upang maisakatuparan ang Kanyang mga layunin. Tulad na lamang nang matapos ang Baha, nang ang mga mamamayan ng Babel ay nagpasyang magtipon sa isang lugar para magtayo ng isang lunsod at tore na aabot sa mga langit. Kumilos ang Diyos at ginulo ang kanilang wika sa layuning ikalat sila sa buong mundo (Genesis 11:1–9). Kanyang pinalaki ang Kanyang misyon, tinawag si Abram (na kalaunan ay naging Abraham) para maging daluyan ng Kanyang pagpapala sa buong mundo (Genesis 12:1–3). Napakarami ang mga pangako ng Diyos kay Abraham at sa lahat ng kanyang lahi, ngunit isa ang lumitaw nang higit sa lahat. Maraming beses na sinabi ng Diyos sa kanila: “Ako’y magiging Diyos ninyo.” “Ako’y sasainyo.” “Ako’y kasama ninyo” (tingnan ang Genesis 17:7, 8; Genesis 26:3; Genesis 28:15).

Sa pagpapatuloy ng kasaysayan, si Jose ay napunta sa Ehipto, ngunit bilang isang instrumento ng kaligtasan sa Kanyang bayan. Sa bawat hakbang ng karanasan ni Jose—kahit na ang mga pinakamahirap na sandali ng kanyang buhay—pinatutunayan ng Biblia na “kasama ni Jose ang PANGINOON” (Genesis 39:2, 21, 23). Pagkaraan ng ilang henerasyon, sa katuparan ng Kanyang misyon, sinugo ng Diyos si Moises kay Faraon na tagapagligtas ng Kanyang bayan mula sa pagkaalipin sa Ehipto. Sa panahon ng “pagtatalaga” kay Moises, sinabi ng Diyos sa kanya: “Ako’y makakasama mo” (Exodo 3:12). Paulit-ulit na pinatunayan ni Yahweh ang Kanyang matinding hangarin na makasama ang Kanyang bayan.

`Basahin ang Exodo 29:43, 45. Ano ang isa sa mga pangunahing layunin ng santuwaryo sa Lumang Tipan?`

Nagpasya ang Diyos na makapiling ang Kanyang mga anak sa ibang paraan. Pinagtibay Niya kay Moises ang hangarin Niyang manirahan sa mga anak ni Israel sa pagtatayo ng tabernakulo at pagtatatag ng isang napaka-intensiyonal at may layuning sistema na magtuturo sa pinaka-instrumento ng Kanyang misyon: si Jesu-Cristo. “Ang mga haing handog, at ang pagkapari ng sistemang Judio, ay naitatag upang kumatawan sa kamatayan at gawain bilang tagapamagitan ni Cristo. Lahat ng seremonyang iyon ay walang kahulugan, at walang halaga, lamang na sila ay nauugnay kay Cristo.”—Ellen G. White, THE ADVENT REVIEW AND HERALD OF THE SABBATH, December 17, 1872. Sa anong mga paraan mo nararanasan ang presensiya ng Diyos sa iyong buhay?