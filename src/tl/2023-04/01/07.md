---
title:  Karagdagang Kaisipan
date:   06/10/2023
---

“Ang plano para sa ating pagtubos ay hindi isang biglaang kaisipan, isang planong binuo pagkatapos ng pagkahulog ni Adan. Ito ay paghahayag ng ‘hiwaga na inilihim sa napakahabang panahon.’ Roma 16:25, . . . Ito ay paglalahad ng mga prinsipyo na mula sa walang hanggang panahon ay siyang pundasyon ng trono ng Diyos. Alam ng Diyos at ni Cristo ang patungkol sa pagtalikod ni Satanas mula pa sa pasimula, at patungkol sa pagkahulog ng tao sa pamamagitan ng mapanlinlang na kapangyarihan ng tumalikod. Hindi itinakda ng Diyos na dapat umiral ang kasalanan, ngunit nakita Niya ang pagkakaroon nito, at gumawa ng probisyon para tugunan ang matinding kagipitan. Gayon na lamang ang pag-ibig ng Diyos sa sanlibutan, na Siya’y nangakong ibibigay ang Kanyang tanging Anak, ‘upang ang sinumang sa kanya’y sumampalataya ay huwag mapahamak kundi magkaroon ng buhay na walang hanggan.’ Juan 3:16.”—Ellen G. White, THE DESIRE OF AGES, p. 22. “Hindi sinabi ni Cristo sa Kanyang mga alagad na ang gawain ay magiging madali. . . . Ngunit hindi sila pababayaang lumaban nang mag-isa. Tiniyak Niyang Siya’y sasa kanila; at kung sila’y hahayong may pananampalataya, sila’y kikilos sa ilalim ng kalasag ng Makapangyarihan. . . . Sila’y hindi mabibigo hangga’t kanilang sinusunod ang Kanyang salita, at gumagawa na may kaugnayan sa Kanya. Kanyang iniutos sa kanila na humayo sa lahat

ng mga bansa. Humayo sa pinakamalayong bahagi ng tinatahanang lupain at makatitiyak na ang Aking presensiya ay sasa iyo kahit doon. Gumawa sa pananampalataya at pagtitiwala; sapagkat hindi darating ang panahong pababayaan kita. Ako’y sasa iyo palagi, tinutulungan kang gawin ang iyong tungkulin, gumagabay, umaaliw, nagpapabanal, umaalalay sa iyo, nagbibigay sa iyo ng tagumpay sa pagsasalita ng mga salitang tatawag sa pansin ng iba tungo sa langit.”—Ellen G. White, THE ACTS OF THE APOSTLES, p. 29.

**Mga Tanong Para sa Talakayan**:

`Isipin kung anong ibig sabihin na ang unang mga salita ng Diyos sa nagkasalang tao ay hindi “Ano itong iyong ginawa?” o “Bakit mo Ako sinuway?” Sa halip ang unang mga salita ay “Saan ka naroon?” Anong kapanatagan ang dapat ibigay sa atin ng katotohanang ito patungkol sa layunin ng Diyos para sa atin at sa ating mga mahal sa buhay?`

`Isipin kung anong ibig sabihin na mismong ang Diyos, sa katauhan ni Jesus, ang pumarito sa sanlibutan para iligtas tayo. Si Cristo na nasa krus ang pinakasukdulang pagpapakita ng Diyos bilang Diyos ng misyon. Anong sinasabi nito sa atin patungkol sa Kanyang karakter?`

`Sa Diyos ang misyong ito. Kaya’t Kanyang ihahanda at palalakasin ang mga tao para sa gawain. Sa liwanag ng katotohanang ito, habang tinitingnan mo ang mga hamon ng pandaigdigang pangangaral, papaano mo haharapin ang damdamin at saloobin ng kakulangan o takot?`