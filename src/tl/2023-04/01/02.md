---
title:  Ang Diyos na Umaabot sa Atin
date:   01/10/2023
---

Nilikha tayo ng Diyos ayon sa Kanyang larawan at wangis. Binigyan Niya tayo ng perpektong mundo, at ang hangarin Niya ay ang mamuhay tayo sa perpektong ugnayan sa Kanya, isang ugnayang nakasentro sa Kanyang pinakamahalagang katangian: pag-ibig. Ngunit para maging tunay ang pag-ibig, binigyan din tayo ng Diyos ng isa pang mahalagang kaloob: kalayaang magpasya—ang kalayaang pumili ng daang tatahakin. Siyempre, nagbigay ang Diyos ng malinaw na mga tagubilin patungkol sa mapanganib at nakamamatay na mga resulta ng pagsuway (Genesis 2:16, 17). Si Satanas naman ay mapanlinlang na hinikayat si Eva na makakain niya ang bunga mula sa punungkahoy ng pagkakilala ng mabuti at masama nang walang anumang negatibong resulta. Sa kabaligtaran, sinabi niyang sila ay “magiging kagaya ng Diyos, na nakakakilala ng mabuti at masama” (Genesis 3:5). Nakalulungkot na pinili ni Eva na kumain at bigyan si Adan ng bunga, na ginawa rin ang parehong bagay. Ang perpektong paglalang, kung gayon, ay nabahiran ng kasalanan.

Ang sandaling iyon ay bumago sa orihinal na plano at layunin ng Diyos para sa bagong-likhang daigdig. Ipatutupad na ngayon ang misyon ng kaligtasan na dinisenyo “bago itinatag ang sanlibutan” (Efeso 1:4).

`Basahin ang Genesis 3:9–15. Ano ang unang mga salita ng Diyos kay Adan pagkatapos niya at ni Eva na mahulog sa kasalanan, at bakit ang pahayag na iyon ay teolohikal na napakahalaga kahit ngayon?`

Siyempre, alam na alam ng Diyos kung nasaan sila. Pinangingibabawan ng takot, kinakailangang makita nina Adan at Eva kung anong nangyayari. Ngunit kailangan din silang komprontahin upang maunawaan nila ang nakapangingilabot na mga resulta ng kanilang kasalanan. Kinakailangan ding madaig si Satanas. Kung kaya’t pinasimulang ilahad ng Diyos ang Kanyang misyon: ang plano ng pagtubos (tingnan ang Genesis 3:14, 15)—ang tanging pag-asa na “pinagkasundo ng Diyos ang sanlibutan at ang kanyang sarili” (2 Corinto 5:19).

Subalit, dapat tayong magbigay-pansin sa katotohanang hinanap ng Diyos ang nagkasalang mga tao bago ang pagkompronta at ang pangako ng pakikipagkasundo. Sa kabila ng tila kawalang pag-asa, tinugunan ng Diyos ang dalawang usapin sa Kanyang tanong kay Adan: ang ating nahulog na kalagayan at ang Kanyang misyonerong likas. Tayo ay nawaglit at talagang nangangailangan ng kaligtasan. Siya ang naghahanap sa atin na may layuning iligtas at makasama tayo.

`Sa buong kasaysayan, patuloy na nagtatanong ang Diyos: “Saan ka naroon?” Sa iyong personal na karanasan, anong ibig sabihin nito para sa iyo, at papaano ka tumugon sa Kanya?`