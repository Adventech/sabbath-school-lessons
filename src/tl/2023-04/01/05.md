---
title:  Ang Diyos na Patuloy na Sumasaatin
date:   04/10/2023
---

Ang buhay at ministeryo ni Jesus ay mga sukdulang paghahayag ng Diyos. Sa loob ng tatlong taon ay nagawang ipahayag nang higit ng Diyos patungkol sa kung sino Siya at kung ano ang Kanyang misyon kaysa sa Kanyang nagawa sa pamamagitan ng ibang pamamaraan sa nakalipas na mga henerasyon. Si Cristo ang “larawan ng Diyos na hindi nakikita,” ang Isa na ang “buong kapuspusan ay manirahan sa kanya, . . . na ginagawa ang kapayapaan sa pamamagitan ng dugo ng kanyang krus” (Colosas 1:15, 19, 20). Kay Cristo, ang misyonerong likas ng Diyos ay ganap na ipinakilala. Si Jesus mismo ang nagpahayag ng Kanyang misyon, na nagsasabing, “Sapagkat ang Anak ng Tao ay dumating upang hanapin at iligtas ang nawala” (Lucas 19:10).

`Basahin at maingat na magnilay sa Juan 3:16. Paano mo nakikitang magkaugnay ang pag-ibig at misyon ng Diyos dito?`

Kalaunan sa Kanyang ministeryo, nang si Jesus ay nasa huling linggo na ng Kanyang buhay, ang huling kahahantungan ng sangkatauhan ay nakataya. Ang mga pangyayaring naganap sa mga araw na iyon ay iniugnay ang inaasahan sa nakaraan sa pag-asa para sa hinaharap. Sa panahon ng pagdiriwang ng Paskuwa— na nagtuturo sa kalayaan mula sa paniniil ng mga taga-Ehipto—ibinigay ni Jesu-Cristo, ang Diyos na nagkatawang-tao, ang Kanyang buhay para iligtas tayo mula sa pagkaalipin sa kasalanan. Isinulat ni apostol Pablo, “Para sa ating kapakanan, ginawa niyang may kasalanan siya na hindi nakakilala ng kasalanan, upang sa kanya tayo’y maging katuwiran ng Diyos” (2 Corinto 5:21).

`Basahin ang Mateo 28:18–20. Ano ang pangakong masusumpungan natin sa Dakilang Gawain? Paano ito nagdadala ng katiyakan sa atin habang tayo ay nakikibahagi sa misyon ng Diyos?`

Ang kamatayan ni Cristo ay bahagi sa proseso ng pagkakasundo, hindi ang katapusan nito. Sa pamamagitan ng Kanyang muling pagkabuhay, dinaig ni Jesus ang kamatayan at tinanggap “ ‘Ang lahat ng awtoridad sa langit at sa ibabaw ng lupa . . .’ ” (Mateo 28:18). Batay sa katotohanang ito, inatasan Niya ang lahat ng Kanyang mga tagasunod na gumawa ng alagad sa buong mundo, na may kamangha-manghang pangako: “ ‘At narito, ako’y kasama ninyong palagi, hanggang sa katapusan ng panahon’ ” (Mateo 28:20).

`Sa anong mga paraan mo nakita ang pangako ni Jesus na “kasama ninyong palagi” na natutupad sa iyong sariling buhay habang ikaw ay nakikibahagi sa misyon?`