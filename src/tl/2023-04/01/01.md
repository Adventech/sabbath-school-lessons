---
title:  'Ang Misyon ng Diyos sa Atin: Unang Bahagi'
date:   30/09/2023
---

### Basahin Para sa Pag-aaral sa Linggong Ito
Genesis 3:9–15; Genesis 28:15; Exodo 29:43, 45; Mateo 1:18–23; Juan 1:14–18; Juan 3:16; Juan 14:1–3.

> <p>Talatang Sauluhin</p>
> “Tinawag ng PANGINOONG Diyos ang lalaki at sa kanya’y sinabi, ‘Saan ka naroon?’ ” (Genesis 3:9).

Sa Diyos masusumpungan ang pinagmulan at layunin ng misyon. Hindi ito nagsimula sa panawagan kay Abram (Genesis 12:1–4) o sa Exodo (Exodo 12:31–42). Hindi rin ito nagsimula nang si Jesu-Cristo ay narito sa lupa (Mateo 1:18–25) o sa mga misyonerong paglalakbay ni Pablo (Gawa 13:4– 14:26). Sa Diyos mismo nagsimula ang misyong ito, nang Kanyang likhain ang sansinukob at nang maglaon ay nilikha ang sangkatauhan (Genesis 1:26, 27).

Makikita natin sa Kasulatan ang isang Diyos na intensiyonal sa pag-abot at gustong makapiling ang Kanyang mga anak. Siya ay nagtatag ng ugnayan kay Adan at Eva mula sa simula. Nagpatuloy Siya sa Kanyang misyon kahit na pagkatapos makapasok ang kasalanan, ngunit ngayon ay upang muling maitatag ang Kanyang pakikipag-ugnayan sa sangkatauhan. Maisasakatuparan ang misyon ng Diyos sa bandang huli (Apocalipsis 21–22), kung kaya’t dapat mapasigla tayo sa gawain ng paghahayag ng walang-hanggang ebanghelyo sa mundo (Apocalipsis 14:6, 7).

Samakatuwid, ang pundasyon ng kahit anong misyonerong pagsisikap ay dapat nakasentro sa ugnayan sa Manlilikha at sa tamang pagkaunawa ng Kanyang misyonerong likas at karakter. Ngunit bago natin maunawaan ang misyon ng Diyos, mahalagang higit na maunawaan ang Diyos ng misyon.

_*Pag-aralan ang liksyon sa linggong ito bilang paghahanda para sa Sabbath, Oktubre 7._