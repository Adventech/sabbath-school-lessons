---
title:  Ang Diyos na Naging Isa sa Atin
date:   03/10/2023
---

Ang Lumang Tipan ay naglahad kung paanong ang Manlalalang ay nagpasimulang magsagawa ng isang plano sa pamamagitan ng bayan na dapat sana ay kakatawan sa Kanyang likas at layunin para sa mundo. Lahat ng ginawa ng Diyos ay ayon sa Kanyang misyonerong estratehiya. Sinabi ng Diyos sa pamamagitan ni propeta Isaias: “ ‘sapagkat ako’y Diyos, at walang iba; ako’y Diyos, at walang gaya ko, na nagpapahayag ng wakas mula sa pasimula, . . . na nagsasabi, “Ang layunin ko ay maitatatag, at gagawin ko ang lahat ng aking kaligayahan” ’ ”  (Isaias 46:9, 10). Subalit sa Bagong Tipan, ang hangarin ng Diyos na makasama ang sangkatauhan ay nagkaroon ng bagong dimensyon. Ang dating plano sa halamanan ng Eden (Genesis 3:15) ay naging isang reyalidad sa pamamagitan ng pagkakatawang-tao ni Cristo.

`Basahin ang salaysay ng paghahayag ng kapanganakan ni Jesus sa Mateo 1:18–23. Anong mga mahahalagang bagay ang sinasabi ng ulat na ito patungkol sa Diyos?`

“Kasama natin ang Diyos.” Emmanuel. Nanahan ang Diyos sa gitna ng Kanyang bayan sa loob ng santuwaryo, at ngayon ay nanahan Siya sa pisikal na katauhan ni Jesus na taga-Nazaret. Tunay na sa kapanganakan ni Jesus ay inilahad ng Diyos sa mga kongkretong pamamaraan—sa likas at misyon—ang Kanyang nagpapatuloy na hangaring makasama tayo: ang Anak ng Diyos ay tunay na tao at tunay na Diyos, at Siya ang Isang nagpatotoong, “ ‘Ako ang daan, at ang katotohanan, at ang buhay. Sinuman ay hindi makakarating sa Ama kundi sa pamamagitan ko’ ” (Juan 14:6).

`Basahin ang Juan 1:14–18. Anong matututunan mo mula sa pagkakatawangtao ni Cristo patungkol sa misyon ng Diyos sa atin?`

Nagpatuloy ang Diyos sa Kanyang misyon at pagkatapos, sa pamamagitan ni Jesu-Cristo, ay naroon sa laman sa gitna ng Kanyang mga anak. Ang “tanging Anak ng Ama, puspos ng biyaya at katotohanan” (Juan 1:14), ay ginanap ang mga propesiya sa Lumang Tipan at, alinsunod sa banal na plano, ay naging isa sa atin, Diyos na nagkatawang-tao. Ang Diyos ng misyon ay nagpapatuloy na isagawa ang Kanyang layunin.

`Isipin kung anong ibig sabihin na ang pag-ibig ng Diyos sa atin ay napakadakila na Siya ay darating sa atin taglay ang ating sariling pagiging tao. Paano tayo tutugon sa pag-ibig na ito, lalo na patungkol sa pagmimisyon sa iba?`