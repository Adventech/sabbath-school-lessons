---
title:  Komento ng Guro
date:   06/10/2023
---

### Unang Bahagi: Pangkalahatang Pananaw

Ang Diyos ng Biblia ay isang misyonerong Diyos. Ang Kanyang likas at karakter na misyonero ay unang nakaugat sa Kanyang inisyatibo sa paglalalang sa sangkatauhan sa Kanyang wangis at sa Kanyang pagnanasa na makipag-ugnayan sa kanila. Ang relasyon ng Diyos kina Adan at Eva bago ang Pagkakasala ay nakikilala sa pamamagitan ng araw-araw na ugnayan sa Halamanan ng Eden (Genesis 3:8). Isinulat ni Ellen G. White, “Habang nananatili silang [Adan at Eva] tapat sa banal na kautusan, ang kanilang kakayanang matuto, matuwa, at umibig ay patuloy na lalago. Patuloy silang magkakaroon ng mga bagong kayamanan ng karunungan, na nakakatuklas ng mga sariwang bukal ng kasiyahan, at nagkakaroon ng higit na malinaw na kabatiran sa hindi masukat, at hindi nabibigong pagmamahal ng Diyos.”— PATRIARCHS AND PROPHETS, p. 51. Sa kasawiang-palad, ginambala ng kasalanan ang mukhaang pakikipagtalastasan na iyon.

Hindi winakasan ng Pagkakasala ang misyon ng Diyos sa sangkatauhan. Inilipat ng Pagkakasala ang Kanyang misyon sa isang bagong dimensyon. Pagkatapos ng Pagkakasala, naugat ang misyon ng Diyos sa Kanyang inisyatibong tubusin ang nagkasalang sangkatauhan. Dahil sa Kanyang pangakong pagtubos sa Genesis 3:15, ang Kasulatan, sa kabuuan, ay salaysay ng iba’t ibang pagnanasang misyonerong isinagawa ng Diyos upang iligtas at ipanumbalik ang nagkasalang sangkatauhan sa Kanyang orihinal na panukala para sa kanila. Dahil ang pagmimisyon ay katangian ng Diyos (ibig sabihin, nakaugat ang misyon sa Kanyang likas at karakter), tumatanggi ang Diyos na isuko tayo.

### Ikalawang Bahagi: Komentaryo

**Misyon Bilang Katangian ng Diyos**

Mula sa Genesis hanggang sa Apocalipsis, mayroong iisang pabalita ang Biblia: desidido ang Diyos na baligtarin ang mga kinahantungan ng Pagkakasala. Kung ang kasulatan, sa kabuuan, ay tungkol sa walang tigil na pag-abot ng Diyos sa sangkatauhan, maaaring ituring ang Genesis 3:9 na katanungang nasa likod nito. Ang Genesis 3 ay salaysay ng kalunus-lunos na pagsisikap nina Adan at Eva, sa espiritu ng paninindigan sa sarili at sariling pagpapasya, na maging hiwalay sa Diyos. Paalala rin ang kabanatang ito ng katotohanan ng pagkakasala at ng mga bunga nito. Ang resulta ng pagpili nina Adan at Eva ay nagdala sa kanila na magtago mula sa Diyos. Ang unang tugon ng Diyos sa kalagayan ng sangkatauhan ay dumating sa katanungan kay Adan: “Saan ka naroon?” Ang pagkaunawa sa layunin ng katanungang ito ay mahalaga sa pagkaunawa sa layunin ng buong Kasulatan.

Ang “Saan ka naroon?” ay hindi katanungang teolohikal. Ito’y may kinalaman sa misyon. Inilalahad ng katanungang ito na, sa kabila ng kanilang pagpili, hindi pinabayaan ng Diyos sina Adan at Eva. Hindi nakakabawas ng anuman ang pag-aalsa ng tao sa pagnanasa ng Diyos na makipag-ugnayan nang malapitan sa mga tao. Nagmamahal pa rin ang Diyos at hinahanap ang Kanyang mga anak na nangaligaw.

Ang katanungang, “Saan ka naroon?” na siyang kauna-unahang kinikilala ng Biblia na tanong ng Diyos, ay nangungusap nang higit tungkol sa kalagayan kaysa sa lugar. Kaya’t hindi naglalayon ang tanong na matagpuan kung nasaan nagtatago sina Adan at Eva. Hindi nagtatanong ang Diyos bilang paraan ng pangangalap ng impormasyon. Ang Kanyang pagkakaalam sa lahat ng bagay ay walang hanggang mapagkukunan ng kaalaman, maging kaalaman sa bagay na hindi pa umiiral. Sa Kanyang pagkakabatid ng lahat ng bagay, alam ng Diyos kung nasaan talaga sina Adan at Eva, kung ano ang kanilang ginawa, at ang kanilang kalagayan.

Ang pagkawala ni Adan sa kanilang nakasanayang tagpuan ay malinaw na patotoong may suliranin. Kaya’t tinanong ng Diyos si Adan sa Genesis 3:9 hindi ng “Saan ka naroon?” tungkol sa kanyang lokasyon. Ang katanungang “Saan ka naroon?” ay tungkol sa relasyon: “Nasaan ka sa ating ugnayan?” Sa pagkakalahad ng mga unang hinahantungan ng pagkakasala sa mga naunang bersikulo, ang tanong ng Diyos ay naglalayong isipin nina Adan at Eva ang tungkol sa kanilang relasyon sa Diyos. Naglalayon ang katanungan na isipin nila ang tungkol sa mga kahihinatnan ng kanilang pagsuway sa Diyos. Binibigyan sina Adan at Eva ng pagkakataon na suriin ang kanilang sarili at aminin ang kanilang kasalanan. Katumbas ang katanungan ng Diyos ng mga sumusunod na katanungan: “Bakit wala ka sa nakasanayan nating tagpuan? Ano ang nangyari sa ating relasyon at nagsusumikap kang lumayo sa Akin? Ano ang kahulugan ng mga dahon ng igos na ito na pinantatakip mo sa iyong sarili?” Ang bulaang pangako ni Satanas kina Adan at Eva ay, sa pamamagitan ng pagsuway, magiging katulad sila ng mga diyos. Sa ibang salita, pabubutihin ng kasalanan ang kanilang mga buhay. Alam natin kung ano ang nangyari. Naging hubad sina Adan at Eva imbes na maging katulad ng mga diyos. Ang solusyon nila sa bago nilang kalagayan ay magtahi ng mga dahon ng igos upang itago ang kanilang kahubaran. Kung nalutas ng solusyong ito ang kanilang kalagayan, hindi na sana sila nagsikap na magtago mula sa presensya ng Diyos. Sa halip, sana’y hinarap nila ang Diyos dahil sa hindi pagnanasa ng kanilang kabutihan.

Higit pa rito, ang “Saan ka naroon?” ay taimtim na pagnanasa ng isang Diyos na misyonero na ipinapakita ng Kanyang nagdurusang katanungan ang pagkakabatid sa malaking pagkakahiwalay na umiral sa pagitan Niya at ng mga tao. Paanyaya rin ang katanungan para sa Kanyang mga naligaw na anak na magbalik sa ugnayan ng pag-ibig at pagtitiwala sa Kanya. Dahil sa pangako sa Genesis 3:15, nagtataglay ang katanungan ng Diyos ng pangako ng pag-asa. Bagama’t naghasik ng lambong ang kasalanan sa banal na panukala ng Diyos para sa sangkatauhan dahil sa pagsuway nina Adan at Eva, hindi pa rin nagagapi ang panukala ng Diyos. Sa gitna ng paghuhukom, ibinigay ang pangako para sa isang Manunubos.

Hindi lamang salaysay tungkol sa katotohanan ng pagkakasala ang Genesis 3. Sa puso nito, naroon ang larawan ng misyon ng Diyos ng pagliligtas. May tatlong pagpipiliang maaari sanang gawin ng Diyos noong sadyang sumuway sa Kanya sina Adan at Eva. Una, maaari sanang itinakwil sila ng Diyos; ibig sabihin, maaari sanang pinabayaan na lang silang mamatay ng Diyos bunga ng kanilang pagkakasala pagkatapos ay lumalang ng bagong mga tao. Ikalawa, maaari sanang pabayaan ng Diyos sina Adan at Eva na malugmok nang walang hanggan sa mga kahihinatnan ng kanilang maling pagpili. Ang ikatlong pagpipilian, na siyang pinili ng Diyos, ay ang pagtubos; ang paglayo na ginawa nina Adan at Eva sa pamamagitan ng kanilang sadyang paglabag ay tutugunin sa pamamagitan ng Kanyang sakripisyo. Bagama’t magdudusa sila ng mga bunga ng kanilang pagkakasala, hindi sila mabubuhay nang walang hanggan sa kanilang kalagayang nagkasala. Hindi lamang ipinangako sa mga salita ang pagtubos sa sangkatauhan; Nakita rin ito sa kilos: “At iginawa ng PANGINOONG Diyos si Adan at ang kanyang asawa ng mga kasuotang balat at sila’y dinamitan” (Genesis 3:21). Ang mga kasuotang ito’y paghahayag kapwa ng katarungan at biyaya ng Diyos. Bagama’t ang kasalanan, sa anumang antas, ay nakakagalit sa Diyos, mabiyaya Niyang tinatanggap na linisin tayo mula sa lahat ng karumihan ng laman at takpan ang ating kahubaran ng Kanyang katuwiran.

**Ang Pagkakatawang-tao Bilang Misyon**

Mahalaga ang pagkakatawang-tao ni Cristo sa katuparan ng misyon ng Diyos. Samantalang kinatawan nina Adan at Eva ang pagdating ng ipinangakong Manunubos sa Genesis 3:21, na nararamtan ng mga kasuotang gawa sa balat ng inialay na mga hayop, nagkatotoo ang pangako sa Bagong Tipan sa pagkapanganak ni Jesus. Sa pamamagitan ng pagkakatawang-tao, ang Tagapaglikhang Diyos na walang kapantay (transcendent) ay nagkaroon ng pag-iral sa loob (immanent) ng Kanyang nilalang upang ilahad ang Kanyang sarili sa pinakaganap na antas sa sangkatauhan. Sa katauhan ni Jesus, lubos na nakitungo ang Diyos sa sangkatauhan para sa layunin ng paglalahad hindi lamang ng pag-ibig ng Diyos kundi maging ng layuning pagliligtas sa sangkatauhan. Hindi nanatiling malayo ang Diyos mula sa sangkatauhan sa Kanyang pagsisikap na iligtas sila. Sa halip, nilapatan niya ng tulay ang agwat sa pamamagitan ng pagtanggap sa likas ng katauhan at pagdanas sa mga kalumbayan at tukso ng tao. Sa pamamagitan ng iba’t ibang aspeto ng Kanyang ministeryo, hindi lamang ipinihayag ni Cristo, na may kahigpitan sa propesiya, ang paghahari ng Diyos, pinangatawanan din Niya ito sa pamamagitan ng pagbibigay ng mukha, tinig, at mga kamay sa misyon ng pagtubos ng Diyos. Sa pamamagitan ng pagpapagaling sa mga may sakit, paglilinis sa mga ketongin, pagbibigay ng paningin sa mga bulag, at pagbuhay sa mga patay, ipinakita ni Cristo ang kapangyarihan ng Diyos na ganap na baligtarin ang sumpa ng Pagkakasala. Sa pamamagitan ng pagsasagawa nito, muling binuo ni Cristo ang kaisipan ng pag-ibig ng Diyos upang maunawaan ito ng mga tao, maranasan ito, at mapalapit sa Diyos. Ang kamatayan ni Cristo bilang kapalit ay siyang pinakamataas na paraan ng Diyos upang magsikap na makipagkasundo sa sangkatauhang nahiwalay sa Kanya (Juan 3:16). Ang ministeryo at sakripisyo ni Cristo ay pinakamabuting pagmimisyon!

**Ang Ikalawang Pagdating: Naganap ang Misyon ng Diyos**

Ang mga huling salita ni Jesus sa Biblia ay “Oo, Ako’y malapit nang dumating” (Apocalipsis 22:20). Tatapusin ng Ikalawang Pagdating ni Jesus ang misyon ng Diyos sa panahon pagkatapos ng Pagkakasala at magbubukas ng bagong yugto ng misyon ng Diyos para sa Bagong Daigdig. Ang pagdating ni Jesus upang angkinin ang lupa bilang Kanyang kaharian ay siyang pagsasakatuparan ng pangako ng Manunubos sa Genesis 3:15. Ang bagong yugto ng misyon ng Diyos para sa Bagong Daigdig ay nagpapahayag ng ganap na pagbabaligtad ng mga bunga ng Pagkakasala: Muling makakasama ng Kanyang bayan ang Diyos, mapapawi ang pagdurusa at kamatayan (Apocalipsis 21:3, 4), at ang mga tao ay makakakain mula sa puno ng buhay (Apocalipsis 22:2).

### Ikatlong Bahagi: Aplikasyon sa Buhay

Ang pangunahing katanungan, “Saan ka naroon?” ay nakalaan din sa bawat isa sa atin ngayon. Sinasabi ng Biblia, “Yamang ang lahat ay nagkasala, at hindi nakaabot sa kaluwalhatian ng Diyos” (Roma 3:23). Imbes na subuking tumakbo palayo sa Diyos dahil sa ating mga kasalanan, na katulad ng sinikap na gawin nina Adan at Eva, kailangan nating suriing mabuti kung nasaan tayo sa ating ugnayan sa Kanya at mangumpisal sa Kanya ng anumang kasalanang nagawa natin. Nasa atin ang katiyakan: “Kung ipinahahayag natin ang ating mga kasalanan, Siya ay tapat at banal na magpapatawad sa ating mga kasalanan at tayo’y lilinisin sa lahat ng kalikuan” (1 Juan 1:9). Kung wala ang katiyakang ito, talagang hindi natin magagawang magbago sa ating buhay espirituwal. Ang bawat pagsisikap na takpan ang sarili nating kahubaran sa harapan ng Diyos ay kasing mangmang lamang ng pagsisikap nina Adan at Eva na takpan ang kanilang kahubaran ng mga dahon ng igos. Ang bawat solusyon na gawa ng tao upang pakitunguhan ang pagkakasala ay lubos na kulang at walang kabuluhan. Ang mga dahon ng igos ng ating mabubuting gawa, reputasyon, at mga titulo sa iglesya ay hindi sapat bilang mga pantakip na espirituwal. Tanging ang Diyos lamang ang makapagbibigay sa atin ng sapat na espirituwal na pantakip. Ang tanging solusyon na tumatagal ay ang pantakip na ibinibigay Niya sa atin sa pamamagitan ni Jesus. Hindi pinagtatakpan ng Diyos ang ating kasalanan. Inaalis Niya muna ang mga ito at pagkatapos ay tinatakpan tayo ng katuwiran ni Cristo.

At kung paanong lumabas ang Diyos upang hanapin sina Adan at Eva, hinahanap din Niya tayo, hindi upang parusahan tayo kundi upang ialok sa atin ang pakikipagkasundo upang iligtas tayo mula sa kahatulan na karapat-dapat sa ating mga kasalanan.

` `