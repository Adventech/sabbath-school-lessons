---
title:  Ang Diyos na Babalik Para sa Atin
date:   05/10/2023
---

`Basahin ang Juan 14:1–3. Sa anong mga paraan ito nauugnay sa mensahe sa huling panahon na masusumpungan sa Kasulatan?`

Nang panahon ng Kanyang ministeryo sa lupa, isa sa pinakamahalagang pangako ni Cristo, ang mapalad na pag-asa, ay muling sumasalamin sa hangarin ng Manlalalang na makasama tayo magpasa-walang hanggan. Tiniyak ni Jesus, “ ‘ako’y babalik at kayo’y tatanggapin ko sa aking sarili, upang kung saan ako naroroon, kayo rin ay naroroon’ ” (Juan 14:3).

Ayon kay apostol Juan, ang pangako sa wakas ay magiging reyalidad. “At narinig ko ang isang malakas na tinig na mula sa trono na nagsasabi, ‘Masdan ninyo, ang tabernakulo ng Diyos ay nasa mga tao. Siya’y maninirahang kasama nila, at sila’y magiging bayan niya. Ang Diyos mismo ay makakasama nila, at siya’y magiging Diyos nila’ ” (Apocalipsis 21:3).

“Magiging ganap ang gawain ng pagtubos. Higit na sumagana ang biyaya ng Diyos sa lugar kung saan sumagana ang kasalanan. Ang mismong lupa, na inaangkin ni Satanas na kanya, ay hindi lamang tutubusin kundi madadakila. . . . Dito, kung saan nanahan ang Anak ng Diyos sa sangkatauhan; kung saan ang Hari ng kaluwalhatian ay namuhay at nagdusa at namatay,—dito, sa panahon na gagawin Niyang bago ang lahat ng bagay, ang tabernakulo ng Diyos ay sasa mga tao. . . . Habang ang mga natubos ay lumalakad sa liwanag ng Panginoon, kanilang pupurihin Siya sa walang katapusang panahon dahil sa Kanyang dimailarawang Kaloob,—Emmanuel, ‘kasama natin ang Diyos.’ ”—Ellen G. White, THE DESIRE OF AGES, p. 26.

Makikita natin dito ang pinakamagandang paglalarawan ng Pagtubos. Sa wakas ay isasakatuparan na ng Diyos ng misyon ang Kanyang hangaring makasama ang Kanyang mga anak magpasa-walang hanggan. Ano ngang napakalaking pribilehiyo ang maging bahagi ng katotohanang ito!

**Lingguhang Hamon**. Sa loob ng tremestreng ito ay aanyayahan kang intensiyonal na makilahok sa misyon ng Diyos. Ito ay isang pagkakataon na makita at maranasan ang Diyos ng misyon na kumikilos sa iyong buhay. Samantalahin ang sandaling ito para sa personal na pagmumuni-muni at maging handa na ibahagi ang iyong natutunan sa iyong klase linggulinggo. Dagdag pa rito, hihikayatin ka ng Paghamon na pag-ibayuhin ang iyong pakikibahagi sa misyon ng Diyos.

`Hamon: Manalangin araw-araw sa darating na linggo para buksan ng Diyos ang iyong puso na maging bahagi ng Kanyang misyon.`

`Ibayong Hamon: Alamin ang pangalan ng isang tao sa iyong buhay na hindi mo pa kilala—isang kapitbahay, katrabaho, nagtitinda, drayber ng bus, dyanitor, atbp. Simulang manalangin para sa kanya araw-araw.`