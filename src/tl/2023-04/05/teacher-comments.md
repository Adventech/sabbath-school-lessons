---
title:  Komento ng Guro
date:   03/11/2023
---

### Unang Bahagi: Pangkalahatang Pananaw

Sa nakalipas na ilang linggo idiniin nating ang misyon ay nag-uugat sa pagkilos ng Diyos, at tinatawagan tayo ng Diyos sa misyon. Sa linggong ito, ang pokus ay nasa reyalidad na ang ilang nakaranas na sa Diyos ay umiiwas sa panawagan na magmisyon at sa pagkakataon na magbahagi ng umiibig na karanasang nagkaroon na sila.

Sa isang punto, lahat ng taong nagkaroon na ng karanasan kasama ang Diyos ay haharap sa tukso na iwasang magbahagi sa karanasang ito sa iba. Pinakamabuting mapagpakumbabang aminin ang pangyayaring ito kaysa isiping nangyayari lang ang tuksong ganito sa iba. Sa sandaling makilala natin na tayo’y nahaharap sa ganitong tukso, mas madaling gumawa ng mga unang hakbang palabas sa lugar na ito ng pag-iwas at papasok sa mas malusog na lugar ng pagbabahagi ng pag-ibig ng Diyos sa iba.

Sa huli, ang mga pagdadahilan upang makaiwas sa pagmimisyon ay mga tukso ng diablo na ayaw na sinuman ay makarinig o makaranas ng kabutihan ng Diyos. Kaya’t ang pag-iwas sa pagmimisyon ay hindi lamang pag-iwas sa tungkulin; sa halip, ito’y nakaligtaang pagkakataong dalhin ang iba sa higit na malalim at higit na makabuluhang paglakad kasama ng Diyos at tungo sa buhay na higit na masagana. Ang sumusunod na bahaging komentaryo ay naglalarawan ng dalawang potensyal na pamamaraan kung saan ang mga pagdadahilan ay ginagamit upang makaiwas sa pagmimisyon. Ang mga pagdadahilang ito ay hindi bumubuo sa natatanging dalawang paraan na maaaring mangyari ang pag iwas na iyon, ngunit ang mga ito ang dalawa sa pinakahayag na paraan. Ang unang halimbawa ay nakikita sa pamamagitan ng salaysay ng mga alagad sa halamanan ng Getsemani. Ang pangalawang halimbawa ay makukuha mula sa mga mahahalagang punto ng salaysay ni Jonas.

### Ikalawang Bahagi: Komentaryo

**Getsemani**

Noong papalapit na si Jesus sa mga huling oras ng Kanyang buhay sa lupa bago ang Kanyang pagkahuli, paglilitis, at kamatayan, dinala Niya ang mga alagad sa Halamanan ng Getsemani upang manalangin. Hiniling Niya sa tatlong alagad na pinakamalapit sa Kanya na manalangin kasama Niya at manatiling gising habang nananalangin Siya, dahil sa bigat ng mangyayari sa Kanya. Kailangang-kailangan ni Jesus ang kaaliwan ng mga kaibigan sa sandaling ito (Mateo 26:36-45).

Sa kasawiang-palad, ang mga alagad, na tapat na nagmamahal kay Jesus at itinuturing Siyang malapit na kaibigan, ay hindi makayanang gampanan ang kahilingan at nakatulog. Dalawang beses nangyari ang pagpapabayang ito; naging kampante ang mga alagad at pinahintulutan ang kanilang antok na pigilan sila sa pagbahagi sa mga pasanin ng Panginoon. Bago sila magkaroon ng pagkakataong ituwid ito, hinuli si Jesus at kinuha mula sa kanilang kalagitnaan (Mateo 26:47-56). Kaya’t ito’y nakaligtaang pagkakataon para sa mga alagad na maglingkod sa Kanya na kanilang labis na minahal.

Ang problema sa kalagayang ito para sa mga alagad ay hindi ang kakulangan ng karanasan ng pag-ibig ni Jesus. Sa puntong ito, marami na silang patotoo na nagpapahayag ng Kanyang pag-ibig para sa kanila. Hindi nga sila natangay nang papalayo kay Jesus. Kasama Niya sila sa Halamanan. Gayunpaman, nagkaroon ng pagiging kampante. Hindi maunawaan ng mga alagad kung gaano kahalaga ang pananatiling gising at pananalangin para kay Jesus sa mahalagang sandaling iyon. Nakaligtaan ng mga alagad ang pagkakataon na makibahagi sa pag-ibig ng Ama sa Kanya na nagturo sa kanila ng napakarami tungkol sa pag-ibig.

Nakakalungkot na madalas tayong nagkakaroon ng gayon ding pagkakampante at pagpapabaya ngayon. Mayroon tayong magagandang karanasan kasama si Jesus. At tayo’y hayagang mga tagasunod ni Jesus. Ngunit ang katotohanan, kung titingnan nating mas malapitan, marami sa atin ang naging kampante sa ating pananampalataya. Madalas na nagaganap ang pagkakampanteng ito nang halos hindi maramdaman. Kung pagbubulayan natin ang ating mga buhay, maaari nating makilalang hindi natin minamahal ang iba sa mga hayag na paraan. Katulad ng mga alagad, kilala nating mabuti si Jesus at nais nating makasama Siya, ngunit nahuhulog tayo sa kalagayan ng espirituwal na pagkaantok, na nakakaligtaan ang maraming pagkakataon na magbahagi ng Kanyang pag-ibig sa sanlibutang desperado. Kailangan nating paalalahanan ang isa’t isa, na may paggalang, na manatiling gising at palaging maging handa na magbahagi ng pag-ibig na naranasan natin sa nagdurusang sanlibutan.

**Jonas**

Ang pangalawang pagdadahilan na ginagawa natin upang makaiwas sa pagmimisyon ay kinakatawan sa anyo ng mga pagkakataong nakaligtaan sa salaysay ni Jonas. Ang anyong ito ng pagdadahilan ay iba sa pagpapabaya at pagkakampante na ipinakita ng mga alagad sa Getsemani. Gayunpaman, ang pangalawang pagdadahilan, tulad ng nauna, ay laganap din. Halimbawa ang salaysay ni Jonas ng ikalawang pagdadahilan sa ilang pangyayari. Bagama’t maraming aspeto ang salaysay, ang aklat ni Jonas, sa maraming pagkakataon, ay, sa pinakapuso nito, katulad ng sinabi na namin, salaysay ng mga nakaligtaang pagkakataon.

Kilala ni Jonas ang Diyos at nagpropesiya siya sa Israel para sa Diyos bago tumanggap ng panawagan na magtungo sa Ninive (2 Hari 14:25). Ngunit ang nauna niyang gawain bilang propeta ay palaging ginawa sa gitna ng mga Israelita at puro mga nakapagpapalakas ng loob na bagay para sa Israel. Hindi kasama sa gawain ni Jonas ang manghula sa gitna ng mga kaaway ng Israel. Kung babasahin mo ang buong aklat ng Jonas, mapapansin mo na labis na nakipagpunyagi si Jonas sa pagmamahal sa mga tao na nagmula sa kaligirang hindi Judio.

May dalawang mahalagang nakaligtaang pagkakataon na matatagpuan sa aklat ni Jonas. Ang unang nakaligtaang pagkakataon ay naganap sa barkong sinakyan ni Jonas upang tumakas sa Diyos. Sa gitna ng bagyo, napalibutan si Jonas ng mga maglalayag na sumasamba sa ibang mga diyos. Ngunit, sa gitna ng bagyo nakiusap ang mga maglalayag kay Jonas na manalangin sa kanyang Diyos sa pag-asang ang kanyang pamamagitan ay makakagawa ng pagkakaiba (Jonas 1:6). Hindi nanalangin si Jonas. Ang solusyon niya’y magpatiwakal (Jonas 1:12). Sa bahaging ito ng salaysay, hindi alam ni Jonas na ililigtas ng isang balyena ang kanyang buhay, kaya’t hiniling niya sa mga maglalayag na itapon siya sa dagat tungo sa kanyang kamatayan.

Ang mga maglalayag na nagtataglay ng higit na kahabagan sa kanilang mga puso kaysa kay Jonas, ay tumanggi noong una, hanggang sa wala na silang magawa (Jonas 1:13). (Alalahanin ang nakalipas na aralin tungkol sa pagiging bukas sa pagtanggap ng pagpapala mula sa kanila na inyong nakakasalamuha). Tumigil ang bagyo noong itinapon si Jonas mula sa barko. Bilang bunga nito, nagkaroon ang mga maglalayag ng respeto na dati’y wala para sa Diyos ni Jonas. Ang problema’y nakaligtaan ni Jonas ang pagkakataong manalangin sa Diyos imbes na magbigay ng solusyong pantao. Ang pagkakataong ito ay nagbigay sana sa mga maglalayag ng higit na kumpleto at mas mabuting pagkakaunawa kung sino ang Diyos.

Ang ikalawang nakaligtaang pagkakataon ay dumating pagkatapos na mangaral si Jonas sa Ninive. Tinanggap ng mga tao ang mensahe ni Jonas at nagsisi. Ngunit hindi matatagpuan si Jonas saanman. Bagkus ay umakyat siya sa malapit na burol na umaasang makita ang pagkawasak ng Ninive (Jonas 4:5). Noong mabigo iyon, nagalit si Jonas sa Diyos (Jonas 4:1). Ipinahayag ni Jonas ang tunay na dahilan para sa kanyang mga pagdadahilan upang makaiwas sa misyon ng Diyos. Sinabi ni Jonas sa Diyos na alam niyang mapagmahal at mahabagin ang Diyos, kaya’t marahil ay patatawarin Niya ang mga taga-Ninive (Jonas 4:2). Sa pagkilala sa katotohanang ito ng Biblia, ayaw ni Jonas na lumabas upang magmisyon sa bayang inaayawan niya, dahil ayaw niyang maranasan nila ang kabutihan ng Diyos.

Ang aklat ni Jonas ang tanging aklat sa Biblia na nagwawakas sa pamamagitan ng isang katanungan (Jonas 4:11). Simple lang naman ang tanong. Tinanong ng Diyos si Jonas, “Bakit hindi mo kayang mahalin ang mga taong ito na tulad sa Aking pagmamahal para sa kanila?” Dahil tumanggi si Jonas na mahalin ang kanyang mga kaaway, nasa labas siya ng lunsod kung kailan dapat ay nasa loob siya, na tumutulong sa mga taga-Ninive na humakbang papalapit sa kanilang pakikipag-ugnayan sa Diyos. Naging nakaligtaang pagkakataon ang pagtanggi ni Jonas.

Napapaloob ang mga pagdadahilan ni Jonas sa tinatawag natin ngayon na etnosentrismo, pagtatangi, at rasismo. Naranasan ni Jonas ang pagmamahal ng Diyos sa kanyang buhay at alam niyang ang Diyos ay mahabagin. Ngunit hindi malagpasan ni Jonas ang kanyang mga damdamin ng pagmamalaking pambansa. Dahil naniniwala siyang mas magaling siya kaysa sa iba, hindi siya handang magmisyon sa paraang ninanasa ng Diyos. Nakakalungkot na kasaysayan. Ngunit maaari tayong magpatuloy na matuto mula rito ngayon.

Ang katanungan sa dulo ng aklat ni Jonas ay para maitanong natin sa ating sarili ngayon at sa ating mga iglesya. Ipinapakita ba natin ang pagibig para sa mga komunidad sa ating kapaligiran, lalo na para sa mga kaanib nitong kakaiba kaysa sa atin mula sa ibang bahagi ng sanlibutan? Labis na maraming pagkakataon ko nang narinig ang mga pag-uusap sa iglesya o sa Paaralang Sabado na nagpapakita ng pagtangi at nakakasamang mga gawaing etnosentriko. Madalas na nasasamahan ang mga saloobing ito ng mga pagdadahilan kung bakit nasa labas ng ating pagmimisyon ang ilang grupo ng mga tao. Hindi kaiba ang ganitong pag-iisip mula sa kaisipan ni Jonas.

Nabigo si Jonas na mabatid na kapag nagpapakita ng pagmamahal at kahabagan ang Diyos sa iba, ang banal na pagpapakita Niya ng kahabagan ay dapat na magpaalala sa atin na ginawa rin para sa atin ng Diyos ang gayon. Kapag lumalabas ka upang magmisyon at nagbabahagi ng pag-ibig ng Diyos, bantayan mo kung paano nito binabago ang buhay ng mga tao. Ang ganitong karanasan ay maaari ring magpalago sa inyong paglalakbay kasama ng Diyos. Maaari ka ring madala ng ganitong karanasan sa mga bagong ugnayan sa mga taong maaaring iba kaysa sa iyo ngunit may ugnayan din kay Jesus. Maaari sanang magkaroon ng mga bagong kaibigan si Jonas sa barko na mababahaginan niya ng kanyang pananampalataya. Gayundin sa Ninive. Sa kasawiang-palad, nakaligtaan ang mga pagkakataong iyon dahil pinili ni Jonas na gumawa ng mga pagdadahilan na nakaugat sa kanyang makasariling pagmamalaki at etnosentrismo.

### Ikatlong Bahagi: Aplikasyon sa Buhay

Lahat tayo’y dapat na magpasalamat para sa magagandang karanasang mayroon tayo kay Jesus. Sa paglipas ng panahon, madalas tayong nagiging kampante sa ating paglalakbay kasama ng Diyos. Kasama ng pagkakampanteng ito’y madalas na dumarating ang likas na gumawa ng mga pagdadahilan para sa hindi pagbahagi ng pag-ibig ng Diyos sa iba. Maaaring maganap ang pagkakampante sa paraang malumanay, at bago pa natin malaman, tulog na tayo kung kailan kailangan nating maging gising. Bilang mga indibiduwal at mga iglesya, kailangan nating tapat na tumingin sa ating mga araw-araw na kabuhayan at tanggapin ang pananagutan. Kung hindi natin aktibong hinahanap ang pakikipag-ugnayan sa mga taong nagdurusa o nangangailangan ng tulong sa pagpasan sa kanilang mga kahirapan, tayo’y naging kampante na. Nangangailangan ang pagtanggap ng pananagutan ng pakikisama sa isang maliit na grupo ng mga pinagkakatiwalaang mga kaibigan mula sa iyong lokal na iglesya na nakahandang magbukas ng tungkol sa kanilang pagkakampante at nakahandang tumulong sa isa’t isa na makaisip ng mga paraan na muling pagningasin ang karanasan kasama ng Diyos, sa pamamagitan ng malikhaing pagbabahagi sa Kanya sa higit na malawak na sanlibutan sa ating paligid.

Para sa iba, higit na malungkot ang reyalidad; nagkaroon na sila ng mga pagdadahilan upang iwasan ang pagmimisyon sa mga espisipikong grupo ng mga tao, gaya ng mga Muslim o Katoliko, dahil nararamdaman nilang ang mga taong ito’y hindi karapat-dapat sa pagmamahal ng Diyos. Ipinapakita ng ganitong mga pagdadahilan na gumagawa ang saloobin ng pagmamataas at etnosentrismo sa kanila, kung saan, kailangan nilang hilingin sa Diyos na tulungan silang mahalin ang lahat ng mga tao. Makakamit natin ang layuning ito sa pamamagitan ng pagtatanong sa ating sarili kung ano ang iniisip natin tungkol sa ibang tao. Kung natatakot tayo sa ilang grupo o iniisip na hindi sila karapat-dapat na iligtas, ito’y tanda ng kamalian sa atin, hindi sa grupo. Ang matapat na pagtutuos ay nangangailangan ng pagmamatyag sa sarili at katapatan na mahirap makamit, ngunit ang isang iglesyang nakahandang pagmalasakitan ang mga reyalidad na ganito ay iglesyang maaaring maimpluwensyahan ng Banal na Espiritu.

` `