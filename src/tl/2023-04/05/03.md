---
title:  'Mga Idinadahilan Natin: Mga Maling Palagay'
date:   30/10/2023
---

Sinisi ni Jonas ang kanyang sarili nang dumating ang bagyo (Jonas 1:1–12). Ipinakikita ng kanyang asal ang patungkol sa uri ng pananaw at pagkaunawa sa Diyos o “mga diyos” na mayroon ang marami noon. Naniniwala sila na samantalang iba’t ibang diyos ang namamahala sa iba’t ibang lupain, ang dagat ay pinaniniwalaang magulong kaharian ng mga demonyo. Sa pananaw ng mga maglalayag, kinakailangan ng handog upang mapawi ang kanilang galit. Bagaman si Jonas ay isang Hebreo, malamang na mayroon siyang pananaw na naimpluwensiyahan ng mga tradisyunal na paniniwala ng mga panahon niya.

`Basahin ang Jonas 2:1–3, 7–10. Ano ang ipinakikita ng mga talata sa kung papaano nagsimulang maunawaan ni Jonas ang paglalaan ng Diyos?`

Bagaman tumatakbo si Jonas mula sa teritoryo kung saan ang mga tao ay nag-aangking si Jehova ang kanilang Diyos, natutunan niya (sa mahirap na paraan) na kahit naglalakbay siya sa mga dayuhang kultura, si Jehova ang nananatiling pinakamakapangyarihan. Sa Diyos ang hangin at mga alon. Kahit ang isda. “Ang lupa ay sa PANGINOON at ang lahat ng narito; ang sanlibutan, at silang naninirahan dito” (Awit 24:1). Nabaling ang puso ni Jonas sa Pinakamakapangyarihan ng lupa at dagat, siya’y nagkumpisal at naligtas.

Maaari rin tayong magkaroon ng maling pagkaunawa tungkol sa Diyos at kung ano ang inaasahan Niya mula sa atin. Ang pangkaraniwan nating maling pagkaunawa ay ang isiping nagnanasa ang Diyos na pagtuunan ang sarili nating kaligtasan at alisin ang ating mga sarili mula sa kasamaan ng sanlibutan sa ating paligid. Bagama’t tinuruan tayong ingatan ang ating sarili na “hindi nadungisan ng sanlibutan” (Santiago 1:27), dapat na nakatuon tayo sa kung papaano natin madadala ang biyaya ng Diyos at pag-asa sa mga nangangailangan.

Ang isa pang maling pagkaunawa na pumipigil sa ating tanggapin ang panawagan ng Diyos patungo sa misyon ay ang paniniwalang nakasalalay sa ating mga sarili ang tagumpay. Hindi tayo makakapagligtas ng isang kaluluwa gaya ni Jonas na hindi maililigtas ang Nineve. Maaari tayong magkaroon ng mentalidad na “tagapagligtas” sa ating misyon. Hindi tayo tinawagan na magligtas kundi makipagtulungan sa Diyos sa Kanyang gawaing pagliligtas. Nagpapatotoo tayo na pinupuri ang Diyos para sa mga tiyak na paraan na binabago Niya tayo, ngunit ang Diyos lamang ang makapagpapalapit ng mga tao sa Kanyang sarili. Maaari tayong magtanim ng mga binhi ng katotohanan, ngunit Diyos lamang ang makakahikayat sa puso. Madalas nating ikinalilito ang ating gampanin sa tungkulin ng Diyos, na sapat na upang makahanap ng dahilan ang sinuman upang hindi magpatotoo. Oo, ginamit ng Diyos si Jonas, ngunit tanging ang Diyos lamang, hindi si Jonas, ang humikayat sa Nineve.

`Mahirap na makahikayat ng mga kaluluwa, napakahirap gawin para sa mga tao kung sila lamang ang gagawa. Paano tayo matututo na pahintulutan ang Diyos na makahikayat ng mga kaluluwa sa pamamagitan natin at sa ating buhay at patotoo?`