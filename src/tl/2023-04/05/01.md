---
title:  Mga Idinadahilan Para Makaiwas sa Pagmimisyon
date:   28/10/2023
---

### Basahin Para sa Pag-aaral sa Linggong Ito
Jonas 1–4; Nahum 1:1; 2 Hari 17:5, 6; Awit 24:1; Santiago 1:27; Isaias 6:1–8.

> <p>Talatang Sauluhin</p>
> “At narinig ko ang tinig ng Panginoon, na nagsasabi, ‘Sinong susuguin Ko, at sinong hahayo para sa atin?’ Nang magkagayo’y sinabi ko, ‘Narito ako; suguin Mo ako!’ ” (Isaias 6:8).

Hindi lahat ng tinawag sa misyon ay kasing masunurin na gaya ni Abraham. Si Jonas ay isang halimbawa (Jonas 1–4). Tinawag ng Diyos si Jonas para sumigaw laban sa Ninive, ang kabisera ng Asiria. Matatagpuan ang lunsod na ito sa modernong-panahong Iraq, 560 milya mula sa Jerusalem, isang buwan na paglalakbay. Hindi lamang tumanggi si Jonas na pumunta—tumakbo siya sa kabilang direksyon. Nang nakarating siya sa Joppa ay nagbayad siya upang makapunta ng Tarsis, na ngayon ay timugang bahagi ng Espanya. Ang paglalayag sa 2,000-milya na paglalakbay ay tatagal ng hindi bababa sa isang buwan, depende sa lagay ng panahon. Dahil ayaw niyang harapin ang hari ng Asiria, ginamit ni Jonas ang buwan na gugugulin sana niya upang makarating sa Ninive para makalayo rito. Bakit siya, na isang tao ng Diyos, ay gumawa nang ganito?

Ang mga taga-Ninive ay kilalang masasama, mga taong kilala sa kanilang kabuktutan at kalupitan na sumalakay sa Israel at Juda. Gayunpaman, tinawag ng Diyos si Jonas upang pumunta sa Ninive at sumigaw laban sa malaking kasamaan nito (Jonas 1:2). Ang mga salita rito ay katulad na katulad sa mga salitang ginamit ng Diyos kay Abraham patungkol sa Sodoma at Gomorra sa Genesis 18:20, 21. Gayunman, gaya ng makikita natin, si Jonas ay hindi si Abraham.

Anong matututunan natin mula sa pag-uugali ni Jonas patungkol sa mga idinadahilan natin para makaiwas sa misyon?

_*Pag-aralan ang liksyon sa linggong ito bilang paghahanda para sa Sabbath, Nobyembre 4._