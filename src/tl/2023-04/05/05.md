---
title:  'Ang Ating mga Dahilan: Mga Di-komportableng Paghaharap'
date:   01/11/2023
---

“O PANGINOON, di ba ito ang aking sinabi, nang ako'y nasa aking bayan pa? Kaya nga ako'y nagmadaling tumakas patungo sa Tarsis; sapagkat alam ko na Ikaw ay Diyos na mapagpala, mahabagin, hindi kaagad nagagalit, sagana sa tapat na pag-ibig at nalulungkot sa kasamaan” (Jonas 4:2). Napakagandang panalangin ni Jonas. O ganoon nga ba?

`Basahin ang Jonas 4. Ano ang problema sa taong ito?`

Napakalalim ng pagkamuhi ni Jonas para sa mga taong pinagsuguan sa Kanya ng Diyos na anupa’t naramdaman niyang mas mabuti pang siya ay mamatay kaysa sa mapahiya kapag nahayag ang kabiguan ng kanyang pangangaral ng pagkawasak laban sa mga taga-Nineve. Nais ni Jonas na maging kasunod na Sodoma at Gomora ang Nineve. Umaasa siyang huhukuman ng Diyos ang kinamumuhiang bayang ito. Nang hindi ito nangyari, nayanig ang kanyang pananaw hanggang sa kaibuturan, at mas gugustuhin pa ni Jonas na mamatay kaysa pahintulutan na mabaliktad ang kanyang mundo.

Sa ikalawang pagkakataon sa kasaysayan ni Jonas, hinarap siya ng Diyos, hindi sa pamamagitan ng sermon o kasabihan kundi ng isang karanasan. Hindi nabubuo ang mga pananaw nang biglaan. Hindi rin sila nagbabago dahil nakakarinig tayo ng bago o kakaiba. Madalas na nabubuo ang mga pananaw at nababago batay sa karanasan sa buhay at kung paano sila bigyang kahulugan o ipaliwanag.

Ang bagong karanasan na ibinigay ng Diyos kay Jonas ay para tulungan siyang makilala ang sarili niyang baluktot na pananaw. Pinatubo ng Diyos ang isang halaman sa mahimalang pamamaraan sa loob lamang ng isang araw upang makapagbigay ng sapat na lilim kay Jonas mula sa nagbabagang sinag ng araw. Nagpasalamat si Jonas, hindi para sa Diyos, na nagsagawa ng himala, kundi para sa halaman. Sa halip na makita na ito’y himalang hindi karapat-dapat para sa kanya, nakita niya ito na angkop at karapat-dapat na biyaya na sumunod sa mabubuti niyang gawa. Nang mamatay ang halaman, ito’y isang kasawian na naging dahilan para magalit si Jonas at mawalan ng katiyakan sa kanyang sariling halaga, at ang pag-iisip niya’y humantong sa pagnanais na magpakamatay.

Ang karanasan ay sinundan ng malumanay na tinig ng Diyos ng pagsaway, na tinutulungan si Jonas na makita kung gaano kahangal na pahalagahan niya ang isang halaman kaysa sa libu-libong mga lalaki, babae, at mga bata sa Nineve, gayundin ang mga hayop.

`Hindi nagtatapos ang kwento sa pagsisisi ni Jonas. Sa halip, ang hindi tapos na kwento ay bumaling sa atin. Ano ang gagawin natin tungkol sa pagpapahalaga ng Diyos sa masasama, para sa mga mapang-api, para sa mga hindi naaabot sa buong mundo?`