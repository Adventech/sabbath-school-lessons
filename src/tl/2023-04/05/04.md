---
title:  'Mga Idinadahilan Natin: Kaabalahan'
date:   31/10/2023
---

Ang karanasan ni Jonas sa tiyan ng isda (tingnan ang Jonas 2) ay madamdaming pagpapakita ng pag-ibig at habag ng Diyos, at ipinakikita ng panalangin ni Jonas na hindi niya nakaligtaan ang mensahe ng pag-ibig ng Diyos. Ngunit hindi ibig sabihin na dahil nagkaroon siya ng kamanghamanghang engkwentro sa Diyos ay madali ng mababago ang mga matatandang gawi ng pag-iisip o saloobin, kahit pa nga nagtungo siya sa Ninive.

`Basahin ang Jonas 3. Paano tumugon ang mga tao sa ipinangaral ni Jonas? Anong mga liksyon mayroon dito para sa atin tungkol sa pangangaral?`

Anuman ang personal na nararamdaman ni Jonas tungkol sa mga taga-Ninive, ipinangaral niya ang ibinilin ng Diyos sa kanya, at nakakamangha ang mga naging bunga. Nakilos ang mga taga-Ninive na magsisi! Oo, maraming kinailangang pagdaanan si Jonas, upang gawin iyong ayaw niyang gawin, ngunit noong ginawa niya ito, naluwalhati ang Diyos.

Kaya’t naisusulong ang misyon ng Diyos sa mga balikat nilang nakahandang magsakripisyo, kahit pa napipilitan. Ang ating mga pinahahalagahan ay dapat na magbigay daan sa mga prayoridad ng Diyos para sa kapakanan ng mga naligaw. Katulad ni Jonas, kung minsan ay may mga iniingatan tayong mga pagtatangi na pumipigil sa ating abutin ang isang tao o isang grupo.

Ang pagharap sa ating mga pagtatangi ay nangangailangan ng pagpapakumbaba. Nangangailangan din ng panahon at kalakasang emosyonal ang pagmimisyon. Ang pamumuhunan sa buhay ng ibang tao at tunay na pagaaruga sa kanila ay maaaring nakakapagod. Sa kapanahunang nahihirapan tayong magtaguyod ng sarili nating mga buhay at suliranin, ang pagbibigay ng emosyonal na suporta ay maaaring maging labis na nakakapagod.

At sa huli, ang pagkakasangkot sa misyon ay madalas na nangangailangan na baguhin natin ang mga nararamdaman natin tungkol sa pera at kung paano ito gamitin. Maging kung ito man ay may kinalaman sa pangangalaga sa mga tao, pagbili ng mga babasahin at mga materyales na pang-outreach, o pagbabayad para sa mga paglilingkod upang magkaroon ng libreng panahon para sa gawaing misyonero, may mga gastusing sangkot sa pagmimisyon. Anuman ang maging anyo nito, ang pagmimisyon ay nangangailangan ng sakripisyo.

Ang mabuting balita ay sa kabila ng mga kakulangan ni Jonas, makapangyarihang gumawa ang Diyos sa pagdadala sa mga taga-Nineve sa pagsisisi. Nakakalungkot na hindi nakibahagi si Jonas sa pagpapala ng katuwaan ng kalangitan.

Anong sakripisyo ang hinihingi ng Diyos sa iyo—o paghandaan mong gawin—para sa pagbabahagi ng Kanyang pag-ibig sa ibang tao? Gaano kaganap ang iyong pagtitiwala na tutuparin Niya ang Kanyang pangako na pagyayamanin ang iyong buhay sa pamamagitan ng sakripisyo?