---
title:  Narito Ako; Suguin Mo Ako
date:   02/11/2023
---

Higit pa sa kamangha-mangha ang kwento ni Jonas. Ang katotohanan na maililigtas ng Diyos ang mga taga-Nineve sa kabila ng mahinang pagpapatotoo ni Jonas ay malinaw na paalala na ang ating tungkulin ay para lamang maging isang daluyan para sa Diyos, na Siyang tanging makapagpapatunay sa pagkakasala at makakahikayat sa mga puso. Ito’y paalala na naghahanap lamang ang Diyos ng mga handa at mapagpakumbabang mga mensahero na susunod sa Kanyang mga tagubilin.

`Basahin ang Isaias 6:1–8. Ano ang pangunahing kaisipan sa talatang ito?`

Naroon ang panawagan. Naghahanap ang Diyos ng mga handang boluntaryo. Dapat na tumugon tayo sa panawagan na iyon sa pamamagitan ng pagpapasakop sa Kanyang pangunguna, pakikinig sa Kanyang tinig, at pagkatapos ay pagpiling sumunod anuman ang sabihin Niya.

Ipinapahayag din ng kwento ni Jonas ang pag-ibig ng Diyos para sa mga tao na nabubuhay kung saan hindi nararamdaman ang Kanyang pag-ibig at hindi naririnig ang Kanyang tinig. Kung paanong nahabag ang Diyos sa Nineve, nahahabag Siya sa milyun-milyong nabubuhay sa mga lunsod ngayon, kung saan pinapalitan ng mga gusali ang mga puno at bulaklak, at mahirap na tumahimik at makinig dahil palaging maingay. Tungkol sa Nineve sinabi ng Diyos, na sila’y “hindi nalalaman kung alin sa kanilang mga kamay ang kanan

o ang kaliwa” (Jonas 4:11). Nangangailangan ang Diyos ng mga mensahero na handang dalhin ang Kanyang mensahe ng pag-asa sa kanila na natabunan na ng kaabalahan at kapangitan ng buhay.

Nakarinig si Isaias ng tinig na nagsasabing, “Sinong hahayo?” Ano ang magiging tugon mo?

`Hamon: Sa isang malinis na papel o sa iyong prayer journal, maglista ka ng 10 tao na alam mong hindi mananampalataya. Tatawagin natin silang iyong “mga alagad.” Ilista mo ang kanilang mga pangalan kung maaari. Huwag mong ilalayo ang listahang ito, at sa nalalabing bahagi ng kwarter na ito ay manalangin ka araw-araw para sa bawat isa sa iyong mga 10 alagad. Manalangin ka na tulungan ka ng Diyos na maging malapit na kaibigan nilang hindi mo pa ganoon kakilala. Manalangin ka na magkaroon ka ng mas malalim, mas malapit, at nagtitiwalang pagkakaibigan sa mga dati mo nang kaibigan. Habang mas napapalalim mo ang inyong relasyon, maingat na magbantay at makinig upang malaman mo ang kanilang mga pangangailangan, pasakit, at pait. Pagkatapos ay manalangin na tulungan sila ng Diyos sa bahaging iyon.`

`Ibayong Hamon: Pumili ng lunsod na malapit sa iyo, at gayundin ng isa pang lunsod sa ibang bahagi ng mundo. Magsimulang manalangin para sa mga tao na nabubuhay at gumagawa sa bawat isa sa mga lunsod na ito. Hilingin sa Diyos na magtayo ng matibay na presensyang Adventista na maaaring magbahagi ng katotohanan ayon sa nalalaman natin—ang katotohanan tungkol sa malapit na pagdating ni Jesus.`