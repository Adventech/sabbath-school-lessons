---
title:  'Mga Idinadahilan Natin: Takot'
date:   29/10/2023
---

`Basahin ang Nahum 1:1; Nahum 3:1–4; at 2 Hari 17:5, 6; 2 Hari 19:32–37. Ano ang ipinahahayag ng mga talatang ito patungkol sa Ninive at sa ugnayan sa pagitan ng Asiria at Israel? Papaano nito naapektuhan ang naging pasya ni Jonas na pumunta sa Tarsis?`

Isa sa mga dahilan kung bakit ayaw ni Jonas na magtungo sa Ninive ay takot. Ang mga taga-Asiria ay nakatatakot na kalaban, at ang Ninive ang kabisera ng kaharian.

“Ang Ninive, kabisera ng kaharian ng mga taga-Asiria, ang isa sa pinakamalaki sa mga lunsod ng sinaunang daigdig sa panahong nahati ang Israel. . . . Ang Ninive ay isang sentro ng krimen at kasamaan sa panahon ng kanyang panandaliang kasaganaan. Inilarawan ito ng kinasihang (Salita ng Diyos) bilang ‘madugong lunsod! Punong-puno ng kabulaanan at samsam.’ Sa matalinhagang pananalita, inihalintulad ni propeta Nahum ang mga taga-Ninive sa isang malupit at nananakmal na leon. ‘Sapagkat sino,’ tanong niya, ‘ang kailanma’y nakaligtas sa iyong walang tigil na kalupitan?’ Nahum 3:1, 19.”—Ellen G. White, PROPHETS AND KINGS, p. 265. Ang Nineveh ay isang napakagandang lunsod. Sinasabi sa atin ng mga mananalaysay na lubos na pinalawak ni Senakerib ang lunsod, kabilang ang pagtatayo ng malaking timog-kanlurang palasyo na nag-iisang may sukat na 1,650 talampakan sa 794 talampakan (503 sa 242 metro) at naglalaman ng hindi bababa sa 80 silid. Nagtayo rin siya ng 18 padaluyan upang magdala ng tubig sa lunsod mula sa layong 40 milya (65 kilometro). Ang sukat pa lamang nito ay nakatatakot na.

Ngunit malulupit din ang mga taga-Asiria. Ipinagyabang ni Senakerib sa kanyang salaysay ng pananakop sa Babilonia na kanyang pinuno ng bangkay ng mga naninirahan dito ang mga lansangan, bata at matanda, at natagpuan sa mga inukit na larawan noong panahon ng paghuhukay ang mga nagpapakita ng mga eksenang ipinapako ng mga sundalo ang mga biktima. Ito ay mga taong hindi mo nanaising makatagpo; hindi sila takot na gumamit ng karahasan, at malulupit din sa mga hindi nila gusto. Malamang na nanginginig si Jonas sa takot sa pag-iisip na lumakad sa gitna ng mga taga-Ninive.

Sa kabila ng lahat ng mga ito, madalas nating binabasa ang kuwento ni Jonas nang may di-pagsang-ayon dahil hinayaan niya ang takot na maging hadlang sa pagsasagawa ng mga tagubilin ng Diyos. Ang hindi natin napagtatanto ay ang posibilidad na magagawa rin natin ang gayong bagay, ito ay, ang hayaan ang ating sarili na kontrolin ng ating mga takot sa halip na ng Diyos.

`Pag-isipang muli ang panahon na damang-dama mong pinapatnubayan ka ng Diyos na gawin ang isang bagay na, dahil sa takot, ay ayaw mo talagang gawin. Anong mga liksyon ang matututunan mo mula sa karanasang iyan?`