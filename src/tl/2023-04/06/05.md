---
title:  “Siya Na Inyong Ipinako sa Krus”
date:   08/11/2023
---

Itinala ng Gawa 2 ang pagbubuhos ng Banal na Espiritu noong Pentecostes. Habang nananalangin ang mga tagasunod ni Jesus, bumaba sa kanilang mga ulo ang mga dilang apoy. Kinilala nila na ang ipinangakong kapangyarihan ng Banal na Espiritu ay naibigay na.

`Basahin ang Gawa 2:1-41. Ano ang nangyari sa mga alagad bilang bunga ng pagtanggap ng Banal na Espiritu noong Pentecostes?`

Nagsimulang magsalita ang mga alagad ng iba’t-ibang wika “ayon sa ipinagkaloob sa kanila ng Espiritu” (Gawa 2:4). Ang mahalaga rito’y binigyang kapangyarihan ng Diyos ang bawat isa para sa kapakinabangan ng mga hindi mananampalataya. Ang biyaya’y hindi lamang para sa kanilang sariling kabutihan. Hindi ito biyaya upang gawin silang angkop para sa kalangitan

o biyaya upang gawing mas madaling magnegosyo sa ibang lenggwahe. Ibinigay ang biyaya upang tuparin ang misyon ng Diyos sa mga naligaw. Ngayo’y tinatawagan ng Diyos ang bawat isa sa Kanyang mga tagasunod.

Binigyan tayo ng mga kaloob: ano pang mas dakilang pagtawag sa misyon kaysa sa gamitin kung ano ang ibinigay sa atin upang maabot ang iba?

Ang pagbubuhos ng Banal na Espiritu ay nagbunga sa pagsisisi ng maraming tao sa kanilang pagtanggi sa Mesiyas, dahil tiyak na ang ilan sa kanila ay naroon sa Jerusalem noong mamatay Siya. Isipin ninyo ang kapangyarihan dito: pinaratangan ni Pedro ang ilan sa kanila ng pagpapapako kay Cristo sa krus. Nakilala nila ang kanilang ginawa at, dahil nasumbatan, ay nagsabi: “Mga ginoo, mga kapatid, anong dapat naming gawin?” (Gawa 2:37).

Ngunit bago sila makatanggap ng kapatawaran, sinabi ni Pedro sa kanila: “Magsisi kayo, at magpabautismo ang bawat isa sa inyo sa pangalan ni Jesu-Cristo upang mapatawad ang inyong mga kasalanan; at tatanggapin ninyo ang kaloob ng Espiritu Santo” (Gawa 2:38).

Gumagawang magkakasama, na kasundo ng Banal na Espiritu at ng isa’t isa, nangaral ang mga tagasunod na ito ni Jesus ng pagsisisi at ng kapatawaran ng mga kasalanan—maging sa kanila na maaaring tahasang sangkot sa pagpako kay Jesus sa krus! Iyon ang kapangyarihan ng ebanghelyo. Kung hindi ka mahikayat ng pabalitang iyon sa pagmimisyon, ano pa ang makakagawa nito? Tinawagan tayo na ipangaral ang ebanghelyo sa sanlibutan, isang makasalanan, nahulog, at tiwaling bayan. Hindi natin tungkulin na humatol; ang ating tungkulin ay sumaksi para sa kapangyarihang nagliligtas ni Jesus.

`Bakit ang kaisipan na maging ang ilan na kasabwat sa kamatayan ni Cristo ay inalukan ng kaligtasan ay (1) pinapalakas ang ating kalooban para sa ating sariling mga kaluluwa, at (2) pinapalakas ang ating kalooban na sumaksi sa iba, gaano man sila kasama?`