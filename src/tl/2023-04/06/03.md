---
title:  Isang Saligang Mula sa Propesiya
date:   06/11/2023
---

`Basahin ang Lucas 24:36-49. Ano ang nangyari dito, at bakit ito ay isang mahalagang karanasan para sa mga alagad?`

Kapansin-pansin na sa simula ay hindi naniwala ang mga alagad dahil sa pangamba. Pagkatapos, noong makita nila si Jesus at matiyak na talagang buhay Siya, hindi naman sila naniwala dahil sa katuwaan (Lucas 24:41). Naramdaman mo na ba na ang isang bagay ay labis na mabuti upang maging totoo? Ito ang karanasan ng mga alagad at ng iba pa doon sa silid sa itaas.

Kung iniwanan sila ni Jesus na ito lamang ang karanasang taglay nila, pagkatapos ay umalis Siya, maaaring hindi makatagal ang kanilang pananampalataya. Sa paglipas ng panahon, maaaring kumupas ang kapangyarihan ng karanasan; makakalimot sila, o magsimula, marahil, na pag-alinlanganan ito. Kaya’t hindi huminto si Jesus sa pagpapakita lamang sa kanila ng Kanyang mga pilat at pagkain ng isda sa kanilang harapan. Bagkus, dinala Niya ang mga ito sa Salita at ipinakita sa kanila ang saligan sa propesiya ng Kanyang gawain at ministeryo. Ibig sabihin, gaano man kadakila ang karanasan nila kasama Siya, ninais pa rin ni Jesus na maisalig sa Salita ng Diyos ang kanilang pananampalataya.

“Ito ang Aking mga salitang sinabi Ko sa inyo, noong Ako'y kasama pa ninyo, na kailangang matupad ang lahat ng mga bagay na nakasulat tungkol sa Akin sa kautusan ni Moises, sa mga propeta, at sa mga awit” (Lucas 24:44).

Dito ay nakita natin na mayroon ding makapangyarihang pangganyak para sa pagpapatotoo, para sa pagmimisyon: ang Salita ng Diyos. Alam ni Jesus na upang mapatibay ang karanasan ng mga alagad, kailangan nilang maunawaan kung bakit dapat Siyang mamatay at kung ano ang kahulugan ng Kanyang pagkabuhay na mag-uli. Kailangang mabago ang kanilang pananaw mula sa isang kaharian na pulitikal at makalupa tungo sa dakilang tugon sa pagkakasala at tagumpay ni Cristo sa kamatayan. Higit pa ang ebanghelyo kaysa pagkamit ng kalayaang pulitikal ng Israel. Ipinahahayag nito ang tagumpay ni Cristo kay Satanas at tinitiyak na isang araw lilipulin ang lahat ng kasamaan sa sanlibutan, na ang lupa ay muling lilikhain, at makakasama ng Diyos ang Kanyang bayan. “Binuksan Niya ang kanilang pag-iisip” (Lucas 24:45) upang maunawaan nila ang mga katotohanang ito, na kailangan nilang ibahagi sa sanlibutan.

Hindi mapapanatili ang ating karanasan kay Jesus kung walang saligan sa Kanyang Salita, kasama ang mga propesiya na tumuturo sa kasaysayan at mga pangyayaring humahantong, at kasama ang una at ikalawang pagparito ni Cristo. Sa mabuting pagkakaunawa sa mga katotohanang ito, maaari tayong maging handa at nagaganyak para sa pagmimisyon.

`Gaano kalinaw mong nauunawaan ang mga propesiyang tumuturo kay Cristo, kapwa ang una at ikalawa Niyang pagparito? Lalo na sa mga huling araw, bakit kailangang nakasalig tayo sa Salita ng Diyos, kasama ang mga propesiya, at bakit napakahalagang maintindihan ang mga ito, lalo pang higit para sa pagmimisyon?`