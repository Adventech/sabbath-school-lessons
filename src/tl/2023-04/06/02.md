---
title:  Upang Ibahagi ang Mabuting Balita
date:   05/11/2023
---

`Basahin ang Lucas 24:1-12. Ano ang tugon ng mga nakarinig tungkol sa nabuhay na Cristo?`

Maaga ng Linggo ng umaga, pagkatapos ng kamatayan ni Jesus, sinabi ni Lucas na ilan sa mga babae ay nagtungo sa libingan. May dala silang mga pabango, kaya’t marahil ay lilinisin nila ang katawan ni Jesus ngayong nakalipas na ang Sabbath. Umaasang makakatagpo sila ng libingang natatakpan pa, nagulat silang maabutan na walang laman ang libingan. Hindi alam kung ano ang gagawin, natakot sila nang magpakita ang dalawang lalaki sa nagniningning na kasuotan. Gayunpaman, mayroong mensahe ang mga lalaki para sa kanila. Ipinaalala sa kanila ang mga salita ni Jesus, sinabihan nila ang mga babae na tunay na nabuhay na mag-uli si Jesus, katulad ng Kanyang sinabi. Labis na naligayahan sa pabalita, mabilis silang nagbalik kung saan naroon ang mga alagad at ang marami sa iba pang mga tagasunod ni Jesus at sinabi sa kanila kung ano ang kanilang nakita at narinig, sapagkat hindi mapigilan ang kanilang kasiyahan. Ibig sabihin, nagbabahagi sila sa iba kung ano ang kanilang nalaman kay Cristo.

Mailalarawan ba ninyo ang naramdaman ng mga babae? Katatapos lamang nila magkaroon ng kahanga-hanang karanasan, na pumuno sa kanila ng pagkamangha, ngunit tinawag ng mga alagad na “walang kabuluhan” ang kanilang karanasan at ayaw nilang maniwala sa kanila. Kaya nga, dahil hindi tiyak kung maniniwala sa kanila o hindi, tumakbo mismo si Pedro patungo sa libingan upang makita niya ito mismo.

Para kay Pedro—at para sa marami sa atin—mayroong pag-aalinlangang tanggapin ang isang bagay dahil lamang iba ang nagsabi nito. Bagama’t nakinig si Pedro sa mga babae, hindi niya magawang makibahagi sa kanilang karanasan hanggang makalipas ang ilang sandali. Noong una, ang tangi niyang naranasan ay ang libingang walang laman, at dahil dito, sinabi ni Lucas, na “nagtataka siya sa nangyari” (Lucas 24:12, NKJV). Hindi katulad sa mga babae ang karanasan niya sa libingan.

Sa kabila ng tugon ni Pedro, sa sandaling marinig ng mga babaing ito ang pabalita tungkol kay Jesus, ninais nilang ibahagi ito sa iba. Anong higit pang panghikayat mayroon para sa misyon kundi ang ipaalam sa iba ang ginawa ni Jesus para sa kanila? Anong pangganyak ang hihigit pa kaysa sa ipangalat ang pabalita ng kaligtasan kay Jesus, na siyang tanging pag-asa ng sinuman sa atin?

Siyempre, kailangan natin ng tuluyang karanasan kasama ng Diyos bago natin ito maipamahagi sa iba. Ang pagnanasa nating ibahagi sa iba kung ano ang labis nating minamahal ay dapat na maging mahalagang bahagi ng ating pagkakaganyak para sa pagmimisyon. Sa wakas, hindi natin maibabahagi ang isang bagay na tayo mismo ay wala, hindi ba?

`Ano ang ilan sa mga karanasan mo sa realidad ng Diyos at ng Kanyang pagmamahal? Bakit napakahalaga ng mga panahong ito sa iyo, at paano ka nila nahihikayat na ipaabot sa iba ang mabuting balita?`