---
title:  Ang Paghihintay at ang Misyon
date:   07/11/2023
---

Nagtatapos ang Lucas 24 sa pag-akyat ni Jesus sa kalangitan (Lucas 24:50-53). Ngunit hindi ito ang wakas ng kasaysayan. Nagpatuloy ang may akda, si Lucas, sa pagsulat ng Gawa. Bago umakyat sa langit si Jesus, nagbigay Siya sa mga alagad ng isang misyon, isang pangako, at agarang bilin na maghintay sa Jerusalem para sa “kapangyarihan galing sa itaas” (Lucas 24:49; tingnan din ang Gawa 1:4-8).

Binilinan ni Jesus ang mga alagad na maghintay sa Jerusalem hanggang sa matupad Niya ang Kanyang pangako na ipadala ang Pangako ng Ama (ang Banal na Espiritu), na magbibigay-kapangyarihan sa kanila na maging mga saksi sa Jerusalem, Judea, Samaria, hanggang sa kadulu-duluhang bahagi ng lupa.

`Basahin ang Gawa 1:12-26. Ano ang ginagawa ng mga alagad, na ngayo’y nasa 120 lalaki at babae na sa bilang, habang naghihintay sila?`

Binigyan ni Jesus ng malinaw na misyon ang mga alagad: sila’y magiging mga saksi para sa Kanya sa sanlibutan. Kaya’t habang naghihintay, naghanda sila para sa kanilang misyon sa dalawang paraan. Una, sinasabi ni Lucas na nagpatuloy sila sa nagkakaisang panalangin at pagsusumamo. Walang pagaalinlangan sa kanilang mga pag-iisip tungkol sa misyon na ibinigay sa kanila ni Jesus, at bawat isa sa kanila’y tumanggap sa misyon na iyon. Ito’y nagudyok sa kanila upang magkaisa sa pananalangin. Hindi ibinahagi ni Lucas kung ano ang ipinapanalangin nila, ngunit tiyak na nananalangin sila para sa karunungan, kalakasan, at tapang na magkakasama nilang magampanan ang misyon. Napakabuting halimbawa para sa atin.

Ang ikalawang bagay na kanilang ginawa habang sila’y naghihintay ay ang maghanda ng mga kakailanganin para sa kanilang misyon. Ipinagkanulo ni Judas si Jesus upang patayin pagkatapos ay nagpatiwakal. Dahil dito’y nagkaroon ng bakante sa labingdalawa. Kaya’t habang naghihintay, hinangad ng mga alagad ang patnubay ng Diyos at pumili ng kapalit. Sa katunayan, nag-organisa ang mga alagad at nagplano sa pagsisimula ng kanilang misyon. Sa paggawa ng mga pagpapasyang ito, nagkaroon si Pedro ng pangunahing gampanin. Walang sumalungat sa kanyang pagkilos; nakita ng lahat ang karunungan ng Diyos dito. May pagkakaunawaan at pagtitiwala na kumikilos at gumagawa ang Diyos sa kanilang kalagitnaan. Ang panahon ng kanilang paghihintay ay hindi nasayang na walang ginagawa kundi puno ng layunin at aksyong kinikilos ng misyon.

Habang naghihintay tayo sa pagbubuhos ng Banal na Espiritu upang tulungan tayong maganap ang dakilang misyon ng Diyos, kailangan tayong magkaisa at palakasin ang loob ng isa’t isa (Hebreo 10:24, 25), na nananalangin para sa Banal na Espiritu ng Diyos. Gayundin, kailangang naiaayon natin ang ating mga sarili at ang ating iglesya sa hangarin ng Diyos—ang pagliligtas sa mga nangawaglit.

`Paano tayo matututong maghintay sa Panginoon at hindi mawalan ng pananampalataya habang ginagawa ito? Samantala, habang naghihintay, paano mo pinakamabuting magagamit ang iyong oras tulad ng ginawa ng mga alagad dito?`