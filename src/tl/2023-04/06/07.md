---
title:  Karagdagang Kaisipan
date:   10/11/2023
---

Ang ating gawain sa pagmimisyon ay dapat na magmula sa malalim na pagmamahal at pagpapasalamat sa nagawa at ginagawa ni Jesus sa ating mga buhay. Ang anumang iba pang pagganyak ay mali. Susi ang pananatili sa Salita at patuloy na pag-ayon sa Salita sa matagumpay na pag-abot sa iba at pangangaral. “Dapat na mailakip ang ating buhay sa buhay ni Cristo; dapat na patuloy tayong kumuha sa Kanya, kumakain sa Kanya, ang Tinapay ng buhay na bumaba mula sa langit, na sumasalok mula sa bukal na palaging sariwa, na patuloy na nagbibigay ng saganang kayamanan nito. Kung pananatilihin nating nasa harapan natin ang Panginoon, na pinapahintulutan ang ating

mga puso na magpasalamat at purihin Siya, magkakaroon tayo ng patuloy na kasariwaan sa ating buhay relihiyon. Ang ating mga panalangin ay magiging pakikipag-usap sa Diyos gaya ng sa kung paano tayo makipag-usap sa isang kaibigan. Personal Niyang sasabihin sa atin ang Kanyang mga hiwaga. Madalas na darating sa atin ang matamis na kasiyahan ng pagkadama ng presensya ni Jesus. Madalas na mag-aalab ang ating mga puso habang lumalapit Siya upang makisama sa atin na tulad ng Kanyang ginawa kay Enoc. Kung ito’y magiging tunay na karanasan ng Kristiyano, makikita sa kanyang buhay ang kapayakan, pagpapakumbaba, kaamuan, at pagkamababa ng puso, na magpapakita sa lahat ng kanyang kasamahan na nakasama niya si Jesus at natuto mula sa Kanya.”— Ellen G. White, CHRIST’S OBJECT LESSONS, pp. 129, 130.

Hindi magkakaroon ng paglago o pagbubunga sa buhay na nakasentro sa sarili. Kung tinanggap ninyo si Cristo bilang personal na Tagapagligtas, kailangan ninyong kalimutan ang inyong sarili, at subuking makatulong sa iba. Mangusap kayo tungkol sa pagmamahal ni Cristo, sabihin [sa iba ang tungkol sa Kanyang kamatayang alay para sa kanila] . . . Habang tinatanggap ninyo ang Espiritu ni Cristo—ang Espiritu ng pag-ibig na hindi makasarili at paggawa para sa iba— lalago kayo at magbubunga . . . Madadagdagan ang inyong pananampalataya, lalalim ang inyong pananalig, magiging ganap ang inyong pag-ibig.”—Ellen G. White, CHRIST’S OBJECT Lessons, pp. 67, 68.

**Mga Tanong Para sa Talakayan**:

`Ano ang pagkakaunawa mo sa mga salita ni Pablo sa mga taga-Filipos tungkol sa pangangaral kay Cristo mula sa pag-iimbot, alitan, o makasariling pagnanasa? Paano tayo makakatiyak na hindi natin iyon ginagawa?`

`Ano ang sarili mong karanasan sa realidad ng Diyos at ng pagibig ng Diyos? Ibig sabihin, batay sa iyong sariling mga karanasan, makakapangaral ka ba sa iba na may katapatan tungkol sa kabutihan at pag-ibig ng Diyos? Ano ang iyong patotoo?`

`Ano ang karanasan mo sa paghihintay sa Panginoon, at ano ang itinuro nito sa iyo tungkol sa pagtitiwala sa Kanya at tungkol sa pananampalataya sa pangkalahatan?`