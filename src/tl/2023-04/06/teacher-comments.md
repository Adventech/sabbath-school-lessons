---
title:  Komento ng Guro
date:   10/11/2023
---

### Unang Bahagi: Pangkalahatang Pananaw

Samantalang ang pagkaganyak ay pagnanasa o dahilan na mayroon ang isang tao para gawin ang isang bagay para sa isang tao, kasama sa paghahanda ang aksyong maghanda upang maganap ang mga bagay. May kinalaman ang pagkakaganyak sa bagay na nag-uudyok o kumikilos sa atin upang gumawa. Ginagawang posible ng paghahanda upang maganap ang mga plano. Samantalang nagbibigay si Jesus at kung ano ang ginawa Niya para sa atin ng pagkakaganyak para sa misyon (Roma 5:8), ipinagkatiwala rin Niya sa atin ang Banal na Espiritu, na binibigyang kalakasan tayo na ganapin ang Kanyang kalooban at tagubilin sa misyon (Mateo 28:18-20; Juan 14:15-31; 20:21, 22).

Nagpapakita ang “tayo’y umiibig sapagkat Siya ang unang umibig sa atin” (1 Juan 4:19) ng sanhi at bunga, ng dahilan na gumaganyak sa atin na tumugon at kumilos. Habang tumutugon tayo sa pag-ibig ng Diyos, ginagawa natin ito sa pamamagitan ng paghahayag at pagsasakabuhayan sa mga salita at gawa ng mabuting balita na si Jesus ay ating Tagapagligtas at Panginoon! Ang pagbabahagi natin ng katotohanan, ayon sa nilalaman ng Kanyang Salita, ay mapupunta sa mga taingang nakahandang tumanggap at magkakaroon ng maraming bunga habang gumagawa ang Espiritu. Kasabay nito, kailangan nating maging handang tanggihan ng marami ang Salita, na humahantong upang mawalan ng pag-asa ang iba.

### Ikalawang Bahagi: Komentaryo

**Ang Misyonerong Diyos**

“Ang kasaysayan ng misyon ng Diyos sa tumalikod na sangkatauhan ay siyang pinakadakilang kasaysayan na isinalaysay. Nagsisimula ang salaysay sa [Lumang Tipan] pagkatapos na pagkatapos ng Pagkakasala nina Adan at Eva at nagpapatuloy sa panahong patriyarkal at sa kasaysayan ng Israel. Itinatala ng mga Ebanghelyo ang sentral na kaganapan ng misyon ng Diyos—ang pagkapanganak ni Cristo, ministeryo, kamatayang tumutubos, pagkabuhay na mag-uli, at pag-akyat sa langit. Nagpapatuloy ang kasaysayan sa Biblia sa aklat ng mga Gawa at mga Sulat, sa paglunsad sa iglesyang Kristiyano, at nagtatapos sa sukdulan ng misyon ng Diyos sa Apocalipsis. Ang misyon ng Diyos ang pinakamahalagang kasaysayan sa buong Biblia, mula Genesis hanggang Apocalipsis.”—Gorden R. Doss, INTRODUCTION TO ADVENTIST MISSION (Berrien Springs, MI: Department of World Mission, 2018), p. 1. “Ipinapakita ng dakilang malawakang salaysay ng Biblia na gumagawa ang Diyos sa malakihang proyekto upang ipanumbalik ang Lupa at ang Kanyang buong kosmos sa orihinal at perpektong kalagayan nito. Inilalarawan ng kasaysayan ng Biblia, mula sa Genesis hanggang sa Apocalipsis, ang mga aspeto ng proyekto ng misyon ng Diyos sa kosmos. Ang pangkalahatang tema ay sinimulan ng naghahari, mabiyaya at mapagmahal na Diyos ng Trinidad ang Kanyang misyon at Kanya itong ganap na tatapusin.”—pahina 22. Kaya’t tayo’y inuudyukan ng kasaysayan ng pagtubos na kapwa maghanda at makisangkot sa misyon ng Diyos, sa kasaysayan ng Diyos. Bilang misyonero ng Diyos, kumakalinga ang ating Ama at nagnanasang pagpalain ang iba sa pamamagitan natin; kaya’t inutusan Niya tayong humayo tungo sa lahat ng bayan, wika, tribu, at bansa.

Kaya’t bakit tayo inaatasan ni Cristo na humayo at mangaral ng Ebanghelyo? Bakit kailangan ng Diyos na ika’y naganyak, naihanda na sumama sa Kanya sa pagmimisyon? Ang ilan sa mga dahilang ito’y matatagpuan sa aklat na PASSPORT TO MISSION (Berrien Springs, MI: Institute of World Mission, 2009), pp. 28-36. Narito ang isang iniangkop na pagbubuod:

Si Jesus ang Tanging Bukal ng Buhay at Kaligtasan, Kailangan Magkaroon ng Pagkakilala ang mga Tao Tungkol sa Kanya.

Juan 3:36 – “Ang sumasampalataya sa Anak ay may buhay na walang hanggan; ngunit ang hindi sumusunod sa Anak ay hindi makakakita ng buhay.”

Gawa 4:12 – “Walang kaligtasan sa kanino pa man, sapagkat walang ibang pangalan sa ilalim ng langit na ibinigay sa mga tao na ating ikaliligtas.”

1 Juan 5:12 – “Ang kinaroroonan ng Anak ay kinaroroonan ng buhay; ang hindi kinaroroonan ng Anak ng Diyos ay hindi kinaroroonan ng buhay.”

**Si Jesus ang Banal na Anak ng Diyos**

Hindi inaangkin ni Jesus ang pagiging isa lamang na mabuting tagapagturo (na katulad ng ibang mga tagapangunang relihiyoso) o isang dakilang tagapanguna (na kagaya ni Moises o David) o isang uri ng kalahating-diyos o mas maliit na diyos (na katulad ng matatagpuan natin sa ibang relihiyon). Walang ibang pangunahing relihiyon ang nag-aangkin ng pagkadiyos para sa nagtatag nito.

Inaangkin ni Jesus ang ganap na pagka-Diyos—ibig sabihin, pagiging kapantay ng Diyos (Juan 8:58, 59; 10:30-33).

Inihayag din nang walang takot ng mga alagad ni Jesus ang Kanyang Kadiyosan (Mateo 16:14-16). Ang patunay na ibinigay nila para sa kanilang pag-aangkin ay ang pagkabuhay na mag-uli (1 Corinto 15:14-20). Kung binuhay ng Diyos si Jesus, iyong sinabi ni Jesus, dapat ay totoo.

Nag-aalok si Jesus ng Kakaibang Kaligtasan—Kaligtasan sa Biyaya sa Pamamagitan ng Pananampalataya.

“Sapagkat sa biyaya kayo’y naligtas sa pamamagitan ng pananampalataya, at ito’y hindi sa pamamagitan ng inyong sarili, ito’y kaloob ng Diyos;hindi sa pamamagitan ng mga gawa, upang ang sinuman ay huwag magmalaki” (Efeso 2:8, 9).

Walang ibang pansanlibutang relihiyon ang may ganitong kaligtasan. Maaaring maglagay ng matataas na pamantayan ang ibang mga relihiyon, magsulong ng pagkilos na etikal, magtaguyod ng mga batas na pangkalusugan, magtanyag ng mataas na antas ng pilosopiya, o magkaroon ng mga mabubuting mga tao.

Ngunit ang mga relihiyong ito’y naniniwala rin na maaaring iligtas ng mga tao ang kanilang sarili sa pamamagitan ng kanilang ginagawa! Ang saligan ng mga relihiyong hindi Kristiyano na ito’y nagmumula sa gawa ang kaligtasan.

Nag-aalok si Jesus ng Kaligtasan sa Buong Sansinukob—Kasama ang Lahat at Eksklusibo.

“Sapagkat gayon na lamang ang pag-ibig ng Diyos . . . upang ang sinumang sa Kanya’y sumampalataya ay huwag mapahamak kundi magkaroon ng buhay na walang hanggan” (Juan 3:16).

Kasama ang lahat ng tao sa sanlibutan sa alok ng kaligtasan. Sa totoo lang ay nais ng Diyos na lahat ng tao ay makarinig ng mensahe—ang Mabuting Balita na nag-aalok ng libreng kaligtasan batay sa kaisa-isang Jesus. Sa Dakilang Tagubilin nililinaw ni Jesus na maaari tayong magkaroon ng bahagi sa pagbabahagi ng Mabuting Balita na ito sa iba.

Kung may magtatanong sa inyo kung bakit kayo Seventh-day Adventist, at kung ano ang nag-uudyok sa inyo para magmisyon, ano ang sasabihin ninyo? Paano gumaganyak sa atin ang pagiging kakaiba at walang-katulad ng mensahe ng Seventh-day Adventist para sa pagmimisyon sa sanlibutan?

Bagama’t karamihan sa mga indibiduwal na paniniwala ng mga Seventh-day Adventist ay mayroon din ang ibang Kristiyano, ang buong pakete ng mga paniniwala ng mga Seventh-day Adventist ay kakaiba sa mga grupo ng mga Kristiyano. Narito ang ilang paninindigan na gumagabay sa paniniwala natin at kung paano tayo nagaganyak, naihahanda, at kung paano natin nakikita ang ating misyon.

**Paninindigan #1**: Babalik si Jesus sa ikalawang pagkakataon—ang pagbabalik na ito’y nakikita, literal, at malapit na. Bago magsimula ang Adventismo, karamihan sa mga Kristiyano ay hindi naniniwala sa literal na pagbabalik o hindi ito idinidiin. Marami sa mga Kristiyanong ito ay postmilenyalista. Naniniwala ang mga postmilenyalista na magkakaroon ng milenyo, o 1,000 taon ng kapayapaan at kasaganaan, pagkatapos ay babalik na si Jesus. Iyong hinihintay at pinagsusumikapan ay iyong milenyong ito, hindi ang Ikalawang Pagparito. Naniniwala ang mga Seventh-day Adventist, batay sa Biblia, na ang tunay na pag-asa ng sanlibutan ay hindi ang makalupang milenyo kundi ang “mapalad na pag-asa” (Tito 2:13) ng Ikalawang Pagdating ni Jesus.

Nasa ibaba ang pagbubuod ng ating mga paniniwala tungkol sa Ikalawang Pagdating:

Tinatanggap ng mga Seventh-day Adventist at ipinapangaral ang mga pangako ng Ikalawang Pagdating (Juan 14:1-3; Apocalipsis 22:7, 12, 20).

Ang pagdating na ito’y literal (Gawa 1:11).

Inilalarawan ang Ikalawang Pagdating na nakikita (Mateo 24:30; Apocalipsis 1:7).

Ang lahat ng mga tanda ay tumuturo sa malapit na pagdating. Paulit-ulit na ginamit ni Jesus ang salitang “malapit na” (Apocalipsis 22:7, 12, 20; Mateo 24:4-28; Lucas 21:7-28).

Ang banal ng Diyos ay makikita si Jesus (Juan 14:3) and makakasama Siya magpakailanman (1 Tesalonica 4:17).

Bubuhayin ang mga patay (1 Tesalonica 4:13-16), at tatanggap ng buhay na walang hanggan ang mga mananampalataya (1 Corinto 15:53).

Mawawala ang pagluha, pamimighati, at kamatayan (Apocalipsis 21:3, 4).

Mahalaga ang mensaheng ito para sa ating misyon ngayon, dahil marami ang kinakailangang makarinig sa Mabuting Balita ng mapalad na pag-asa. Ang pinakamalaking hamon na ating hinaharap, gayunpaman, ay hindi ang sanlibutang hindi Kristiyano. Milyun-milyon, kung hindi bilyun-bilyung, mga Muslim, Hindu, Buddhist, at mga tagasunod ng mga tradisyonal na relihiyon ang hindi pa nakakarinig sa pag-asang ito. Kailangan natin silang sabihan. Nais ni Jesus na makarinig sila tungkol sa Kanyang pagdating.

**Paninindigan #2**: Tinatawagan ng Diyos ang mga mananampalataya sa mapagmahal na pagsunod at seryosong pagiging alagad. Dahil sa pagdating ni Jesus, kailangan nating maghanda nang seryoso. Ang matapat at masunuring pagiging alagad ay mahalaga. Dati nang naniniwala ang mga Adventista na si Jesus ay ating Tagapagligtas. Lagi nating binibigyang diin na ang tunay na pananampalataya ay napapamalas sa pagtanggap kay Jesus bilang Panginoon. Ang mga taong iniligtas ni Jesus ay dapat gawin Siyang Panginoon at sa pagpapasalamat ay sumunod sa Kanya. Naniniwala tayong kapwa ang ebanghelyo at ang kautusan ng Diyos ay mahalaga at nagsasama nang maayos na katulad ng dalawang sagwan ng bangka. Dinadala tayo ng kautusan kay Cristo at nagsisilbing ating pamantayan. Pinalalaya tayo ni Jesus mula sa pagkondena ng kautusan, at isinusulat ng Kanyang Espiritu ang kautusan sa ating puso. Dahil dito ang mga Adventista’y:

Sumusuporta sa buong Sampung Utos, kasama ang nakaligtaan na Sabbath ng ika-apat na utos, na naniniwalang ibinigay ito ni Jesus sa Paglalang (Genesis 2:2), inulit ito ni Jesus sa Sampung Utos (Exodo 20:8-11), at pinagtibay ito ni Jesus sa panahon ng Kanyang ministeryo (Marcos 2:27).

Naniniwala na ang Sabbath ay makapangyarihang simbolo ng kapangyarihang lumalalang ng Diyos (Genesis 2:2; Exodo 20:8-11), biyayang nagliligtas (Exodo 20:2; Deuteronomio 5:12-15), at panghuling kapahingahan sa langit (Hebreo 4:1-11, lalo na ang bersikulo 9).

Tinatanggap ang Pagkapanginoon ni Cristo sa lahat ng bahagi ng buhay, kasama ang pag-aasawa at pamilya, kasuotan, paglilibang, pagkain, atbp. (Efeso 5:21-6:4; Filipos 4:8, 9; 1 Corinto 6:19, 20; 1 Timoteo 2:8-10).

Sa sanlibutang kung saan nagkalat ang pagsasantabi sa anumang pamantayan ng moralidad at pagkadisente, dapat na ipinapalaganap ng Kristiyanismong Adventista ang banal na pamumuhay. Sa sanlibutan kung saan ang pagmamadali at kaabalahan ay humahantong sa matataas na antas ng stress, maaaring makahanap ng kasiyahan at kapahingahan ang mga Kristiyano sa Sabbath.

Dapat nilang ipakita sa kanilang mga pamumuhay kapwa ang kapangyarihang nagliligtas at ang pagkapanginoon ni Jesus.

**Paninindigan #3**: Isinasauli ng Diyos ang mga mananampalataya sa kaganapan ng buhay kay Cristo. Isinasauli ng Ikalawang Pagparito ang lahat ng buhay. Dapat na maghanda ang mga mananampalataya para sa Ikalawang Pagdating bilang mga taong buo. Nais ng Diyos na ipanumbalik tayo bilang mga taong buo. Sangkot sa kaligtasan ang bawat bahagi ng buhay at pagkatao. Nais ng Diyos na mabuhay tayo nang ganap at kumpleto. Sa Juan 10:10, sinasabi Niya, “Ako’y pumarito upang sila’y magkaroon ng buhay, at magkaroon nito nang may kasaganaan.” Ang ating pagkakaganyak at paghahanda para sa pagmimisyon ay higit na kailangan sa sanlibutang may sakit, nalulong, at nabubuhay sa kamangmangan, sa sanlibutang labis na nangangailangan ng mensahe ni Jesus na kumakalinga, at naglilingkod, sa lahat ng bahagi ng ating buhay. Ang sanlibutang malapit nang mamamatay ay nangangailangan ng bagong buhay na isinakabuhayan sa kaganapan sa pamamagitan ng biyaya at kapangyarihan.

### Ikatlong Bahagi: Aplikasyon sa Buhay

Habang hinihintay ng mananampalataya ang Ikalawang Pagparito ni Jesus, ginagawa niya ito sa pamamagitan ng pag-aaral sa Salita ng Diyos at pag-awit sa Kanyang mga papuri sa pakikisama sa katawan ni Cristo (ang iglesya) habang naghahanda para sa nakatalagang paglilingkod sa sangkatauhan. Hindi dapat magkaroon ng katamaran, wala dapat oras na nasasayang, habang ang bawat sandali ay ginagamit para sa paghahanda at pakikisangkot sa misyon ng Diyos. Sumusulong tayong naniniwala sa Kanyang mga pangako. “At huwag tayong manghinawa sa paggawa ng mabuti, sapagkat sa takdang panahon ay mag-aani tayo, kung hindi tayo manlulupaypay” (Galacia 6:9).

Ano ang magiging hitsura ng ating mga buhay kung isinagawa natin ang mga kaisipan ng talata sa itaas? Maaari ba tayong maakay at maihanda sa pamamagitan ng pakikinig sa Salita ng Diyos? Ipaliwanag. Ang pakikisangkot ba sa paglilingkod sa Diyos ay naghahanda sa atin para sa misyon? Talakayin.

Naniniwala ka ba talaga na si Jesus ay kaisa-isang Anak ng Diyos na nag-aalok sa atin ng biyaya ng kamangha-manghang kaligtasan, na isang kaloob? Kung oo, bakit? Nahikayat ka ba ng mensaheng ito at nakagawa ba ito ng kaibahan sa iyong buhay? Kung ganon nga, bakit? Paano naapektuhan ng mensaheng ito ang misyon ng orihinal na mga alagad? Paano nito naapektuhan, at paano nito dapat maapektuhan, ang iyong misyon?

Tayo ba bilang isang iglesya ay lagi nang naglalahad ng kakaibang mensahe ayon sa kaugnayan nito kay Jesus sa pamamaraang nagaganyak tayo sa pagmimisyon? Ipaliwanag. Ano pa ang magagawa natin upang maghanda at mapabuti sa aspetong ito?

` `