---
title:  Isang Larawan ng Naunang Iglesya
date:   09/11/2023
---

`Basahin ang Gawa 2:41-47. Anong larawan ng naunang iglesya ang makikita rito?`

Nagtatapos ang Gawa 2 sa magandang larawan kung ano ang kalagayan ng naunang iglesya. Sinasabi ng Gawa 2:41 na ang mga nabautismuhan ay “nadagdag” sa kanila. Maaari nating basahin ito at sabihing may nakaisip na magkalkula at idinagdag ang bilang ng mga bagong mananampalataya sa bilang ng mga dating mananampalataya at nabuo ang bagong kabuuang bilang ng mga kaanib sa grupo. Ngunit mababaw na pag-unawa iyon. Nakatago sa mga salita ay ang kaisipan na ang mga bagong mananampalatayang ito’y naging bahagi ng samahan bilang mga kapantay.

Samantala, ang pangunahing gawain ng naunang iglesyang Kristiyano ay pagdidisipilo. Habang idinaragdag ang mga bagong kaanib, ginawa silang mga alagad sa tatlong paraan. Una, sila’y nagpatuloy na tinuruan sa mga turo ng mga alagad at pagsasama-sama. Ang mga salitang “turo” at “pagsasama-sama” ay literal na nangangahulugang “aral” at “pakikipagsosyo.” Hinarap ng turo ng mga alagad ang maling paniniwala at nag-alok ng mga bagong paliwanag para sa mga nakikita at nararanasan ng mga tao. Ngunit hindi nito itinuro sa kanila kung paano isakabuhayan ang bagong katotohanang iyon. Sa halip, ang pag-aangkop ng katotohanan sa buhay ay naganap sa relasyon bilang bahagi ng grupo. Ang mga bagong mananampalataya ay maingat at intensyunal na ginawang disipulo sa pamamagitan ng personal na pagtuturo, gayundin sa pamamagitan ng pakikibahagi sa pang-araw-araw na mga buhay ng ibang mananampalataya, lahat ay sa ilalim ng pamamatnugot at pangunguna ng mga apostol na may ganap at matibay na pananampalataya.

Mahinang uri ng pangangaral ang nagsasabi sa mga tao kung ano ang dapat gawin ngunit hindi kung paano ito gawin. Gayunpaman, kahit na magbasa ang isang tao ng mga aklat na nagtuturo kung paano gawin ang mga bagay-bagay

o makinig sa mga sermon na nagpapaliwanag kung paano gawin ang mga bagay-bagay, walang maipapalit sa matunghayan ang mga tao na ginagawa ito pagkatapos ay ginagaya sila. Alam ito ni Pablo at tinagubilinan niya ang mga tagasunod na tularan siya kung paanong tinularan niya si Jesus (1 Corinto 11:1). Kung makikita ka ng iba at ang katotohanan ng iyong karanasan kay Cristo, maaapektuhan din sila nito.

`Hamon: Isipin mo ang isang tao sa iyong buhay na ninanasa mong maging mananampalataya. Manalangin araw-araw para sa kanya na magkaroon ng personal na karanasan kasama ni Jesus.`

`Ibayong Hamon: Sino ang iyong dinidisipulo at inaakay sa pakikipagrelasyon kay Jesus? Maghanap ka ng mga paraan na madala siya sa pakikisama sa ibang mananampalataya.`