---
title:  Paghahanap sa Lubhang Karamihan
date:   11/12/2023
---

Sa kabila ng mga hamon, na panlabas at panloob, mabiyayang iniuunat ni Jesus ang panawagan sa atin para sa Kanyang misyon sa mga lunsod.

`Basahin ang Mateo 9:35-38. Ano ang itinuturo nito sa atin tungkol sa pagmimisyon sa lubhang karamihan, saanman natin sila mahahanap?`

Nakilos si Jesus ng kahabagan para sa lubhang karamihan, na katulad ng mga matatagpuan sa ating mga lunsod. Inilalarawan ng Lucas 19:41 kung paano lumuha si Jesus para sa Jerusalem. Maaari nating maunawaan ang kalaliman ng pagmamahal ni Jesus para sa Kanyang mga anak, kahit na para sa mga “masa na walang mukha” na nakatira sa mga lunsod. Ito ang dahilan kung bakit sinasabi sa atin ni Jesus sa Mateo 9:38 na manalangin, upang ang ating mga motibo at puso ay maging katulad ng sa Kanya.

`Basahin ang Mateo 4:23-25. Habang pinasisimulan ni Jesus ang Kanyang ministeryo, sa anong lugar nagmula ang mga tao?`

Sa Mateo 4:25, ang mga karamihang sumusunod kay Jesus ay nagmula sa Galilea, mula sa sampung lunsod ng Decapolis hanggang sa silangan; mula sa Jerusalem; at mula sa Judea hanggang sa timog. Maliban sa Samaria, anong rehiyon ang nawawala? Ang rehiyon sa tabing- dagat ng Tiro at Sidon, bahagi ng Finisya, sa gilid ng Karagatang Mediteraneo at hilaga-kanluran ng Galilea. Nakikita na natin ngayon kung bakit nagtungo si Jesus sa lugar na ito! Ang paglalakbay na ito tungo sa rehiyon ng Tiro at Sidon ay isa sa mga paglalakbay ng misyong tawid-kultura ni Jesus.

“Pagkatapos ng enkwentro sa mga Fariseo, lumayo si Jesus mula sa Capernaum, at tumawid sa Galilea, nagtungo siya sa kaburulan ng mga hangganan ng Fenisya. Sa pagtingin tungo sa kanluran, makikita Niya, nagkalat sa kapatagan sa ibaba, ang mga matatandang lunsod ng Tiro at Sidon, kasama ang kanilang mga templo ng diyus-diyosan, ang kanilang magagarang mga palasyo at pamilihan, at ang mga daungan na puno ng mga barko.”— Ellen G. White, THE DESIRE OF AGES, p. 399.

`Paano natin matutulungan ang mga tao na makita kung gaano kawalangsaysay, sa kanilang sarili, “ang kanilang mga templo ng diyus-diyosan, ang kanilang magagarang mga palasyo at pamilihan,” at kung bakit kailangan nila si Jesus?`