---
title:  Sa Tiro at Sidon
date:   12/12/2023
---

Naniniwala ang mga iskolar ng Biblia na isinulat ang Ebanghelyo ng Mateo para lamang sa mga tagapakinig na Judio, at ang Marcos ay isinulat na may mga tagapakinig na Hentil. Makakatulong na panatilihin ang pagkakaibang ito sa ating harapan habang pinag-aaralan natin ang mga Ebanghelyo.

`Basahin ang Mateo 15:22-28 at Marcos 7:24-30. Ano ang kaibahang nakikita ninyo kung paano nila inilarawan ang babae?`

Pansinin kung paano inilalarawan ni Mateo ang ina gamit ang kanyang nasyonalidad o lahi: Cananeo. Pinangunahan si Marcos ng Banal na Espiritu na gumamit ng mga karagdagang mga salita upang ilarawan ang inang ito bilang “isang Griego” o “Hentil” at pagkatapos ay nagbibigay ng karagdagang impormasyon: “isang Sirofenisa, ayon sa lahi” o “isang Syrian na taga Phoenicia”—ang tanging pagkakataon na ginamit ang salitang ito sa Biblia.

Timbangin kung paano nakakapekto ang kwentong ito sa inilaan na pangunahing mga tagapakinig dala ng kanilang pinagmulan at pananaw. Makikita ng mga tagapakinig ni Mateo ang inang ito na isang kinamumuhiang pagano. Nagmumula ito sa karanasan sa kasaysayan ng mga Judio sa mga Cananeo bilang mga bayang sumasamba sa diyus-diyosan na grupo ng mga tao na ang makasalanang paraan ng pamumuhay at gawain ay matagal nang katitisuran sa kanilang bayan. Maging ang mga alagad ni Cristo ay hindi pinag-isipan ang posibilidad na may pananampalataya ang babaing ito at bahagi ng kaharian ng Diyos!

Sa Marcos 7, may kakaibang pagtugon ang mga tagapakinig ni Marcos na mga Hentil mula sa mga tagapakinig ni Mateo. Hindi nagtaglay ang mga Hentil ng katulad na karanasan sa kamay ng mga Cananeo na tulad sa mga Judio. Sa halip, makikibagay ang mga Hentil sa babaing ito, “isang Griego, isang Sirofenisa, ayon sa lahi.” Pinagaling ni Jesus ang isa sa kanilang mga kalahi! Para sa mga Hentil, ituturing ang babaing ito na minamahal na ina na may pagmamalasakit sa tadhana ng kanyang anak na babae at ninanasang pagalingin siya ng Panginoon, sa kabila ng lahi at nasyonalidad ng inang ito.

Hindi agad na tumugon si Cristo sa pakiusap ng babaing ito. Tinanggap Niya ang isang kinatawan ng kinamumuhiang lahi na katulad ng gagawin ng mga Judio. Sa ganito’y sinadya Niyang mabatid ng Kanyang mga alagad ang malamig at walang-pusong pamamaraan na itinuring ng mga Judio ang ganitong kaso, na mahahalata sa pagtanggap Niya sa babae, at sa mapagmahal na pamamaraan na nais Niyang pakitunguhan nila ang ganitong pagdurusa, na nahahayag sa kasunod na pagtugon Niya sa kanyang kahilingan.”—Ellen G. White, THE DESIRE OF AGES, p. 400.

`Basahin ang 1 Juan 2:2. Ano ang dapat sabihin sa atin ng talatang ito kung papaanong lahat tayo’y magkakatulad sa harapan ng Diyos?`