---
title:  “Paalisin Mo Siya!”
date:   13/12/2023
---

Sa mga hindi naaabot na kapitbahayan ng ating mga lunsod, marami ang nagnanasa para sa pag-asa. Noong panahon ni Cristo, ano ang pumipigil sa bayan ng Diyos sa pagdadala ng pag-asa ng Mesiyas sa ganitong mga lunsod ng taga-ibang lupa na katulad ng Tiro at Sidon? Ang nasyonalismo, pagmamataas, at pagtatangi ang bumubulag sa bayan ng Diyos sa mga pagkakataon na makita ang pinakamalapit sa kanila na nagnanasa para sa pag-asa na hinulaan sa mga propesiya ng Unang Pagdating. Ngayon sa mga lunsod, maraming mga grupo ng tao ang ninanasa ni Jesu-Cristong bahaginan ng Kanyang bayan ng “pinagpalang pag-asa” ng Ikalawang Pagparito (Tito 2:13). At kung paanong walang pakialam si Jesus para sa kanilang nasyonalidad o lahi, tayo rin.

`Basahin ang Gawa 10:9-16, 28, 34, 35. Paano mo bubuurin ang aral na itinuturo dito ng Banal na Espiritu?`

Habang naghihintay para sa pananghalian, binigyan si Pedro ng pangitain ng handaan sa bubungan at may malapad na kumot na puno ng hayop at ibon na karumal-dumal. Tatlong beses siyang sinabihan na tumindig at kumain. Ginamit ng Diyos ang mga pangitaing ito upang kaharapin ang pagmamataas na relihiyoso ni Pedro at pagkapanatiko laban sa mga Hentil. Kalaunan ay naunawaan ni Pedro ang katotohanang ito: “Nagsimulang magsalita si Pedro at kanyang sinabi, ‘Tunay ngang nauunawaan ko na walang kinikilingan ang Diyos, kundi sa bawat bansa ang sinumang may takot sa Kanya at gumagawa ng matuwid ay kalugud-lugod sa Kanya’ ” (Gawa 10:34, 35).

Sa kaligirang ito, pagbulayan natin ang ating kwento para sa mga aralin mula sa Tiro at Sidon. Tingnang muli si Jesus at ang Kanyang pakikitungo sa ina. Anong mga aralin ang natutunan ng mga alagad mula sa field trip na ito na kaugnay din sa pangitain ni Pedro? Paano natin maiaangkop ang mga ito sa ating mga buhay ngayon at sa panawagan ni Cristo sa huling araw sa Kanyang pagmimisyon sa mga lunsod? Anong mga pagkiling ang pumipigil sa atin na makita ang mga pangangailangan ng mga taga-lugar na urban? Anong mga pagkakataon ang ibinigay ng Diyos sa atin sa mga lunsod—na palawakin ang ating pag-unawa sa misyon, at may kahabagang harapin ang ating pagkapanatiko, nasyonalismo, at pagkamataas na espirituwal?

Matiyagang tinuruan ni Jesus ang Kanyang mga alagad, na hindi pa ganap na nakakaunawa na ang dakilang panukala ng Diyos para sa kaligtasan ay para sa buong sambahayan ng katauhan, hindi lamang isang bansa o grupong rural na etniko. Makakatulong ang Banal na Espiritu sa atin na managumpayan ang ating mga pagtatangi at pagkiling upang magampanan ang ating misyon sa mga lunsod.

`Basahin ang Galacia 2:11-13. Ano ang dapat na ituro nito sa atin tungkol sa kung gaano kahirap purgahin ang mga pagtatangi na naituro sa atin mula sa pagkabata?`