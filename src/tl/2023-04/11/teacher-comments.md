---
title:  Komento ng Guro
date:   15/12/2023
---

### Unang Bahagi: Pangkalahatang Pananaw

Bagama’t isinulat ang Ebanghelyo ayon kay Mateo para sa mga tagapakinig na Judio, paulit-ulit na tema sa salaysay nito ang presensya ng mga Hentil na malapit kay Jesus, na kung minsan ay kasalungat sa debosyon ng mga Israelita. Halimbawa, samantalang nanggaling pa sa malayo ang mga Pantas (mga astrologong taga-Persia) upang parangalan ang tunay na hari ng Israel, ang mga dakilang saserdote at mga eskriba (mga pantas ni Herod) ay hindi nagsumikap na magawa ito. Pinupuri ni Jesus ang pananampalataya ng senturiong Romano bilang higit na dakila kaysa sa mga Israelita (Mateo 8:10). Ang mga tagapagbitay na Hentil ang unang umamin na si Jesus ay Anak ng Diyos pagkatapos ng Kanyang pagkapako sa krus (Mateo 27:54). Sa kakaibang paraang ito, tatlong bagay ang idinidiin ni Mateo: (1) Dati nang kasama ang lahat ng bansa sa lupa sa panukalang pagtubos ng Diyos; (2) Nakakadama rin ang mga Hentil sa gawain ng Banal na Espiritu; at (3) Ang pagsantabi ng mga pagtatanging etniko, kultural, at relihiyoso upang magmahal at maglingkod sa kapwa, na katulad ng ginawa ni Cristo, ay kailangan para sa epektibong ministeryo na tawid-kultura. Kaya’t maliban sa pagkakatawag sa pansanlibutang misyon, ang Ebanghelyo ni Mateo ay mensahe rin ng pagkakasundong etniko kay Cristo.

Idinidiin din ng ibang mga manunulat ng Ebanghelyo ang kapansin-pansing pakikipag-ugnayan ni Jesus sa mga Hentil: pinalawak Niya ang Kanyang pag-abot hanggang sa mga rehiyong Hentil ng mga Geraseno (Marcos 5:1), pinagaling Niya ang alipin ng senturiong Romano (Juan 4). Inilahad ng pakikipag-ugnayan ni Jesus sa mga taga-ibang lupa na ang Kaharian ng Diyos ay para sa lahat ng bansa, mga Judio at Hentil. Ipinakita ni Jesus sa mga praktikal na paraan na palaging may pagmamalasakit ang Diyos na iunat ang Kanyang pag-ibig at pagpapatawad sa lahat ng mga bansa.

### Ikalawang Bahagi: Komentaryo

**Ang Pusong Misyonero ng Diyos Para sa mga Bansa Noong Kapanahunan ng Lumang Tipan**

Lagi nang nagnanasa ang Diyos para sa ugnayang tipanan sa lahat ng mga lipunan ng tao. Nagmamalasakit Siya na hindi lamang ang mga Israelita ang maligtas, kundi, sa pamamagitan ni Abraham, nais ng Diyos na madala sa bawat bansa ang Kanyang tumutubos na biyaya (Genesis 12:1-3). Ipinapakita ng pagtawag kay Abraham na maging pagpapala sa lahat ng mga bansa ang pagsama sa mga bansang ito sa panukalang pagtubos ng Diyos ay hindi nahuling isip ng Diyos. Sa ibang salita, hindi plan B ng Diyos ang pagnanasa Niya na maranasan ng mga Hentil (ang mga bansa sa sanlibutan) ang Kanyang kaligtasan pagkalipas ng daan-daang taon. Pagkatapos ng pagtawag kay Abraham, iniunat ng Diyos ang tawag ding iyon sa mga angkan ni Abraham (Israel) na maging bayan ng mga saserdote sa lahat ng mga bansa (Exodo 19:6). Sa maraming pagkakataon ipinaalala ng Diyos sa Israel na pinili sila hindi dahil sila ang pinakamabuti sa mga bansa (halimbawa, Deuteronomio 7) kundi dahil mahal sila ng Diyos. Pinili ng Diyos ang Israel upang maging paraan na ang ibang mga bansa ay makakilala at sumamba sa Diyos. Dapat na maging liwanag ang Israel sa lahat ng iba pang mga bansa. Sa Jeremias 2:3, tinutukoy ang Israel bilang unang bunga ng pag-aani ng Diyos, na ibig sabihi’y may mas malaking pag-aani sa labas ng Israel. Mula sa panahon na tinawag ng Diyos si Abraham upang maging Kanyang tagabuhat ng bandila, panukala Niyang magdala ng kaligtasan kapwa sa mga Judio at Hentil. Kaya't ang bansang Israel ay hindi pinili ng Diyos samantalang pinabayaan ang lahat ng ibang bansa. Maraming mga salaysay sa Lumang Tipan na niyakap ng mga Hentil ang Diyos ng Israel bilang kanilang Diyos. Halimbawa na sina Rahab, Ruth, Urias ang Heteo, at ang Reyna ng Sheba.

Bagama’t pinili ng Diyos ang Israel bilang isang bayan upang maging Kanyang kinatawan, hindi Niya iniwan sa kanila lamang ang pamamagitan ng Kanyang panukalang pagtubos. Sa marami pang ibang paraan, walang tigil na inilahad ng Diyos ang Kanyang sarili sa Kanyang bayan sa ibang mga bansa. Ibinigay ni Ellen G. White ang sumusunod na mahalagang pagmamasid: “Maraming mga tao sa labas ng bansang Judio na humula sa pagdating ng banal na tagapagturo. Naghahanap ng katotohanan ang mga taong ito, at sa kanila ibinigay ang Espiritu ng Pagkasi. Sunud-sunod, tulad ng mga bituin sa pinadilim na kalangitan, nagbangon ang mga ganitong tagapagturo. Ang kanilang mga pananalita ng propesiya ay nagpasiklab ng pag-asa sa mga puso ng libu-libo sa mundo ng mga Hentil.”—THE DESIRE OF AGES, p. 33.

Si Melquizedek, isang saserdoteng-hari na Cananeo, ay isa sa mga hindi Israelita na inabot ng Diyos na walang tagapamagitan na ibang tao. Si Melquizedek ay pari ng Kataastaasang Diyos (El Elyon). Maraming matututunan sa salaysay ng pakikipagharap ni Melquizedek kay Abraham sa Genesis 14:14-24. Itinutulad ni Abraham ang kanyang Diyos, si Yahweh, kay El Elyon sa tatlong paraan. Una, pinagsama niya ang dalawang pangalan ng Diyos—Yahweh at El Elyon—sa pahayag na nagsasabing tumuturo sila sa iisang Diyos (Genesis 14:22). Ikalawa, ibinigay ni Abraham kay Yahweh ang paglalarawan ni Melquizedek kay El Elyon: Lumalang ng langit at lupa (Genesis 14:22). Ikatlo, ang pagtanggap ni Abraham sa pagpapala ni Melquizedek at sa kanyang regalo ng kanyang ikapu sa paring Cananeo ay nagsasabing ginawang lehitimo ni Abraham ang pagkapari ni Melquizedek (Genesis 14:19, 20). Pinili ng Diyos si Melquizedek “na maging Kanyang kinatawan sa gitna ng mga tao sa panahong iyon, bagama’t siya’y Cananeo.”—Jacques B. Doukhan, GENESIS, SEVENTH-DAY ADVENTIST INTERNATIONAL BIBLE COMMENTARY, 2016, p. 214.

Mahalagang pansinin na ang walang tigil na pag-abot misyonero ng Diyos sa Kanyang mga nilalang sa iba’t ibang paraan ay hindi ginagawang walang kabuluhan ang pagsangkot ng mga mananampalataya sa pagmimisyon. Itinuturo ng Mateo 28:18-20 at 1 Pedro 2:9 na ang pangunahing dahilan ng pag-iral natin bilang iglesya at indibiduwal na mananampalataya ay ang paggawa ng mga alagad. Pribilehiyo para sa atin na maging kamanggagawa kasama ng Diyos sa bagay na magagawa Niya nang mabuti na hindi kailangan ang pagsama natin. Gayundin, ang pagkakilala na ang Diyos ay nasa unahan natin, na inihahanda ang lupa para sa paghahasik ng binhi ng ebanghelyo, ay isa pang insentibo na tanggapin ang pribilehiyo na mabiyaya Niyang ibinibigay sa atin upang maging bahagi ng Kanyang grupo.

**Ang Pusong Misyonero ng Diyos para sa mga Bansa sa Bagong Tipan**

Katulad nang nasabi na sa itaas, bagama’t ang malaking bahagi ng ministeryong pampubliko ni Jesus ay ginawa sa lugar ng mga Judio, ang bilang ng Kanyang mga personal na pakikipagharap sa mga Hentil na naitala sa mga Ebanghelyo ay kapansin-pansin. Humantong pa si Jesus sa pagsasabi na may iba pa Siyang mga tupa na nasa labas ng komunidad ng mga Judio (Juan 10:16). Sa pamamagitan ng buhay at ministeryo ni Jesus at ng Kanyang pag-atas sa Kanyang mga tagasunod na gumawa ng mga alagad sa lahat ng mga bansa (Mateo 28:18-20; Gawa 1:8), unti-unting naunawaan ng mga naunang Kristiyano na ang mga pangako ng tipan ng Diyos na tanggapin hindi lamang ang mga angkan ni Abraham, kundi ang mga tao sa lahat ng iba pang mga bayan bilang Kanyang mga tagapagmana, ay isasagawa sa pamamagitan ng pagsaksi ng Iglesya. Sa pagkahikayat ng sambahayan ni Cornelio (Gawa 10), may bagong pumasok sa buhay ng nagsisimulang komunidad na Kristiyano. Ang pangyayaring iyon at ang kasunod na mahabang pagtatalakayan sa kahulugan ng bagong bagay na ito na ginagawa ng Diyos (Gawa 15) ay kumumbinsi sa naunang iglesya na ang pagtanggap sa mga Hentil sa samahan ng mga mananampalataya, bilang tagapagmana ng gawaing pagtubos ng Diyos kay Cristo, ay kinasihan ng Diyos. Sa ganito, wala silang magagawa upang pawalang-bisa ang banal na utos na ito. Bagkus, pananagutan na nila ngayon na huwag kaligtaan ang sinuman sa pagbabahagi ng ebanghelyo.

Bilang bayan ng Diyos na isinasama ang lahat, na tinawagan mula sa bawat bansa upang bumuo ng isang espirituwal na samahan (1 Pedro 2:9), tinawagan ang Iglesia, na binigyang lakas ng Banal na Espiritu, at inatasan na magsagawa ng gawaing misyonero na maging liwanag sa mga bansa, kung saan nabigo ang Israel bilang isang bansa na pangatawanan. Kaya’t nililinaw ng 1 Pedro 2:9 na ang buong komunidad ng Kristiyano ay tanging pag-aari ng Diyos mula sa lahat ng mga bayan sa lupa. Pinaghahalo ng talatang ito ang pagdidiin ng pagkakakilanlan ng mga mananampalataya bilang pili at banal na bayan ng tipan na may pananagutan ng paghahayag ng mabubuting gawa ng Diyos sa lahat ng mga tao na hindi pa nagsusuko ng kanilang buhay sa pagkapanginoon ni Jesu-Cristo.

Kumbinsido sa kanilang pagiging alagad para sa mga Hentil (Roma 11:13; 15:16; Galacia 2:7) at pinalakas ng mga naganap sa Konsilyo sa Jerusalem (Gawa 15), itinalaga ni Pablo ang malaking bahagi ng kanyang ministeryo sa mga Hentil. Ang hindi nauubos niyang pagtatalaga sa misyon na ito ay nagtulak sa ebanghelyo sa labas ng mga hangganan ng bansa. Ang layunin ng Diyos sa pag-atas kay Pablo sa mga lunsod ng mga Hentil na hindi pa naaabot ay upang ipakita ang Kanyang alok ng kaligtasan para sa lahat ng mga tao.

### Ikatlong Bahagi: Aplikasyon sa Buhay

Sa pagkakilala sa layon ng Diyos na maranasan ng bawat grupo ng mga tao ang Kanyang kaligtasan, tinawagan tayo na tanggapin ang Kanyang misyon. Katulad kung paanong ang Israel, bilang isang bansa, ay inatasan na maging liwanag sa mga Hentil, tayo bilang mga Kristiyano—o espirituwal na Israel—ay inatasan din na maging mga kinatawan ng Diyos sa mga taong hindi pa tumatanggap kay Jesus bilang kanilang Panginoon at Tagapagligtas (Mateo 28:18-20; 2 Corinto 5:20). Malinaw na may pananagutan ang mga alagad ni Cristo sa mga hindi pa naaabot. Ang mabuting balita ay hindi naman natin talagang kailangang na magtungo sa dulo ng lupa upang makahanap ng hindi pa naaabot. Maraming mga tao sa bawat konteksto ng buhay na hindi pa tumutugon sa ebanghelyo. Maaaring sila’y kapitbahay natin, kasamahan, kaklase, kostumer, pasyente, o mga estudyante natin. Maaari tayong makaharap sa mga imigrante, mga nagsilikas, mga estudyante mula sa ibang bansa, diplomat, o mga mangangalakal na internasyonal. Anuman ang kaligirang sosyal, kultural, at relihiyoso ng mga taong hindi pa naaabot na nakakasalamuha natin at pinaglilingkuran, kailangan nating tanggapin na hindi tayo makapagmiministeryo sa mabisang paraan sa anumang grupo ng mga tao na hindi muna pinapalaya ang ating mga sarili mula sa mga isteryotipo, pagtatangi, at diskriminasyon tungo sa kanila. Kaya’t kailangan nating manalangin na palalayain tayo ng Diyos mula sa anumang pagtatangi.

` `