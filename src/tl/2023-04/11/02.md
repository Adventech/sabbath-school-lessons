---
title:  Pagmimisyon sa mga Rehiyon sa Kabilang Ibayo
date:   10/12/2023
---

Mababasa natin na dinala ni Jesus ang Kanyang mga alagad mula sa Genesaret (Mateo 14:34) at “umalis doon si Jesus at pumunta sa nasasakupan ng Tiro at Sidon” (Mateo 15:21). Bakit Niya dinala sila mula sa Galilea tungo sa mga lugar na ito? Pinangunahan Niya ang Kanyang mga alagad sa field trip na ito tungo sa mga hangganan ng mga rehiyon ng taga-ibang lupa upang matuto sila, sa lokasyon mismo, kung ano ang hindi nila matututunan nang madali sa Galilea. Ninasa Niyang ituro sa Kanyang mga alagad ang mga aral na maghahanda sa kanila ng mga aralin na makakatulong sa kanilang panawagan na abutin ang mga grupo ng mga tao, kasama ang mga taong urban.

`Basahin ang Hukom 3:1-6; 1 Hari 5:1-12; at 1 Hari 11:1-6. Paano nakakatulong ang mga talatang ito sa atin na unawain nang kaunti ang kaligiran ng mga lunsod na ito?`

Mula sa Hukom 3:1–6, makikita natin na ginamit ng Diyos ang mga matatandang taong ito upang subukin ang pananampalataya ng mga Israelita. Sa kasawiang-palad, nabigo din ang bayan ng Diyos sa pagsubok na iyon, kahit na sa pagkakataon lamang na ito: “Kinuha nila ang kanilang mga anak na babae upang maging mga asawa nila, at ibinigay ang kanilang sariling mga anak na babae sa kanilang mga anak na lalaki, at naglingkod sa kanilang mga diyos” (Hukom 3:6). Kaya’t sa simula pa lamang, naging katitisuran ang mga taong ito sa Israel.

Sa 1 Hari 5:1-11, makikita natin ang malapit na ugnayan sa pagitan ng mga taga-Sidon at mga Hebreo. Bagama’t sa isang banda nakakatulong sa magkabilang panig ang ugnayang ekonomikal, walang duda na naimpluwensyahan pa rin sa ikasasama ng paganismo at pagsamba sa diyusdiyosan ng kasamahan nila sa pangangalakal.

Ipinahahayag sa atin ng 1 Hari 11:1-6 kung gaano kanegatibo ang hinantungan ng impluwensyang iyon: nag-asawa si Haring Solomon ng mga prinsesang taga-Sidon, na nagdala sa kanya sa pagkaligaw. “Sapagkat si Solomon ay sumunod kay Astarte, diyosa ng mga Sidonio, at kay Malcam, na karumaldumal ng mga Ammonita” (1 Hari 11:5).

Ngunit sa kabila ng kasaysayan ng paganismo at pagsamba sa diyusdiyosan, at ang kanilang negatibong impluwensya sa piniling bayan, dinala pa rin ni Jesus ang Kanyang mga alagad sa mga lugar na ito. Sa pamamaraang ito, pinasimulan Niya silang gumawa ng misyong tawid-kultura sa urban na lugar, na kinakaharap ang kanilang pagkiling at pagkapanatiko, at naging tularan para sa Kanyang mga tagasunod ng hulistikong pagmimisyon sa mga lugar na urban sa lahat ng kultura at nasyonalidad.

Maraming mga hamon ang hinaharap ng misyonerong Adventista sa mga urban na lugar, kasama sa mga ito ang mga alalahanin na pang-kalusugan at pang-kaligiran. Isasama ng iba ang mataas na halaga ng pamumuhay, kapootang panlahi, pagkapanatiko, nasyonalismo, at mga hadlang sa kalayaang relihiyoso at paghahayag nito. Gayunpaman, sa kabila ng mga hadlang na ito, kailangan nating gumawa para sa mga lunsod.

`Ano ang magagawa mo para makatulong sa kanilang sangkot sa ministeryo sa mga lugar na urban?`