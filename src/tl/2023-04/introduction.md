### Tumigil sa Pagsasalita at Magsimulang Gumawa!

Ilang taon na ang nakalipas, isa sa ating mga Adventistang magasin ay naglathala ng isang talinghaga patungkol sa isang nakatatakot na latian. Habang ang mga tao ay dumadaan sa daanang pamalapas dito, sila ay madalas na nadadaig at nahuhulog dito. Maririnig ang kanilang naghihingalong hiyaw sa buong kalapit na nayon. Nakapangingilabot.

Ang mga tao sa nayon ay nagsagawa ng pagpupulong. Sa katunayan, sila ay nagsagawa ng maraming pagpupulong. Maraming mga teorya at pahayag ang ibinigay na sinusuri ang dahilan at minsan ay nagmumungkahi pa nga ng mga solusyon. Ngunit walang ibang ginawa kundi ang magpulong at magusap. Nagpatuloy ang mga pagtatalakay sa loob ng ilang taon. Nagsulat ng mga disertasyon ang mga tao patungkol dito. Nag-anyaya ng mga panauhing tagapanayam. Nagsagawa ng mga baratilyo para makalikom ng pera upang mabigyan ng makakain silang mga nagsakripisyo ng maraming oras na dumalo sa mga pagpupulong na ito. Kalaunan ay nakalikom ng pera upang makapagpatayo ng pagpupulungang silid na hindi tinatagusan ng tunog para hindi maantala ng sigaw ng mga naliligaw at napapahamak ang mga kasalukuyang pag-uusap. Ngunit walang sinuman ang gumawa ng kahit ano para tulungan silang mga nasa kapahamakan. At walang sinuman ang gumawa ng kahit ano para subukang pigilan ang mas marami pang tao na maligaw sa latian. Nag-usap lang sila.

Ayaw ng iglesya sa kabuuan at ng iyong klase sa Paaralang Sabado na maging katulad ng mga taong nasa nayong iyon. Gustong-gusto natin ang ating panahong manalangin, mag-isip, magbahagi, at magtalakayan nang magkakasama. Ngunit nais natin ng higit pa kaysa rito at totoong gumawa para at kasama silang mga nasa palibot natin. Gusto nating gumawa ng pagbabago sa ating mga komunidad at sa buong mundo. Gusto nating matapos na ang gawain, at gusto nating bumalik na si Jesus.

Ang Liksyon sa Paaralang Sabado ngayong tremestreng ito ay idinisenyo para ituon ang atensiyon sa paghayo at paggawa ng bagay. Susuriin natin ang maraming magagandang kuwento sa Biblia. Magbabasa tayo ng mga kapana-panabik na mga karanasan at halimbawa. Matututo tayo ng mga mapakikinabangang materyal na tutulong sa ating abutin ang ating mga kapwa (lalo na ang mga walang Kristiyanong pinagmulan). Ngunit ang mga iyon ay mga pamamaraan lamang ng paglalarawan at paghikayat sa atin. Ang talagang pagtutuunan, ang talagang puso, ng bawat liksyon ay ang maibabahagi sa Huwebes linggulinggo—ang hamon na humayo at aktuwal na gumawa ng bagay.

Magbibigay kami ng mga teolohikal na pananaw at maglalaan ng mga kasangkapan at ideya na iyong magagamit. Magbibigay ng dahan-dahan na pag-unlad ng mga hamon ang bahagi ng liksyon kada Huwebes. Magsisimula sa madali. At hihirap (hindi naman gaanong mahirap) ang mga hamon sa pagpapatuloy ng tremestre. Ang hangarin ay ang tanggapin ng bawat isa sa atin ang hamon, manalangin na gabayan tayo ng Espiritu Santo, isabuhay ang natutunan natin, at gumugol ng ilang minuto sa susunod na linggo upang talakayin kung anong nangyari. Hindi ito panahon ng pagmamayabang, kundi panahon ng pagbabahagi—parehong patungkol sa kung anong maayos at hindi maayos na nangyari. Ang grupo ay bubuo ng mga ideya habang tayo ay nagbabahagi. Hahaba ang listahan natin ng panalangin (personal at sama-sama).

Sa huli, nais nating maalala ang tremestreng ito, hindi dahil sa di-malilimutang mga kaisipan, nakaeengganyong kuwento, o malalim na teolohikal na konsepto. Naroon marahil ang mga ito—napakarami. Ngunit hangad natin na tayong lahat ay magbabalik-tanaw sa tremestreng ito bilang panahong kinuha ng Espiritu Santo ang ating mga munting pagsisikap at nagsagawa ng mga himala sa pagmimisyon para sa karangalan at kaluwalhatian ng Kanyang pangalan.

Ang Global Mission Centers ay unang itinatag ng General Conference noong 1980. Kumikilos sila sa ilalim ng direksyon ng General Conference Office ng Adventistang Misyon. May anim na sentro sa kasalukuyan. Layunin nilang tulungan ang iglesyang mas epektibong magsimula ng mga bagong grupo ng mananampalataya sa gitna ng mga pangunahing di-Kristiyanong grupo ng mga tao sa mundo.

Sa panahong isinusulat ito, ang mga direktor ng sentro (Petras Bahadur, Richard Elofer, Kleber Gonçalves, Clifmond Shameerudeen, Doug Venn, Amy Whitsett, Greg Whitsett), sa tulong nina Gary Krause (direktor ng Adventistang Misyon), Homer Trecartin (retiradong direktor ng mga Sentro ng Pandaigdigang Misyon), at Jeff Scoggins (direktor ng pagpaplano ng Pandaigdigang Misyon), ay sama-samang nag-akda nitong Gabay sa Pag-aaral ng Biblia ng nasa Hustong Gulang (Adult Bible Study Guide). Para sa karagdagang impormasyon, mangyaring pumunta sa www. GlobalMissionCenters.org.