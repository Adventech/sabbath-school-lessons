---
title:  Karunungan Para sa Matuwid na Pamumuhay
date:   17/02/2024
---

### Basahin Para sa Pag-aaral sa Linggong Ito
Awit 119:1–16, Awit 90, Juan 3:16, Awit 95:7–11, Awit 141, Awit 128.

> <p>Talatang Sauluhin</p>
> “Kaya't turuan mo kami na bilangin ang aming mga araw, upang kami ay magkaroon ng pusong may karunungan” (Awit 90:12).

Gaya ng nakita natin, ang biyaya ng Diyos ay naglalaan para sa kapatawaran ng kasalanan, at lumilikha ito ng bagong puso sa nagsisising makasalanan, na ngayon ay nabubuhay sa pamamagitan ng pananampalataya.

Ang Salita ng Diyos ay nagbibigay din ng mga tagubilin para sa matuwid na pamumuhay (Awit 119:9–16). Ang pagsunod sa utos ng Diyos ay hindi nangangahulugang isang legalistikong pagsunod sa mga tuntunin kundi buhay sa isang matalik na kaugnayan sa Diyos, isang buhay na puno ng mga pagpapala (Awit 119:1, 2; Awit 128).

Gayunpaman, ang buhay ng taong matuwid ay hindi isang buhay na walang tukso. Kung minsan ang matuwid ay maaaring matukso ng tusong likas ng kasalanan (Awit 141:2–4) at mahulog pa nga sa tuksong iyon. Pinahihintulutan ng Diyos ang mga oras ng pagsubok upang hayaang malinaw na maihayag ang katapatan (o kawalan ng katapatan) ng Kanyang mga anak. Kung susundin ng mga anak ng Diyos ang tagubilin at payo ng Diyos, ang kanilang pananampalataya ay magiging dalisay at ang kanilang pagtitiwala sa Panginoon ay lalakas. Ang karunungan para sa matuwid na pamumuhay ay nakakamit sa pamamagitan ng mga dinamikong pangyayari ng buhay kasama ang Diyos sa gitna ng mga pagsubok at hamon. Kaya, ang panalangin na ituro sa atin ng Diyos na bilangin ang ating mga araw upang magkaroon tayo ng pusong may karunungan (Awit 90:12), ay nagpapakita ng nagpapatuloy na pagtatalagang lumakad nang may katapatan sa Panginoon.

_* Pag-aralan ang liksyon sa linggong ito bilang paghahanda sa Sabbath, Pebrero 24._