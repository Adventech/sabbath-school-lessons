---
title:  Mga Pagpapala ng Matuwid na Pamumuhay
date:   22/02/2024
---

`Basahin ang Awit 1:1–3, Awit 112:1–9, at Awit 128. Anong mga pagpapala ang ipinangako para sa mga gumagalang sa Panginoon?`

Sa maraming pagpapalang ipinangako sa mga taong gumagalang sa Panginoon, ang kapayapaan ay marahil ang isa sa pinakadakila. Inilalarawan ng Awit 1 ang matuwid sa pamamagitan ng isang paghahambing ng isang punungkahoy na itinanim sa tabi ng mga batis ng tubig, na nagbubunga ng mga bunga nito sa kapanahunan at ang mga dahon ay hindi nalalanta (Awit 1:3; Jeremias 17:7, 8; Ezekiel 47:12). Tinutukoy ng paghahambing na ito ang pinagmumulan ng lahat ng mga pagpapala, ibig sabihin, ang pananatili sa presensya ng Diyos sa Kanyang santuwaryo at tinatamasa ang walang patid at mapagmahal na relasyon sa Diyos. Hindi tulad ng masasama, na inilalarawan bilang ipa, na walang katatagan, lugar, at hinaharap, ang matuwid ay tulad ng mabungang puno na may mga ugat, isang lugar na malapit sa Diyos at buhay na walang hanggan.

Ang Awit 128:2, 3 ay nagpapahiwatig ng mga pagpapala ng Kaharian ng Mesiyas, kung saan ang pag-upo sa ilalim ng sariling ubas at igos ay simbolo ng kapayapaan at kasaganaan (Micas 4:4). Ang pagpapala ng kapayapaan sa Jerusalem (Awit 122:6−8; Awit 128:5, 6) ay naghahatid ng pag-asa sa Mesiyas na magwawakas sa kasamaan at magpapanumbalik ng kapayapaan sa mundo.

“Sa Biblia, tinatawag na ‘bansa’ ang mana ng mga naligtas. Hebreo 11:14-16. Doon, ang makalangit na Pastol ay nagpapakain sa Kanyang kawan sa mga bukal ng mga buhay na tubig. Ang punong kahoy ng buhay ay nagbibigay ng bunga nito kada buwan, at ang mga dahon ng puno ay para sa paglilingkod sa mga bansa. Mayroong mga agos ng tubig na hindi nauubos, malinaw na parang kristal, at sa tabi nila ay ang mga punong nagkakalat ng lilim sa mga landas na inihanda para sa mga tinubos ng Panginoon. Doon, ang malawak na mga kapatagan ay nagiging mga bundok ng kagandahan, at ang mga bundok ng Diyos ay nagtataas ng kanilang mga mataas na taluktok. Sa mga payapang kapatagan na iyon, sa tabi ng mga buhay na mga agos ng tubig, ang bayan ng Diyos, na matagal ng naglalakbay at naghihirap, ay makakahanap ng isang tahanan.”—Ellen G. White, _The Great Controversy_, p. 675.

Inilalarawan ng Bagong Tipan ang katuparan ng pag-asa na iyon sa ikalawang pagdating ni Cristo at ang paglikha ng bagong mundo (Mateo 26:29, Apocalipsis 21). Samakatuwid, habang ang mga matuwid ay tumatanggap ng maraming pagpapala sa buhay na ito, ang kapunuan ng pabor ng Diyos ay naghihintay sa kanila kapag ang kaharian ng Diyos ay ganap na naibalik sa katapusan ng panahon.

`Bakit ang krus, at kung ano ang nangyari roon, ang garantiya ng mga pangakong matatagpuan sa Bagong Tipan tungkol sa kung ano ang inilaan ng Diyos para sa atin? Paano tayo makakakuha ng kaaliwan mula sa mga pangakong iyon kahit ngayon?`