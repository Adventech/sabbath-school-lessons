---
title:  Turuan Kaming Bilangin ang Aming mga Araw
date:   19/02/2024
---

`Basahin ang Awit 90, Awit 102:11, at Awit 103:14–16. Ano ang kalagayan ng tao?`

Ang pag-iral ng nagkasalang tao ay singaw lamang sa liwanag ng walang hanggang. Ang isang libong taon sa paningin ng Diyos ay “tulad ng isang pagbabantay sa gabi,” na tumatagal ng tatlo o apat na oras (Awit 90:4). Kung ikukumpara sa oras ng Diyos, ang buhay ng tao ay mabilis na lumilipad (Awit 90:10). Ang pinakamalakas sa mga tao ay katulad sa pinakamahina sa mga halaman (Awit 90:5, 6; Awit 103:15, 16). Gayunpaman, kahit na ang maikling buhay na iyon ay puno ng pagpapagal at kalungkutan (Awit 90:10). Maging ang mga sekyular na tao, na walang paniniwala sa Diyos, ay nagdadalamhati at nananaghoy sa igsi ng buhay, lalo na sa kaibahan ng kawalang-hanggan na naroroon at na, alam nila, ay nagbabanta na magpatuloy nang wala sila.

Inilalagay ng Awit 90 ang suliranin ng tao sa konteksto ng pangangalaga ng Diyos sa mga tao bilang kanilang Tagapaglikha. Ang Panginoon ay naging tahanan ng Kanyang bayan sa lahat ng henerasyon (Awit 90:1, 2). Ang salitang Hebreong ma‘on, “tahanan,” ay naglalarawan sa Panginoon bilang kanlungan o taguan ng Kanyang bayan (Awit 91:9).

Pinipigilan ng Diyos ang Kanyang matuwid na poot at muling iniaabot ang Kanyang biyaya. Bumulalas ang mang-aawit, “Sinong nakakaalam ng kapangyarihan ng galit mo?” (Awit 90:11), na nagpapahiwatig na walang sinuman ang nakaranas ng ganap na epekto ng galit ng Diyos laban sa kasalanan, at kaya may pag-asa para sa mga tao na magsisi at magkaroon ng karunungan para sa matuwid na pamumuhay.

Ang karunungan sa Biblia ay naglalarawan hindi lamang ng katalinuhan kundi ng paggalang sa Diyos. Ang karunungan na kailangan natin ay ang pag-alam kung paano “bilangin ang ating mga araw” (Awit 90:12). Kung mabibilang natin ang ating mga araw, ibig sabihin ay limitado ang ating mga araw at alam natin na ito ay limitado. Ang matalinong pamumuhay ay nangangahulugan ng pamumuhay na may kamalayan sa paglipas ng buhay na humahantong sa pananampalataya at pagsunod. Ang karunungang ito ay matatamo lamang sa pamamagitan ng pagsisisi (Awit 90:8, 12) at mga kaloob ng Diyos na pagpapatawad, habag, at awa (Awit 90:13, 14).

Ang pangunahing problema natin ay hindi nagmula sa katotohanang tayo ay nilikha bilang tao, kundi mula sa kasalanan at sa kung ano ang nagawa ng kasalanan sa ating mundo. Ang mga mapangwasak na epekto nito ay makikita sa lahat ng dako at sa bawat tao.

Gayunman, salamat kay Jesus, ang isang daan ay ginawa para sa atin mula sa ating kalagayan bilang tao (Juan 1:29, Juan 3:14-21). Kung hindi, wala tayong pag-asa.

`Gaano man kabilis lumipas ang ating buhay, ano ang pangako na mayroon tayo kay Jesus? (Tingnan sa Juan 3:16.) Ano ang pag-asa natin kung wala Siya?`