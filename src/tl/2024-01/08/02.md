---
title:  Iningatan Ko ang Iyong Salita sa Aking Puso
date:   18/02/2024
---

`Basahin ang Awit 119:1–16, 161–168. Paano natin dapat sundin ang mga utos ng Diyos, at ano ang mga pagpapalang dumarating mula sa paggawa nito?`

Inilalarawan ng Biblia ang pang-araw-araw na buhay ng pananampalataya bilang isang paglalakbay (“lumakad”) kasama ng Diyos sa Kanyang landas ng katuwiran. Ang buhay ng pananampalataya ay pinananatili sa pamamagitan ng paglalakad “sa batas ng Panginoon” (Awit 119:1) at sa paglalakad “sa liwanag ng Iyong mukha” (Awit 89:15). Ang mga ito ay hindi nangangahulugang dalawang magkaibang lakad. Ang paglalakad sa liwanag ng mukha ng Diyos ay nagpapahiwatig ng pagtataguyod sa utos ng Diyos. Sa parehong paraan, ang paglalakad “sa kautusan ng Panginoon” ay nagsasangkot ng paghahanap sa Diyos nang buong puso (Awit 119:1, 2, 10).

Ang pagiging “walang dungis sa daan” ay isa pang paraang inilalarawan ng mga Awit ang matuwid na buhay (Awit 119:1). Ang “walang dungis” ay naglalarawan ng isang handog na “walang dungis” na katanggap-tanggap sa Diyos (Exodo 12:5). Gayundin, ang buhay ng matuwid na indibiduwal, na isang buhay na handog (Roma 12:1), ay dapat na walang dungis ng pag-ibig sa kasalanan. Ang buhay na nakatalaga sa Diyos ay isa ring “sakdal na daan,” ibig sabihin, ang tao ay may tamang direksyon sa buhay na nakalulugod sa Diyos (Awit 101:2, 6; tingnan din ang Awit 18:32).

Ang pagsunod sa mga utos ng Diyos ay walang kinalaman sa isang legalistikong pagsunod sa mga banal na tuntunin. Sa kabaligtaran, ito ay binubuo ng “isang mabuting pagkaunawa” sa pagkakaiba ng tama at mali at mabuti at masama (Awit 111:10; tingnan din ang 1 Cronica 22:12), at kinasasangkutan ang buong pagkatao, hindi lamang panlabas na mga kilos. Ang pagiging “walang dungis,” pagsunod sa mga utos ng Diyos at paghahanap sa Diyos nang buong puso, ay hindi mapaghihiwalay na mga saloobin sa buhay (Awit 119:1, 2).

Ang mga utos ng Diyos ay isang paghahayag ng kalooban ng Diyos para sa mundo. Tinuturuan nila ang mga tao kung paano maging matalino at mamuhay sa kalayaan at kapayapaan (Awit 119:7–11, 133). Natutuwa ang mang-aawit sa batas dahil tinitiyak ng batas ang katapatan ng Diyos (Awit 119:77, 174).

“May dakilang kapayapaan ang mga umiibig sa iyong kautusan, walang anumang sa kanila ay makapagpapabuwal” (Awit 119:165). Ang imahe ng pagkatisod ay naglalarawan ng kabiguan sa moral. Bilang lampara sa mga paa ng mang-aawit (Awit 119:105), ang Salita ng Diyos ay nagpoprotekta sa atin mula sa mga tukso (Awit 119:110).

`Paano ipinakita ni Cristo ang kapangyarihan ng Salita ng Diyos sa Kanyang buhay (Mateo 4:1–11)? Ano ang dapat nitong sabihin sa atin tungkol sa kapangyarihang nagmumula sa isang pusong nakatuon sa pagsunod sa utos ng Diyos?`