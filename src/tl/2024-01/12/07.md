---
title:  Karagdagang Kaisipan
date:   22/03/2024
---

Basahin ang Ellen G. White, “How to Pray,” pp. 39–42, sa _A Call to Stand Apart_.

Ang sentro ng pagsamba ay ang pangangailangan para sa pagsisisi, tunay na pagsisisi: “Kabilang sa pagsisisi ang kalungkutan para sa kasalanan at ang pagtalikod dito. Hindi natin tatalikuran ang kasalanan hangga't hindi natin nakikita ang pagiging makasalanan nito; hanggang talikuran natin ito sa puso, walang tunay na pagbabago sa buhay.

“Marami ang hindi nakakaunawa sa tunay na likas ng pagsisisi. Marami ang nalulungkot dahil sa kanilang kasalanan at kahit na nagbabago sa panlabas na anyo dahil sa takot na magdulot ito ng paghihirap sa kanila. Ngunit hindi ito ang tunay na pagsisisi sa kahulugan nito sa Biblia. Sila ay nalulungkot dahil sa kanilang paghihirap kaysa sa kanilang kasalanan. Gayon ang naging kalungkutan ni Esau nang malaman niyang ang kanyang pagkapanganay na karapatan ay nawala na magpakailanman. Si Balaam naman, takot dahil nakita niya ang anghel na nakatayo sa kanyang harapang may hawak na tabak, ay umamin ng kanyang kasalanan upang hindi mawala ang kanyang buhay, ngunit walang tunay na pagsisisi sa kanyang kasalanan, walang pagbabago sa kanyang layunin, at walang pagkamuhi sa kasamaan. Si Judas Iscariote naman, matapos niyang ipagkanulo ang kanyang Panginoon, ay nagsabi, ‘Nagkasala ako dahil sa aking pagtataksil sa walang-salang dugo.’ Mateo 27:4.”—Ellen G. White, _Steps to Christ_, pp. 22, 23.

“Bagaman hindi naninirahan ang Diyos sa mga templo na gawa ng kamay, pinararangalan pa rin Niya ng Kanyang presensya ang mga pagtitipon ng Kanyang bayan. Pangako Niyang kapag sila ay nagtitipon upang hanapin Siya, ipinapahayag ang kanilang mga kasalanan, at nananalangin para sa isa’t isa, makikipagtagpo Siya sa kanila sa pamamagitan ng Kanyang Espiritu. Subalit ang mga magtitipon upang sambahin Siya ay dapat magtanggal ng bawat bagay na masama. Malibang sila ay sumamba sa Kanya sa espiritu at katotohanan at sa kagandahan ng kabanalan, ang kanilang pagtitipon ay walang kabuluhan. Ganito ang sabi ng Panginoon, ‘Ang bayang ito ay lumalapit sa akin ng kanilang mga labi, at pinararangalan ako ng kanilang mga labi; datapuwa't ang kanilang puso ay malayo sa akin.’ (Mateo 15:8, 9) Ang mga sasamba sa Diyos ay dapat sambahin Siya ‘sa espiritu at sa katotohanan: sapagkat hinahanap ng Ama ang gayong mga sumasamba sa Kanya.’ (Juan 4:23).”—Ellen G. White, _Prophets and Kings_, p. 50.

**Mga Tanong Para sa Talakayan**:

`Ano ang pinakadakilang handog ng mananamba sa Diyos (Awit 40:6–10; Roma 12:1, 2)?`

`Paanong magkaugnay ang indibiduwal at sama-samang pagsamba? Bakit kailangan talaga natin ang dalawang ito? Paano pinapalakas ng bawat isa ang isa't isa?`

`Naiintindihan ng maraming tao na ang pagsamba ay tumutukoy lamang sa panalangin, pag-awit ng mga himno, at pag-aaral ng Biblia at espirituwal na literatura. Bagama't mahalaga ang mga aktibidad na ito para sa pagsamba, limitado ba ang pagsamba sa kanila? Magbigay ng ilang halimbawa ng iba pang paraan ng pagsamba.`

`Isinulat ni Ellen G. White: “Hindi dapat tingnan ang pagsamba sa Kanya bilang isang nakakalungkot at nakakadismayang gawain. Dapat maging isang kasiyahan ang sambahin ang Panginoon at makisangkot sa Kanyang gawain.”—Steps to Christ, p. 103. Paano magiging kasiyahan ang pagsamba sa Panginoon?`