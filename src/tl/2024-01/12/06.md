---
title:  Kapag Hindi Nalulugod ang Diyos sa mga Sakripisyo
date:   21/03/2024
---

`Basahin ang Awit 40:6–8, Awit 50:7–23, at Awit 51:16–19. Anong mahalagang isyu ang tinutugunan ng mga tekstong ito? Bakit hindi nalulugod ang Diyos sa mga sakripisyong Kanyang itinakda sa Kanyang Salita (Exodo 20:24)?`

Gaya ng mga propeta, tinutuligsa ng mga mang-aawit ang iba't ibang maling paggamit ng pagsamba. Ang kanilang pangunahing punto sa mga talatang ito ay hindi ang pag-ayaw ng Panginoon sa mga paghahain at mga kapistahan ng Israel kundi ang mga dahilan ng gayong pagkasuklam: ang nakamamatay na distansya sa pagitan ng pagsamba at espirituwalidad.

Hindi sinasaway ng Diyos ang Kanyang bayan dahil sa kanilang mga sakripisyo at mga handog na sinusunog kundi dahil sa kanilang kasamaan at mga gawa ng kawalang-katarungan na kanilang ginagawa sa kanilang personal na buhay (Awit 50:8, 17–21). Ang Mga Awit ay hindi nangangaral laban sa paghahain at pagsamba kundi laban sa walang kabuluhang hain at walang laman na pagsamba, na ipinakita sa kalikuan ng mga mananamba na ito.

Kapag ang pagkakaisa sa pagitan ng panlabas na pagpapahayag ng pagsamba at ang wastong panloob na motibasyon para sa pagsamba ay bumagsak, ang mga rituwal ay kadalasang nagiging mas mahalaga sa kanilang sarili kaysa sa aktuwal na karanasan ng paglapit sa Diyos. Ibig sabihin, ang mga anyo ng pagsamba ay nagiging isang layunin sa kanilang sarili na salungat sa Diyos na sa Kanya dapat nakatuon at nagpapahayag ang mga ritwal na iyon.

`Basahin ang Juan 4:23, 24. Anong punto ang ibinibigay dito ni Jesus na akma sa kung ano ang babala ng mga Awit para sa ngayon?`

Hindi sapat ang sakripisyo lamang. Ano ang silbi ng mga sakripisyong ito kung ang puso ng mga nag-aalay nito ay hindi puno ng pagsisisi, pananampalataya, at kalungkutan para sa kasalanan? Tanging kapag sinamahan ng pagsisisi at taos-pusong pasasalamat ang mga hain ng mga toro ay saka lamang ito makakalugod sa Diyos bilang “mga hain ng katuwiran” (Awit 51:19, tingnan din sa Awit 50:14). Si Jesus, sa pagsipi kay Isaias, ay ipinahayag ito ng ganito: “Ngunit ang mga bagay na lumalabas sa bibig ay nagmumula sa puso at siyang nagpaparumi sa tao.” (Mateo 15:8). Ang mga problemang nakita ng mga mang-aawit ay ang parehong mga problema na naranasan ni Jesus sa ilang mga tao, lalo na sa mga pinuno, sa panahon ng Kanyang ministeryo sa lupa.

`Paano natin matitiyak na tayo, bilang mga Adventista, na mayroon ng lahat ng liwanag at kaalamang ito, ay hindi mahuhulog sa bitag ng kaisipang ang pagka-alam lamang sa katotohanan at pagdaan sa mga rituwal ng katotohanan ay sapat na?`