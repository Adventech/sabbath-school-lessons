---
title:  Komento ng guro
date:   22/03/2024
---

### Unang Bahagi: Pangkalahatang-Ideya

Pangunahing Teksto: Awit 104:33

Ang pagsamba ay maaaring ilarawan bilang: ang tugon ng nilalang sa mga biyaya ng Lumikha. Dalawang katotohanan sa Biblia ang maaaring mapansin sa konseptong ito.

Una, maraming biyaya ang ibinigay ng Diyos sa sangkatauhan. Ang mga biyayang ito ay dapat magpukaw ng pasasalamat sa puso ng tao para sa kadakilaan ng pag-ibig ng Diyos upang tayo’y makapagsama-sama sa pagbubunyag kasama ang salmistang “umaawit nang malakas ng awit ng pasasalamat” para sa lahat ng Kanyang “kahanga-hangang mga gawa.” (Awit 26:7). Ang sigasig ng salmista na ipahayag sa iba ang kadakilaan ng Diyos ay nagpapaalala sa atin na mayroong ebanghelikal na dimensyon ang pagsamba. Kaya bilang isang iglesia, dapat nating ipahayag sa mundo ang mga gawa ng Panginoon para sa bawat indibiduwal at ang kanyang banal na awa.

Pangalawa, ang mga tao ay may likas na pagkiling na tumugon sa mga kahanga-hangang gawain ng Diyos. Bilang tugon sa banal na biyaya, dapat tayong lumuhod ng may pasasalamat sa puso, sumusunod sa kalooban ng ating Lumikha at Tagapagligtas sa lahat ng aspeto ng ating buhay.

Ang pagsamba ay dapat manggagaling sa puso. Sa parehong pagkakataon, itinuturo sa atin ng aklat ng Mga Awit na hindi dapat gawin ang pagsamba nang hindi pinag-iisipang mabuti. May tamang paraan upang purihin ang Panginoon. Ang pagkakaroon ng wastong balanse sa pagitan ng pasasalamat at pagsunod na may pagninilay ay magpapaginhawa at magpapayaman sa ating pagsamba at magbubunga ng pagkakaisa.

### Ikalawang Bahagi: Komentaryo

Ang Aklat ng Mga Awit ay isang aklat ng pagsamba at para sa pagsamba. Bawat awit at dasal ay, sa anumang paraan, debosyon sa Diyos. Tingnan natin ang iba’t ibang paraan ng pagsambang nakalimbag sa banal na himno ng ating iglesia.

**Awit 3: Pagsamba sa Umaga at sa Gabi**

Sinulat ni David ang Awit 3 sa panahon ng kanyang kagipitan. Alam ni David na siya ay makapagsasabi ng kanyang mga pangangailangan sa Diyos, at siya ay pakikinggan ng Panginoon (Awit 3:4). Ang maamong pag-aalaga ng Diyos ay nagpapalakas ng tiwala ni David sa araw-araw na pagiging tapat ng Diyos, tulad ng ipinakikita sa Awit 3:5. Ang teksto ring ito ay nagpapaalala sa Awit 55:17, “Sa hapon at umaga, at sa katanghaliang-tapat, ako’y dadaing at tataghoy, at diringgin Niya ang aking tinig.” Ang talatang ito ay nagtuturo sa atin na ang pagsamba ay maaaring gawin sa ating puso sa anumang oras ng araw.

Bukod dito, ang lugar ay hindi hadlang sa ating pagsamba. Ayon sa Awit 4:3, “ang Panginoon ay nakikinig kapag sa Kanya ako’y nagdarasal.” Agad na idinagdag ng salmista, “Magalit ka, subalit huwag kang magkakasala; magbulay-bulay ka ng iyong puso sa iyong higaan, at tumahimik ka” (Awit 4:4). Sa kasong ito ng salmista, kahit na sa kanyang silid-tulugan man, o kaya naman sa malayong isla ng Patmos kung saan itinapon si apostol Juan, ang ating mga panalangin ay umaakyat nang walang hadlang sa heograpiya o lokasyon, patungo sa Diyos.

Ang Aklat ng Mga Awit ay puno ng mga personal na panalangin, pagdadalamhati, at pagpapala (Awit 9, Awit 10, Awit 30, Awit 32, Awit 34, Awit 40, Awit 41, Awit 92, Awit 107, Awit 116, Awit 138). Ang pagsamba ng buong iglesia ay nagsisimula sa pagsang-ayon ng bawat miyembro ng iglesia sa personal na debosyon.

**Awit 22: Pagsamba sa Pagtitipon**

Sa Awit 22, napapansin nating si David ay gumagamit ng pananaw ng unang taong panauhan (Awit 22:22, 25). Ang pagiging malapit (intimacy) at agarang (immediacy) pananaw na ito ay nagpapatibay sa ideya na ang pagpupuri ng mga nagtitipon ay nagsisimula sa indibiduwal na mananamba. Si David ay nagpapahayag ng, “Sa aking mga kapatid ay ipahahayag ko ang Iyong pangalan, pupurihin Kita sa gitna ng kapulungan” (Awit 22:22). At sinabi pa niya, “Sa Iyo nanggagaling ang aking papuri sa dakilang kapulungan; tutuparin ko ang aking mga panata sa harapan ng mga sa Kanya’y gumagalang”(Awit 22:25). Anong aral para sa atin habang naghahanap tayo ng pakikipag-ugnayan sa Diyos sa pamamagitan ng pagsamba! Ang Awit 22 ay nagpapakita sa atin ng kahalagahan ng pagsamba ng kapisanan sa ating pananampalataya at kapanatagan. Dapat bigyan ng pag-unawa ng ating mga anak ang mahalagang katotohanang ito kapag dinala natin sila sa iglesia. Bukod dito, pumupunta tayo sa templo nang may espiritu ng pagsunod, hindi upang makatanggap ng pagpapala kundi upang magbigay at maging isa sa kapisanan ng mga sumasamba.

Samantalang ang personal na pagpapakabanal ay ang pundasyon ng ating pagsamba sa kapisanan, dapat ding sabihin na ang mga miyembro ng iglesia ay hindi magtatagumpay sa pag-iisa. Kaya naman, sumasama ang salmista sa kapisanan ng bayan ng Diyos sa pagsamba, sa Awit 22:22-25. Ang argumentong “Maaari naman akong sumambang mag-isa sa bahay, hindi ko kailangan ng mga miyembro ng iglesia,” ay nagiging walang bisa sa harap ng talatang ito. Ang pagsamba ng kapisanan ay nagdadala ng pagkakaisa, nagpapalago ng pag-ibig sa pagitan ng bayan ng Diyos, at humuhubog ng ating pagkakakilanlan sa buong mundo.

**Pagsamba sa Mas Malawak na Kahulugan**

Tulad ng nabanggit sa ating unang aralin, ang mga aklat ng Mga Awit ay nagtatapos sa Awit 145. Ang mga huling limang awit—mula sa Awit 146 hanggang Awit 150—ay nagtataglay ng marilag na konklusyon sa aklat. Dahil ang pagbibigay-pugay sa pangalan ng Makapangyarihang Diyos ang layunin ng ating pagsamba, ang mga huling limang awitin ay tumpak na nakatuon sa Kanyang pagsamba at pagpuri: “Awitan ninyo ang Panginoon ng isang bagong awit, ng papuri sa kanya sa kapulungan ng mga tapat!”(Awit 149:1).

Ang pandiwang halal (Hebreo, “pagpupuri”) ay ginamit ng higit sa tatlumpung beses sa Mga Awit 146-150, at bawat paggamit ay nauugnay sa Diyos mismo. Ang mga dahilan natin para purihin ang Panginoon, gaya ng nakasaad sa mga salmong ito, ay marami. Ang Panginoon ang ating tulong at pag-asa (Awit 146:5); Siya ang Lumikha at Nagpapanatili (Awit 146:6; Awit 147:4, 8, 9, 16-19); Siya ang nagtatanggol at nagliligtas sa mga nangangailangan at inaapi (Awit 146:7-9; Awit 147:2, 3); Siya ang nagpapanatili sa mga mapagpakumbaba at nagpaparusa sa mga masasama (Awit 147:6, Awit 149:5); Siya ang nagbibigay ng pangangailangan ng Kanyang bayan (Awit 147:14, Awit 149:7-9); at Siya ay namamahala magpakailanman (Awit 146:10). Ang Awit 148:13 ay naglalahad ng pangunahing dahilan ng ating pagsamba at papuri sa Diyos: “Sapagkat tanging ang Kanyang pangalan ang dakila; nasa itaas ng lupa at mga langit ang kaluwalhatian Niya.” Ang Panginoon ang tanging Diyos, at karapat-dapat Siyang purihin dahil sa Kanyang “kadakilaang pambihira” (Awit 150:2).

Dapat nating isagawa ang ating pagsamba, maging pampubliko man o pansarili, nang may kaalaman at kaisipan. Dapat tayong maglaan ng panahon araw-araw, at lalo na sa araw ng Sabado, upang balikan ang mga biyayang ibinuhos ng Panginoon sa atin. Ang pagtala ng bawat biyaya sa isang journal ay magiging lubos na kapaki-pakinabang sa ating pananampalataya at pagsamba.

Tulad ng ating napagmasdan, ang pagsamba ay isang kolektibong karanasan na kung saan nakikiisa ang buong katawan ni Cristo (Awit 147:12, 19, 20; Awit 148:14; Awit 149:1; Awit 150:1). Bagama’t maaaring magbigay ng pagsamba sa Diyos nang mag-isa sa kanyang tahanan ang isang indibiduwal, ayon sa kanyang personal na pag-unawa sa mga Kasulatan, ang Panginoon ay naghangad na ang pagsamba sa Kanya ay mangyari sa Kanyang santuwaryo (Awit 150:1) o sa ibang lugar na nakalaan sa pagsamba, sa pangkalahatang pagtitipon ng “kapisanan ng mga banal” (Awit 149:1). Ang ating pagsamba ay hindi kumpleto kung tayo ay palaging nag-iisa at nagbibigay ng papuri sa

**Diyos nang tanging mag-isa.**

Ang mga huling awit sa Mga Awit ay hindi lamang nag-aanyaya sa mga taong sumasamba sa Diyos na purihin ang Kanyang pangalan kundi nag-aanyaya rin sa buong mundo na magbigay ng pagsamba sa Lumikha at magbigay ng pagpupuri sa Kanya. “Lahat ng bagay na may hininga ay magpuri sa Panginoon!” (Awit 150:6; ihambing sa Awit 148:11, 12). Tulad ng ating natutunan ngayong linggo, mayroong ebanghelikal na dimensyon ang pagsamba. Kung ang ating paglilingkod sa pagsamba ay nagsisikap na maging masaya, malikhain, kasali lahat, at may iba’t ibang uri, malamang na makakapagdala tayo ng mga tao sa kaharian ng Panginoon.

Matapos ang ganitong pagsusuri, ang sumusunod na tanong ay natural na lilitaw at nag-aabang ng imbestigasyon: Gaano kalawak at kahalaga dapat ang ating pagsamba sa Diyos? Sa Awit 148, hinihimok ng salmista hindi lamang ang mga anghel na purihin ang pangalan ng Diyos (Awit 148:2) kundi pati na rin ang “araw at buwan” at ang “mga bituin ng liwanag” (Awit 148:3). Sa pamamagitan ng pagbibigay ng personalidad sa mga bagay na hindi buhay at sa mga kalangitan (Awit 148:3, 4, 7-10), ipinaparating sa atin ng salmista na ang pagsamba ay dapat maglahad sa bawat bahagi ng buhay. Sa liwanag ng katotohanang ito sa Biblia, marami sa ating limitado lamang ang pagpupuri at pagsamba sa Diyos sa araw ng Sabbath ay makabubuting suriin muli ang ating konsepto at praktis ng pagsamba sa Diyos.

Ang huling paksa na dapat isaalang-alang sa Mga Awit 146 hanggang 150 ay ang paggamit ng mga aktuwal na instrumento sa ating pagsamba. May pitong instrumentong binanggit sa mga huling salmo: [1] alpa (Awit 147:7, Awit 149:3, Awit 150:3), [2] tamburin (Awit 149:3, Awit 150:4), [3] trumpeta at [4] salterio (Awit 150:3), [5] mga panugtog na may kwerdas, [6] mga plawta (Awit 150:4), at [7] matunog na pompiyang (Awit 150:5). Ang pagsamba ay nangangailangang magdala tayo sa Diyos ng ating pinakamahusay na mga handog, at ang larangan ng musika ay hindi naiiba sa ganitong prinsipyo. Ang lahat ng teknolohiyang mayroon tayo sa kasalukuyan ay hindi dapat maging hadlang sa ating serbisyo ng pagsamba sa iglesia kundi magiging biyaya pa nga. Sa parehong pagkakataon, walang makakapantay sa aktuwal na pag-awit at musika sa harap ng ating mga mata. Hindi lamang mas personal at agarang nakakaabot sa mga puso ang ganitong uri ng musika, ito rin ay may kakayahang humipo ng mga puso sa isang natatanging paraan. Sa ganitong mga pangangailangan, mabuting hikayatin rin ng mga magulang ang kanilang mga anak na matuto ng pagtugtog ng mga instrumento at pag-awit. Dapat nating gawin ang lahat ng magagawa natin upang magamit ang iba’t ibang uri ng mga instrumento sa ating mga serbisyo ng pagsamba. Sa huli, ang pokus ng lahat ng musika sa ating mga serbisyo ng pagsamba ay dapat na magluwalhati sa ating Tagapagligtas.

### Ikatlong Bahagi: Aplikasyon sa Buhay
Ang pagsamba ay isang mahalagang bahagi ng karanasan ng isang mananampalataya, hindi lamang isang kasangkapan o sangkap nito. Ang aklat ng Mga Awit ay nagbibigay ng motibasyon at inspirasyon sa ating buhay sa pagsamba. Kaya dapat nating basahin ng maingat at mapanalanging basahin ang bawat awit, na may layuning mapalalim ang ating pakikipag-ugnayan sa Diyos. Imbitahan ang inyong mga mag-aaral na yumuko at manalanging may bukas na Biblia, gamit ang mga salita ng Mga Awit bilang kanilang mga panalangin. Sa ganitong paraan, matutuklasan nila na ang Mga Awit ay nagpapalakas ng kanilang personal na pagsunod at debosyon sa Panginoon.

Sa panahong ito ng ating pag-aaral, tinalakay natin ang iba’t ibang uri ng pagsamba at kung paano ito maaaring maging isang biyaya sa ating buhay at sa ating iglesia. Ngayon, sa ating huling bahagi, tatalakayin natin ang praktikal na aplikasyon ng mga prinsipyong ito. Ang pagpapatupad ng iba’t ibang uri ng pagsamba ay minsan nang nagdulot ng mga pagkakahiwa-hiwalay sa atin sa iglesia. Ito ay tanda na tayo ay patungo sa maling direksyon. Natutuhan natin na ang pagsamba ay nagdudulot ng pagkakaisa at harmoniya sa gitna ng bayan ng Diyos. Kapag mayroong espiritu at hangaring maghatid ng harmoniya sa ating mga serbisyo ng pagsamba, ang mga mananamba ay umuuwi sa kanilang mga tahanan na puno ng biyaya at pagpapala mula sa kanilang karanasan sa pagsamba. Kaya’t mahalagang maabot at mapanatili natin ang balanseng ito ng harmoniya. Dapat nating hangarin ito sa bawat bahagi ng ating serbisyo ng pagsamba, tulad ng ating pag-aaral. Sa kababaang-loob, tayo’y dapat na handang sumama sa ating kapwa miyembro ng iglesia sa isang harmonikong pagsamba sa ating Lumikha; ito rin ang inaasahan Niya sa atin.

` `