---
title:  Umawit sa Panginoon ng Bagong Awit
date:   18/03/2024
---

`Basahin ang Awit 33:3, Awit 40:3, Awit 96:1, Awit 98:1, Awit 144:9, at Awit 149:1. Ano ang karaniwang tema sa mga tekstong ito?`

Inaanyayahan ng Mga Awit ang mga taong umawit ng isang “bagong awit.” Ano ang isang “bagong awit" dito? Ang dahilan ng “bagong awit” ay ang sariwang pagkilala sa kamahalan at kapangyarihan ng Panginoon sa mundo at pasasalamat sa Kanyang pangangalaga at pagliligtas bilang Manlilikha at Hukom ng sanlibutan. Ang pagliligtas mula sa mga kaaway at sa kamatayan, at sa espesyal na pabor ng Diyos sa Israel, ang ilan sa mas personal na motibo sa pag-awit ng “bagong awit.” Bagama't pinupuri rin ng ibang mga kanta ang Panginoon dahil sa Kanyang kagandahang-loob at mga kababalaghan, ang “bagong awit” ay isang espesyal na awit, na nagpapahayag ng muling kagalakan at pangako ng panibagong debosyon sa Diyos. Ang bagong karanasan ng banal na pagpapalaya ay nagbibigay inspirasyon sa mga taong kilalanin ang Panginoon bilang kanilang Tagapaglikha at Hari. Ang karaniwang mga tema sa Mga Awit na nagsasabi ng tungkol sa “bagong awit” ay ang pagtitiwala sa Diyos, papuri sa Kanyang kamangha-manghang mga gawa, at paglaya mula sa kapighatian, bukod sa iba pang mga bagay.

`Basahin ang Isaias 42:10–12, Apocalipsis 5:9, at Apocalipsis 14:3. Anong maaari nating masabi tungkol sa “bagong awit” mula sa mga tekstong ito sa Biblia?`

Ang bayan ng Diyos na Israel ay inilalarawan sa magiliw na mga termino bilang “mga anak ni Israel na malapit sa kanya” (Awit 148:14), na nagpapahiwatig na sa lahat ng nilikha, ang Israel ang may pinaka-espesyal na katayuan, at sa gayon ay pinaka-obligado at may pribilehiyong purihin ang Diyos. Kaya hinihikayat ng Biblia ang mga mananampalataya sa lahat ng henerasyong kantahin ang bagong awit bilang papuri sa kanilang Manunubos, na nagdadala ng kanilang natatanging patotoo tungkol sa kaligtasan sa dugo ng Kordero. Ang isang “bagong awit” ay maaaring maglarawan ng isang sariwang kantang hindi pa narinig ng sinuman, isang awit na nagpapaalala sa isang matingkad na karanasan ng biyaya ng Diyos sa buhay ng isang tao. Ang “bagong awit” ay maaari ring magpahayag ng pag-asa kung saan ang pagiging bago ng kanta ay ipinakita sa pag-asam ng kakaiba, hindi pa nagagawang maranasan ang kadakilaan ng Diyos sa hinaharap. Ang tunay na pagsamba ay higit pa sa mga sakripisyo at pag-aalay at nagpapakita ng buhay na relasyon sa Diyos na laging sariwa at dinamiko. Sa isang paraan, maaaring sabihin na ang “bagong awit” ay isang bagong pahayag, kahit araw-araw, ng ating pagmamahal at pagpapahalaga sa ginawa ng Diyos para sa atin.

`Pag-isipan ang mga biyaya ng Diyos sa iyong buhay. Kung kakanta ka ng bagong awit, ano ito?`