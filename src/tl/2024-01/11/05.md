---
title:  Kaligtasan at Kapayapaan ng Zion
date:   13/03/2024
---

`Basahin ang Awit 46:1–7. Paano inilarawan dito ang mundo sa patulang paraan?`

Ang salmo ay nagbibigay ng isang malinaw na paglalarawan ng mundo na nasa kaguluhan, at ito ay inilalarawan sa pamamagitan ng mga larawan ng natural na mga sakuna na walang katulad ang tindi (Awit 46:2, 3). Ang larawan ng nababagabag na tubig ay kadalasang naglalarawan sa mga mapanghimagsik na bansa at iba't ibang problema na idinudulot ng masasama sa mundo (Awit 93:3, 4; Awit 124:2–5). Gayundin, sa Awit 46 ang mga larawan ng mga natural na kalamidad ay naglalarawan sa mundong kontrolado ng mga bansang nagngangalit sa digmaan (Awit 46:6).

Ito ay malinaw na isang daigdig na walang kaalaman sa Diyos dahil ang Diyos ay nasa gitna ng Kanyang bayan, at kung saan ang Diyos ay nananahan, ang kapayapaan ay nananagana (Awit 46:4, 5). Gayunpaman, bagaman tinatanggihan Siya ng mundo, hindi pinababayaan ng Diyos ang mundo. Ang Diyos ay naroroon sa mundo sa pamamagitan ng pagsama sa Kanyang bayan. Sa madaling salita, gaano man kasama ang mga bagay na lilitaw, ang presensya ng Diyos ay narito, sa mundo, at maaari tayong makakuha ng personal na pag-asa at pampalakas mula sa pag-alam sa pangunahing katotohanang ito.

Ang Panginoon, na siyang perpektong kanlungan, ang Pinagmumulan ng walang hanggang kapayapaan at katiwasayan ng Zion. Ang salitang nagbibigay-diin sa katiwasayan ng Zion ay “bagaman” sa Awit 46:3. Kahit na ang mundo ay nasa kaguluhan, ang bayan ng Diyos ay ligtas. Ipinakikita nito na ang kapayapaan ay hindi resulta ng ganap na kawalan ng mga pagsubok kundi kaloob ng Diyos sa Kanyang mga anak na nagtitiwala. Ang walang pag-aalinlangan na pagtitiwala sa Diyos ay makapagbibigay sa anak ng Diyos ng kapayapaan at katiwasayan sa gitna ng unos (Mateo 8:23–27). Ang tanong na nagmumula mismo ay: Iiwan ba ng Diyos ang mundo sa mapanirang mga pagpili at pagkilos nito magpakailanman?

`Basahin ang Awit 46:6–11. Ano ang tugon ng Diyos sa karahasan at pagkawasak sa mundo?`

Ang Diyos ay tumugon nang may labis na pagkagalit na ang Kanyang salita, na lumikha ng lupa, ay nagiging dahilan ng pagkatunaw ng lupa (Awit 46:6). Gayunpaman, ang pagkatunaw ay hindi nagtatapos sa pagkawasak kundi pagpapanibago. Pansinin na pinalaganap ng Diyos ang Kanyang kapayapaan mula sa Zion hanggang sa mga dulo ng mundo. Patitigilin ng Diyos ang mga digmaan at papatayin ang mga kasangkapan ng pagkawasak, na ginamit ng masasamang bansa upang magdala ng pang-aapi sa mundo (Awit 46:9). Ito ang dakilang pag-asa na mayroon ang mga Kristiyano, na mangyayari sa ikalawang pagdating ni Jesus.

`Paano tayo natututong magkaroon ng kapayapaan at magtiwala sa Diyos sa gitna ng isang mundong mayroong maraming kaguluhan?`