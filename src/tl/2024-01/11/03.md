---
title:  Manalangin Para sa Kapayapaan ng Jerusalem
date:   11/03/2024
---

`Basahin ang Awit 122:1-5. Ano ang mga saloobin ng mga mananamba sa kanilang pagdating sa Jerusalem? Ano ang inaasahan nilang makita sa Jerusalem?`

Ang Awit 122 ay nagpapahayag ng kagalakan at pananabik ng mga manlalakbay sa kanilang pagdating sa Jerusalem. Ang mga paglalakbay sa Jerusalem ay masayang okasyon nang ang bayan ng Diyos ay nagsasama-sama nang tatlong beses sa isang taon upang gunitain ang kabutihan ng Diyos sa kanila noong nakaraan at kasalukuyan (Deuteronomio 16:16). Ang Jerusalem ang sentro ng buhay ng bansa dahil naglalaman ito ng “Patotoo ng Israel” (Awit 122:4) at ang mga trono para sa paghatol (Awit 122:5). Ang “Patotoo ng Israel” ay tumutukoy sa santuwaryo na kung minsan ay tinatawag na “ang tolda ng Patotoo” (Bilang 1:50) at naglalaman ng “kaban ng Patotoo” (Exodo 25:22). Ang mga luklukang nakahanda para sa paglilitis ay nagpapakita ng sistematikong paghuhukom sa Jerusalem (2 Samuel 8:15). Ang paglalakbay kung gayon ay panahon kung saan ang isang tao ay maaaring maghanap at magkamit ng katarungan. Ang katapatan sa Diyos at pagbibigay ng katarungan sa mga tao ay hindi dapat paghiwalayin.

`Basahin ang Awit 122:6–9. Ano ang pangunahing panalangin ng bayan ng Diyos?`

Ang pagdarasal para sa kapayapaan ng Jerusalem ay humihingi ng mga pagpapala ng Diyos sa lunsod at sa mga naninirahan dito, at pinag-iisa nito ang mga mananamba, na nagdulot ng kapayapaan sa kanila (Awit 122:8). Ang Jerusalem ay maaaring maging lunsod ng kapayapaan lamang kung may kapayapaan sa pagitan ng Diyos at sa Kanyang bayan, at sa mga anak ng Diyos mismo. Kaya naman, ang panalangin para sa kapayapaan ng Jerusalem ay naghahatid ng panawagan sa bayan ng Diyos na mamuhay nang payapa sa Diyos at sa isa't isa. Sa kapayapaan ng Jerusalem, uunlad ang mga tao (Awit 147:12–14).

Itinuturo sa atin ng salmo na ang panalangin para sa kagalingan ng komunidad ng pananampalataya ay dapat na maging pangunahing paksa ng mga panalangin ng mga anak ng Diyos dahil tanging ang malakas at nagkakaisang bayan ng Diyos ang makakapagpahayag ng mabuting balita ng kapayapaan at kaligtasan ng Diyos sa mundo (Juan 13:34, 35).

Ang pagdarasal para sa kapayapaan ng Jerusalem ay isang pribilehiyo at responsibilidad pa rin ng mga mananampalataya dahil pinapanatili nitong buhay ang pag-asa sa huling-panahong pagdating ng kaharian ng kapayapaan ng Diyos, na yayakap hindi lamang sa lunsod ng Jerusalem, kundi sa buong mundo (Isaias 52:7; Isaias 66:12, 13; Apocalipsis 21-22).

`Ano ang mga praktikal na paraan na maaari nating sikaping magkaroon ng pagkakaisa sa gitna natin bilang isang bayan ngayon?`