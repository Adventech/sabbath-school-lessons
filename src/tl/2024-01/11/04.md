---
title:  Zion—Ang Tahanan ng Lahat ng Bansa
date:   12/03/2024
---

`Basahin ang Awit 87:1, 2. Ano ang dahilan kung bakit ang Zion ay isang pinagpipitagang lugar?`

Ang Awit 87 ay isang himnong ipinagdiriwang ang Zion bilang natatanging pinili at minamahal na lunsod ng Diyos. Ang pundasyon ng templo ng Diyos ay nasa Bundok ng Zion (Awit 2:6, Awit 15:1). Sa katapusan ng panahon, ang Zion ay tataas ng higit sa lahat ng mga bundok, na nagpapahiwatig ng pinakamataas na kapangyarihan ng Panginoon sa buong mundo (Awit 99:2, Isaias 2:2, Micas 4:1). Ang Awit 87 ay tumutukoy sa Zion bilang “mga bundok” upang itampok ang katanyagan nito (Awit 133:3). Mahal ng Diyos ang mga pintuang-bayan ng Zion “higit sa lahat ng mga tahanan ni Jacob” (Awit 87:2), na nagpapahayag ng kahigitan ng Zion sa lahat ng iba pang lugar sa Israel na mga natatanging lugar ng pagtitipon ng bayan ng Diyos sa nakaraan, tulad ng Shilo at Bethel. Kaya, ang salmo ay nagpapatunay na ang tunay na pagsamba sa Diyos ay nasa Kanyang piniling lugar at sa Kanyang itinakdang paraan.

`Basahin ang Awit 87:3–7. Ano ang mga maluwalhating bagay na binanggit tungkol sa Zion?`

Ang kaluwalhatian ng Zion ay naglalapit sa lahat ng mga bansa sa Diyos, at sa gayon ang mga hangganan ng kaharian ng Diyos ay pinalawak upang isama ang buong mundo. Pansinin na hindi tinatrato ng Diyos ang ibang mga bansa bilang pangalawang antas na mga mamamayan, kahit na ang Zion ay inilalarawan bilang espirituwal na lugar ng kapanganakan ng lahat ng tao na tumatanggap sa Panginoon bilang kanilang Tagapagligtas.

Ang pagpaparehistro ng mga indibiduwal ay ginawa ayon sa kanilang lugar ng kapanganakan (Nehemias 7:5, Lucas 2:1–3). Tatlong beses sinabi sa salmo na ang mga bansa ay isinilang sa Zion, ibig sabihin ay pinagkalooban sila ng Panginoon ng bagong pagkakakilanlan at pinagkalooban sila ng lahat ng mga pribilehiyo ng mga anak ng Zion na ipinanganak ayon sa batas (Awit 87:4–6).

Ang Awit 87 ay tumutukoy sa kaligtasan ng kapwa Judio at mga Hentil, at ang kanilang pagkakaisa sa isang simbahan sa pamamagitan ng tumutubos na ministeryo ni Cristo (Roma 3:22; Roma 10:12; Galacia 3:28, 29; Colosas 3:11). Ang paglalarawan ng salmo sa kasaganaan ng Zion ay nagpapaalaala sa pangitain ni Daniel na ang kaharian ng Diyos ay naging isang napakalaking bundok na pumupuno sa buong lupa (Daniel 2:34, 35, 44, 45) at ng talinghaga ni Jesus tungkol sa kaharian ng Diyos na lumago sa isang napakalaking punong-kahoy na pinanganganlungan ng mga ibon sa himpapawid (Mateo 13:32).

`Paanong ang kahandaan ng Zion na tanggapin ang lahat ng tao ay nakasumpong ng katuparan nito sa Dakilang Komisyon ng iglesia na ipangaral ang ebanghelyo sa bawat bansa (Mateo 28:18–20)? Paano nababagay ang ideyang ito sa ating panawagang ipangaral ang mga mensahe ng tatlong anghel?`