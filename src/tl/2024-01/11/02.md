---
title:  Ang Isang Araw sa Iyong mga Bulwagan ay Mabuti Kaysa Isang Libo
date:   10/03/2024
---

`Basahin ang Awit 84:1–4. Bakit nananabik ang mang-aawit na tumira sa santuwaryo?`

Ang mang-aawit ay “nananabik” at “nanghihina” na gawin ang santuwaryo bilang kanyang permanenteng tahanan upang siya ay maging malapit sa Diyos magpakailanman (Awit 84:1, 2). Ang buhay na presensya ng Diyos (Awit 84:2) ay ginagawa ang santuwaryo na maging isang natatanging lugar. Sa santuwaryo, ang mga mananamba ay maaaring “masdan ang kagandahan ng Panginoon” (Awit 27:4; tingnan din ang Awit 63:2) at “masisiyahan sa kabutihan ng Iyong bahay” (Awit 65:4). Sa Awit 84, ang walang kapantay na kaligayahan ay nakakamit sa relasyon sa Diyos, na binubuo ng pagpupuri sa Kanya (Awit 84:4), paghahanap ng lakas sa Kanya (Awit 84:5), at pagtitiwala sa Kanya (Awit 84:12). Ang santuwaryo ay lugar kung saan ang gayong relasyon ay pinagyayabong sa pamamagitan ng pagsamba at pakikisama sa mga kapwa mananampalataya. Ang buhay na presensya ng Diyos sa santuwaryo ay nagbibigay sa mga mananamba ng isang sulyap sa maluwalhating kaharian ng Diyos at isang lasa ng buhay na walang hanggan.

`Basahin ang Awit 84:5–12. Sino pa ang mabibigyang pagpapala ng santuwaryo?`

Ang mga pagpapala ng Diyos ay inilarawan bilang nagniningning mula sa santuwaryo, unang ipinagkaloob sa mga naglilingkod sa santuwaryo (Awit 84:4), pagkatapos ay sa mga manlalakbay patungong santuwaryo (Awit 84:5–10), at sa wakas ay umabot sa hangganan sa mga dulo ng daigdig. Ang pag-asam na makatagpo ang Diyos sa santuwaryo ay nagpapatibay sa pananampalataya ng mga manlalakbay (Awit 84:7). Samantalang ang lakas ng karaniwang manlalakbay ay humihina sa ilalim ng bigat ng nakakapagod na paglalakbay, sa mga naglalakbay patungo sa santuwaryo, ang kanilang lakas ay nadadagdagan habang lumalapit sila sa santuwaryo.

Kahit na wala na sila sa santuwaryo, patuloy pa rin na nagdadala ng tatak ng santuwaryo ang mga anak ng Diyos sa pamamagitan ng pamumuhay ng marangal (Awit 84:11), na nagpapakita ng katangian ng mga matuwid na pumapasok sa santuwaryo ng Panginoon (Awit 15:1, 2). Ang Panginoon ay tinatawag na “isang araw,” na nagpapakita na ang mga pagpapala mula sa santuwaryo, tulad ng mga sinag ng araw, ay umaabot hanggang sa mga dulo ng mundo (Awit 84:11). Kaya, ang mga nananatili sa Diyos sa pamamagitan ng pananampalataya ay tumatanggap ng Kanyang biyaya, saanman sila naroroon.

`Basahin ang Apocalipsis 21:3. Anong pag-asa ang makikita sa makalupang santuwaryo ang inihayag dito sa atin? Paano natin ngayon sisimulang isipin kung magiging ano ang karansang ito?`