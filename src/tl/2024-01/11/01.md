---
title:  Nananabik sa Diyos sa Zion
date:   09/03/2024
---

### Basahin Para sa Pag-aaral sa Linggong Ito
Awit 84; Apocalipsis 21:3; Awit 122; Awit 87; Galacia 3:28, 29; Mateo 28:18–20; Awit 46; Awit 125.

> <p>Talatang Sauluhin</p>
> “Ang kaluluwa ko'y nananabik, Oo, nanghihina para sa mga bulwagan ng PANGINOON; ang puso ko't laman ay umaawit sa kagalakan sa buhay na Diyos” (Awit 84:2).

Ang mga awit ng Zion ay masayang mga himno na nagtatanghal sa kagandahan ng Zion at ng kapangyarihan ng Panginoon, na naghahari mula sa Kanyang banal na bundok. Ang Mga Awit na ito ay madalas na pinupuri ang mga merito ng bahay ng Panginoon at nagpapahayag ng pag-ibig para sa santuwaryo na matatagpuan din sa iba pang Mga Awit. Marami sa mga Awit na ito ay kinatha ng mga anak ni Korah, na mismong nakaranas ng pagpapala ng bahay ng Panginoon bilang mga manunugtog sa templo (1 Cronica 6:31−38) at mga tagabantay ng mga pintuang-daan ng templo (1 Cronica 9:19).

Ano ang dahilan kung bakit ang Zion ay pinagmumulan ng pag-asa at kagalakan? Kinakatawan ng Zion ang buhay na presensya ng Diyos sa Kanyang bayan. Kung paanong ang bayang Israel ay piniling bayan ng Diyos (Deuteronomio 7:6), gayundin ang Zion ay piniling bundok ng Diyos (Awit 78:68, Awit 87:2). Naghahari ang Diyos mula sa Zion (Awit 99:1, 2) at itinatag din ang Kanyang templo sa Zion (Awit 87:1). Kaya, ang Zion ay isang lugar ng mga banal na pagpapala at kanlungan. Ang Zion ay madalas na tinutukoy na kahanay, o ginagamit bilang katawagan sa Jerusalem at santuwaryo, ang sentro ng gawain ng pagliligtas ng Diyos para sa sinaunang daigdig.

Ang mga pagpapala ng Zion ay umaapaw hanggang sa mga dulo ng mundo dahil ang persona at biyaya ng Panginoon ay lumalampas sa mga hangganan ng alinmang banal na lugar. Ang Zion ang kagalakan ng buong lupa (Awit 48:2), na nagpapatunay na ang buong lupa ay pag-aari ng Diyos.

_* Pag-aralan ang liksyon sa linggong ito bilang paghahanda para sa Sabbath, Marso 16._