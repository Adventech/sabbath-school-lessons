---
title:  Karagdagang Kaisipan
date:   16/02/2024
---

Basahin ang Ellen G. White, “The Sinner’s Need of Christ,” pp. 17–22, sa _Steps to Christ_.

Sa Mga Awit, ang mga tinig ng bayan ng Diyos ay nakikiisa sa pag-uulit ng koro na “Ang Kanyang awa ay magpakailanman” sa pagdiriwang ng walang hanggang pag-ibig ng Diyos (Awit 106:1; Awit 107:1; Awit 118:1–4, 29; Awit 136). “Ang hindi pagpupuri sa Diyos ay nangangahulugang paglimot sa lahat ng Kanyang mga biyaya, hindi pagpapahalaga sa mga kaloob ng Diyos. Tanging ang nagpupuri lamang ang hindi nakakalimot. Ang pag-iisip at pagsasalita tungkol sa Diyos ay hindi pa pagsamba sa Kanya. Nagsisimula ang pagsamba sa Diyos kapag kinikilala ng isang tao ang Kanyang kadakilaan at mga gawa at tumutugon ng may pagpupuri sa Kanyang kabutihan, awa, at karunungan.”—Hans LaRondelle, _Deliverance in the Psalms_, p. 178.

Ang kahalagahan ng taimtim na pagpapahayag ng walang hanggang awa ng Diyos ay nagkakaroon ng mas malalim na kahalagahan kapag naaalala natin na ang khesed ng Diyos—ibig sabihin, ang Kanyang tipan ng pagmamahal at katapatan—ay nananatiling matatag at hindi nagbabago sa gitna ng kasalanan at paghihimagsik ng tao laban sa Diyos.

“Nagkasala tayo laban sa Kanya at hindi karapat-dapat sa Kanyang kabutihan; ngunit Siya mismo ang naglagay ng pinakamagandang dasal sa ating mga labi, ‘Huwag mo kaming kamuhian, alang-alang sa iyong pangalan; huwag mong hamakin ang iyong trono ng kaluwalhatian, alalahanin mo at huwag mong sirain ang iyong tipan sa amin.’ (Jeremias 14:21). Kapag lumapit tayo sa Kanya na ipinapahayag ang ating hindi pagiging karapat-dapat at kasalanan, ipinapangako Niya sa Kanyang sarili na pakikinggan ang ating daing. Nakataya ang karangalan ng Kanyang trono para sa katuparan ng Kanyang pangako sa atin.”—Ellen G. White, _Christ’s Object Lessons_, p. 148.

Ang karanasang ang Diyos ay naging mapagbigay sa kanya (Awit 103:2) ay naghihikayat sa mang-aawit na sabihing, “ang Panginoon ay nagsasagawa ng katuwiran at katarungan sa lahat ng naaapi” (Awit 103:6; binibigyang diin). Kaya, ang pangwakas na layunin ng personal na patotoo ng mang-aawit, at papuri sa awa ng Diyos sa kanyang buhay, ay upang bigyan ng katiyakan ang iba ng mapagmahal na kagandahang-loob ng Diyos upang mabuksan din nila ang kanilang mga puso sa Diyos at matanggap ang Kanyang nagliligtas na biyaya at purihin ang Diyos (Awit 9:11, 12; Awit 22:22–27; Awit 66:16).

**Mga Tanong Para sa Talakayan**:

`Ano ang mga praktikal na implikasyon ng katotohanang ang awa ng Diyos ay walang hanggan para sa kaligtasan ng mga tao? Bakit hindi ito nangangahulugang ang isang tao ay maaaring magpatuloy sa pagkakasala dahil ang awa ng Diyos ay magpakailanman?`

`Paano natin ipagkakasundo ang kapatawaran ng Diyos sa ating mga kasalanan sa ideya ng paghatol ng Diyos sa kasalanan?`

`Paano nagtutugma ang mga pagpapahayag ng awa ng Diyos sa Bagong Tipan sa mga nasa Mga Awit (Efeso 2:4, 5; 1 Timoteo 1:16; Tito 3:5; Hebreo 4:16)?`