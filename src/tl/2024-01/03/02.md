---
title:  Ginawa Tayo ng Panginoon
date:   14/01/2024
---

`Basahin ang Awit 8 at Awit 100. Paano inilalarawan ang Diyos at ang mga tao sa Mga Awit na ito? Ano ang inilalahad ng Mga Awit na ito tungkol sa karakter ng Diyos?`

Ang Paglikha ay may mahalagang papel sa Mga Awit, sa pagtataguyod ng kapangyarihan ng Diyos. Ang kalangitan, at ang “mga gawa ng Kanyang kamay” ay nagpapahayag ng kaluwalhatian ng Diyos (Awit 19:1−4, Awit 97:6). Dakila sa buong mundo ang pangalan ng Diyos (Awit 8:1, 9). Nilikha ng Panginoon ang lahat; wala Siyang pasimula (Awit 93:2) at walang katapusan (Awit 102:25−27). Siya ay walang hanggan at higit na mataas sa mga diyos ng mga bansa, na pawang “gawa ng mga kamay ng mga tao” (Awit 115:4), at wala nang iba pa. Mayroon silang “mga kamay,” ngunit “hindi sila nakakadama” (Awit 115:7); ngunit tungkol sa Panginoon, “nasa Kanyang kamay ang mga kalaliman ng lupa. . . . ang kanyang mga kamay ang lumikha ng tuyong lupa” (Awit 95:4, 5).

Inilalarawan ng ilang mga awit ang kapangyarihan ng Diyos sa mga puwersa sa kalikasan na pinaniniwalaan ng ibang mga bansa na banal (halimbawa, Awit 29, Awit 93, Awit 104). Ang mga awit na ito ay nagpapatunay na ang Panginoon ay naghahari sa lahat ng nilalang at Siya ang pinakamataas sa kapangyarihan at karangalan. Ang Awit 100:3 ay sumasaklaw sa isang tusong anyo ng idolatriya—pagtitiwala sa sarili, na idiniin na tayo ay ginawa ng Diyos, “at hindi tayo mismo.”

Nagpapatotoo rin ang paglikha sa pag-ibig ng Diyos. Ang lahat ng bagay na umiiral ay umiiral dahil sa Diyos, na Siya ring nagpapanatili ng buhay (Awit 95:7, Awit 147:4-9). Mahalagang tandaang hindi lamang nagbigay ng buhay ang Diyos sa mga tao, ginawa rin Niya ang sinaunang Israel bilang “Kanyang bayan, at mga tupa ng Kanyang pastulan” (Awit 100:3). Nagpapakita ang konseptong “Kanyang bayan” at “ang Kanyang tupa” ng pagnanais ng Diyos na magkaroon ng malapit na kaugnayan sa Kaniyang bayan.

Tanging ang Lumikha lamang ang may kapangyarihang magpala at magbigay ng paglago sa Kanyang bayan, at dahil dito, Siya lamang ang karapat-dapat na sambahin at pagkatiwalaan. Maraming mga awit ang nag-aanyaya sa lahat ng nilalang, buong mundo, dagat, at lahat ng naroon na magalak sa harap ng Panginoon.

Ang kaluwalhatian ng Diyos ay nakikita sa mga nilalang, maging sa mga nilalang sa lupa na nagkasala, at itinuturo sa atin ng Mga Awit na ang Diyos lamang ang karapat-dapat sambahin.

`“Ano ang tao upang siya'y Iyong alalahanin? at ang anak ng tao upang siya'y Iyong kalingain?” (Awit 8:4). Ano ang iyong tugon sa Diyos bilang iyong Manlilikha? Kung tinatawag ng Diyos ang mga bituin sa kanilang mga pangalan (Awit 147:4), gaano pa kaya sa palagay mo ang pagmamalasakit ng Diyos sa iyo?`