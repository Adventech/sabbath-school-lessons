---
title:  Komento ng guro
date:   19/01/2024
---

### Unang Bahagi: Pangkalahatang-Ideya

Pangunahing Teksto: Awit 93:1

Pokus sa Pag-aaral: Awit 8, Awit 100, Awit 97, Awit 75:1−10, Awit 105:7−10, Galacia 3:26-29, at Awit 25:10.

Panimula: Ang linggong ito, ating tatalakayin ang limang aspeto ng pagiging makapangyarihan ng Diyos sa mga Awit. Makikita natin sa mga Awit na pinatitibay nito ang mga sumusunod: (1) ang pundasyon ng kaharian ng Diyos ay nakabatay sa Paglikha. Ang Panginoon ang Lumikha ng langit at lupa (Genesis 1:1) at ng sangkatauhan (Genesis 1:26); (2) Base sa katotohanan sa Biblia, ang mga iba’t ibang mga salmista ay nagpapahayag na si YHWH ang tagapamahala sa buong mundo at sa mga bansa; (3) ang pagiging Makapangyarihan ng Panginoon ay hindi maaaring paghiwalayin sa Kanyang pagiging Hukom. (4) Bilang Hukom, ang Diyos ay sumasaklolo para sa Kanyang bayan dahil sa Kanyang tipan sa kanila. (5) Siya ay tapat sa mga patakaran ng kasunduan dahil ang Kautusan ng Kanyang tipan ang pundasyon ng Kanyang kaharian. Tulad ng makikita natin, malapit na magkakabit-kabit ang limang paksang ito.

### Ikalawang Bahagi: Komentaryo

**Diyos Bilang Manlilikha**

Ang Awit 8 ay maaaring hatiin sa dalawang pangunahing ideya: Diyos bilang Manlilikha (Awit 8:2-4), at ang mga tao bilang pinakadakilang nagawa Niya (Awit 8:5-8). Ang mga konseptong ito ay napaliligiran sa simula at sa dulo ng salmo ng parehong linya, na kilala bilang “inclusio”: “O Panginoon, aming Panginoon, sa buong lupa ay napakadakila ang iyong pangalan!” (Awit 8:1, 9).

Hindi natin dapat balewalain ang kahalagahan ng Paglikha sa mga aral ng Banal na Kasulatan. Ginamit ni Isaias ang argumento tungkol sa Diyos bilang Lumikha upang wakasan ang kabuluhan ng paniniwala sa mga diyus-diyosan (Isaias 40:12-31). Gayundin, ginamit ng salmista ang parehong pangangatwiran upang kilalanin si YHWH bilang Pinuno ng langit at tanggihan ang idolatriya (Awit 115:1-8; Awit 95:3-5, 7; Awit 96:5). Ang pundasyon ng kaharian ng Diyos ay ang Paglikha. Dapat maging dahilan ng ating pagsamba sa Kanya ang pundasyong ito (Awit 100:3-5). Ang Paglikha rin ang dahilan ng Sabbath (Genesis 2:1-3, Exodo 20:8-11), at ang ikapitong araw ay pag-alala sa kapangyarihan ng Diyos. Sa likod ng ganitong konteksto, mas maiintindihan natin kung bakit sinasabi sa mensahe ng Apocalipsis 14:7: “at sambahin ninyo ang gumawa ng langit, ng lupa, ng dagat at ng mga bukal ng tubig.” Ang pangangaral ng mensaheng ito ay mas mahalaga kaysa kailanman sa panahong ito, isang panahon kung saan ang kaaway ay naglikha ng makabagong kaisipang pinagmulan ng buhay: ebolusyon.

**Diyos Bilang Hari**

Nilikha ng Diyos ang uniberso; kaya’t ito ay Kanyang pag-aari. Samakatuwid, Siya ang Hari nito. Ang Panginoon ay naghahari, . . .
Ang trono Mo’y natatag noong una; Ikaw ay mula sa walang pasimula (Awit 93:1, 2).

Binuod ng Awit 97 ng maayos ang mensahe ng kaharian ng Diyos:

Namumuno ang Diyos (Awit 97:1). Maraming mga salmo ang nagbibigay-puri sa Diyos bilang Hari (Awit 47, Awit 93, Awit 95-99).

Mga dramatikong elementong tulad ng mga ulap, kadiliman, apoy, kidlat, lupa, bundok, at kalangitan, ay nakapalibot sa Diyos (Awit 97:2-6). Ang mga meteorolohikal na pangyayari at mga kahanga-hangang anyo ng kalikasan ay nagpapakita ng kadakilaan ng Hari ng mga hari, na nagbibigay inspirasyon sa atin upang magkaroon ng paghanga at paggalang sa Kanya.

Ang kahihiyan ng idolatriya ay kinukundena kumpara sa kahalagahan ng pagsamba sa Diyos (Awit 97:7).

Ang mga anak ng Diyos ay nagpupuri sa Kanya at nagagalak sa matuwid na hatol ng Kanyang pamamahala (Awit 97:8, 9).

Ang pagmamahal sa Diyos ay nagbibigay inspirasyon sa mga mananampalataya upang “kamuhian ang kasamaan” (Awit 97:10). Inaalagaan at inililigtas ng Panginoon ang Kanyang bayan mula sa kamay ng masama. Ang mga dahilang ito ay sapat na upang tayo ay magalak at magpasalamat sa Kanya (Awit 97:11, 12).

Ang Diyos bilang Hari ang pinagmumulan ng kapayapaan at kumpiyansa ng Kanyang mga anak. “Ang lakas ng Hari, ay umiibig ng katarungan, ikaw ay nagtatag ng pagkakapantay-pantay, ikaw ay nagsagawa ng katarungan at katuwiran sa Jacob” (Awit 99:4). Dahil ang Diyos ang Hari sa buong mundo, dapat tayong magalak at “magsiawit kayo ng mga papuri na may awit!” (Awit 47:7; tingnan din ang mga talatang 1-6).

**Diyos Bilang Hukom**

Ang Panginoon ang Hukom dahil Siya ang Hari. Sa sinaunang Israel, ang monarkiya ang nagpapasya sa mga paglilitis at mga usapang panghukuman (tingnan si David [2 Samuel 14:1-23]; si Solomon [1 Hari 3:16-28]). Kaya’t ang konsepto ng isang hari-hukom ay isang nakasanayang ideya sa mga tao noong mga araw na iyon. Kapag nakikinig sila sa mga salmong kumakanta tungkol sa Panginoon bilang Hukom, madaling maunawaan ng mga tao ang konsepto.

Sa Awit 75, sinasabing ang Diyos ang ating Hukom ay “may katarungang hahatol” (Awit 75:2). Kaya hindi natin kailangan katakutan ang Kanyang gawain bilang Hukom, maliban na lang kung tayo ay nasa panig ng kasamaan. “Sapagkat Siya’y dumarating, sapagkat Siya’y dumarating upang hatulan ang lupa. Kanyang hahatulan na may katuwiran ang sanlibutan, at ng Kanyang katotohanan ang mga bayan” (Awit 96:13).

Ang layunin ng paghuhukom ng Diyos ay upang ibagsak ang isa (ang mga masasama [Awit 75:4, 5]) at magtaas ng isa pa (ang mga tapat [Awit 75:1, 2; Awit 75:7]). Ang parehong prinsipyo ay gumagana sa imbestigasyon ng paghuhukom (investigative judgment) na nakasaad sa Daniel 7: pinarusahan ng Diyos ang maliit na sungay (Daniel 7:26) at nagbibigay ng katuwiran sa Kanyang bayan (Daniel 7:22).

Ang mga tapat ay nagdiriwang sa paghuhukom ng Diyos (Awit 75:9), hindi dahil sila ay natutuwa sa pagkawasak ng mga masama kundi dahil ang Diyos ay tapat sa Kanyang mga pangako, at Siya ay nagliligtas sa mga walang sala (tingnan ang Apocalipsis 19:2). Matatagpuan natin, sa dulo ng Awit 75, ang ideya ng kabutihan ng Diyos at pagliligtas: “Lahat ng mga sungay ng masama ay aking puputulin, ngunit ang mga sungay ng matuwid ay itataas” (Awit 75:10).

**Diyos ng Tipan**

Sa sinaunang Gitnang Silangan, ang isang tipan ay kasunduan sa pagitan ng isang makapangyarihang hari at ng kanyang aliping haring-sakop. Kasama sa kasunduan ang mga kailangang gawin ng aliping hari upang manatiling nasa proteksyon ng kanyang panginoong hari. Ginamit ng Lumang Tipan ang sekyular na tropa (o trope sa Ingles na tumutukoy sa mga kadalasang ginagamit na tema o elemento sa mga akda ng sining tulad ng musika, pelikula, atbp.) ng panahong ito at inilapat ito sa ugnayan sa pagitan ng Hari ng langit at ng Kanyang mga tagasunod. “Sa isang kasunduan sa sinaunang Gitnang Silangan, magbibigay ng dalawang pangako ang Dakilang Hari sa aliping hari: una, aatakehin niya ang aliping hari kung mag-aalsa laban sa kanya; at pangalawa, ipagtatanggol niya ang anumang tapat na aliping hari kapag inatake.”—Tremper Longman III and Raymond B. Dillard, An Introduction to the Old Testament (Grand Rapids: Zondervan, 2006), p. 260. Ang pag-unawa sa konseptong ito ay nagbibigay ng kumpiyansa sa mga mananampalataya, dahil sa pamamagitan nito, natutunan nilang maaaring umasa sa siguradong proteksyon ng Diyos.

Sa loob ng kontekstong ito, inilarawan si YHWH bilang Mandirigma sa mga salmo. Ang Awit 7 ay isang panalangin bago ang labanan kung saan hiniling ng salmista ang tulong ng Diyos para sa Kanyang bayan (Awit 7:1, 2). Hiniling rin ng salmista ang proteksyon ng Diyos at pagkapuksa sa mga kaaway ng Diyos (Awit 7:4-9). Ang Diyos ang depensa ng salmista (Awit 7:10), na nagpapahiwatig ng ideya ng isang kastilyo o kalasag. Ang Diyos, ang Banal na Mandirigma, ay inilalarawang nakasuot ng isang tabak, isang pana, at mga palaso: “nakakamatay na mga sandata” (Awit 7:12, 13). Naghanda Siya ng isang patibong para sa Kanyang mga kaaway. (Awit 7:15).

**Diyos ng Kautusan**

Dahil ang Diyos ay isang matuwid na Hari, “Kanyang inaalala ang kanyang tipan magpakailanman, ang salita na kanyang iniutos” (Awit 105:8). Ang batayan ng tipan ay ang Kautusan ng Diyos. Kaya hindi nakakapagtaka na isa sa mga pangunahing tema sa Aklat ng Mga Awit ay ang mga utos ng Panginoon (tingnan ang Awit 1). Sa katunayan, ang pinakamahabang Salmo at kabanata sa Biblia, ang Awit 119, ay nakatuon sa kabuuan sa Torah o kautusan.

Ang pananaw ng mga salmista sa kautusan ng Diyos ay kaiba sa karaniwang paniniwala ng maraming tao sa kasalukuyan, na nagsasabing ang kautusan ng Diyos ay isang hanay ng mga istriktong regulasyon na dapat sundin nang mahigpit, at kung hindi, magdusa ng matinding parusa dahil sa paglabag sa kahit na isa sa mga utos nito. Tungkol sa kautusan, sinabi ni David na ang mga patotoo ng Panginoon ay nagpapabago sa kaluluwa, nagpapatalino sa mga simpleng tao; ang kautusan ay nagpapagalak sa puso at nagbibigay-liwanag sa mga mata. (Awit 19:7-10). Iilan sa atin ang makakasabi ng ganito tungkol sa mga alituntunin at regulasyon ng ating mga bansa?

Sa relasyong nakabatay sa tipan, ang mga kautusan ay mga patnubay na nagbibigay-liwanag sa ating pang-unawa at nagpapayaman sa ating relasyon sa ating Lumikha, Hari, at Hukom.

Ang Torah ay may kinalaman sa ideya ng “pagtuturo” higit sa “mga patakaran.” Iyan ang dahilan kung bakit inilalarawan ng mga Awit ang mga alituntunin ng Diyos bilang mahahalagang kayamanan, na “higit na dapat silang naisin kaysa ginto, lalong higit kaysa maraming dalisay na ginto; higit ding matamis kaysa pulot at sa pulot-pukyutang tumutulo” (Awit 19:10). Ang pagiging nasa ilalim ng tipan ng Diyos ay nangangahulugang pagkakaroon ng malapit na kaugnayan sa Panguluhang Diyos.

### Ikatlong Bahagi: Aplikasyon sa Buhay

Nakakatuwa talagang malaman kung gaano kalawak ang ugnayan ng limang teolohikal na tema na aming tinalakay ngayong linggo. Ang serye ng mga temang ito ay nagsisimula sa, at nakabatay sa, pahayag ng Diyos bilang Lumikha. Ang pagtanggi sa batayang katotohanang ito ay nangangahulugang pagtanggi sa karapatan ng Diyos bilang Tagapamahala ng mundong ito at Hari ng bawat taong Kanyang nilikha. Kung hindi ang Diyos ang Hukom ng lahat, sinuman ay maaaring gawin ang anumang gusto niya. Hindi magkakaroon ng anumang walang hanggang batas na dapat sundin. Walang mga katiyakan. Malungkot mang sabihin, tayo ay nababalot ng pilosopiyang ito araw-araw. Kahit ang ilang mga Kristiyano ay nahuhulog sa panlilinlang ng nakasisirang pilosopiyang ito. Dahil dito, napakahalaga ng ating aralin ngayong linggo para sa ating mga pamilya, kabataan, at mga miyembro ng ating iglesia.

Ang pagkilala sa Panginoon bilang ating Lumikha ay magtutulak sa ating tanggapin ang Kanyang pagiging Panginoon sa ating buhay at ang Kanyang karapatang gabayan at sawayin tayo kapag kinakailangan. Sa huli, Siya ay ating Hukom. Gusto ng ating Lumikha na makipag-ugnayan sa atin sa pamamagitan ng isang mapagmahal na relasyon. Nangangako ang Biblia sa atin na ang pagsunod sa Kanya at ang paglalakad kasama Siya ay magiging isang masarap at nakakapagpapalakas na karanasan.

Isang detalye na ating nabanggit ngunit hindi natin gaanong pinagtuunan ng pansin sa araling ito ay ang pagpapalago ng ating pagpuri at kagalakan. Pakiusapan ang isang miyembrong magboluntaryong magbasa ng mga talata sa ibaba. Maaari rin ninyong basahin ang Awit nang sabay-sabay bilang isang grupo. Pakiusap ninyo sa inyong mga mag-aaral na asahan ang katulad na espirituwal na buhay na mayroon ang awtor ng Awit:

> <p></p>
> O halikayo, tayo’y umawit sa Panginoon;
> <p></p>
> Tayo’y sumigaw na may kagalakan sa malaking bato ng ating kaligtasan!
> <p></p>
> Lumapit tayo sa Kanyang harapan na may pagpapasalamat; Tayo’y sumigaw na may kagalakan sa Kanya ng mga awit ng pagpupuri!
> <p></p>
> Sapagkat ang Panginoon ay dakilang Diyos, at dakilang Hari sa lahat ng mga diyos (Awit 95:1-3).

Higit pa sa mga kahilingan at reklamo, dapat nating punuin ang ating mga panalangin sa ating Hari at Hukom ng mga papuri. Mas magiging madali ang ating araw-araw na gawain at mas magiging masaya ang ating buhay-panalanginan kung tayo ay nasa isang tipan ng relasyon sa Diyos ng kalangitan.

` `