---
title:  Palaging Inaalala ang Kanyang Tipan
date:   17/01/2024
---

`Ang tema ng paghatol ng Diyos ay nag-uudyok ng isang mahalagang tanong: Paanong ang bayan ng Diyos ay magkaroon ng kapayapaan sa Diyos at katiyakan ng kaligtasan sa oras ng paghatol? Basahin ang Awit 94:14, Awit 105:7−10, Daniel 7:22.`

Ang bayan ng Diyos ay ligtas sapagkat inilagay ng Panginoon ang Kanyang tirahan sa Zion (Awit 76:1, 2) at itinatag ang Kanyang walang hanggang tipan sa kanila bilang Kanyang pag-aari (Awit 94:14, Awit 105:8–10). Hindi lamang basta ipanangako ng Diyos na hindi tatalikuran ang Kanyang bayan ng tipan; aktibong ginagawa Niya ang lahat para mapanatiling ligtas sila sa Kanya. Pinapatawad Niya ang kanilang mga kasalanan (Awit 103:3); Tinuturuan, binabasbasan, at pinapalakas Niya ang Kanyang bayang pinili (Awit 25:8-11, Awit 29:11, Awit 105:24). Ang mga paghatol ng Diyos ay ibinigay upang gawing matuwid ang mga tao at ipakita na ang Diyos ay nagmamalasakit sa kanila (Awit 94:8–15).

Ang Awit 105 sa kabuuan ay nagpapakita ng katapatan ng Panginoon sa Kanyang tipan sa kasaysayan ng Israel. Sa lahat ng nangyari, ang mabuti at masama, naroon ang Diyos. Pinangunahan niya si Jose sa Ehipto at sa pamamagitan niya ay nailigtas ang Kanyang bayan at ang mga bansa sa lugar na iyon sa panahon ng matinding taggutom (Awit 105:16−24). Itinaas ng Panginoon si Moises upang pamunuan ang Kanyang bayan mula sa pagkaalipin sa Ehipto, na Kanyang ginawa na may mga palatandaan at kababalaghan para sa kanila(Awit 105:25−38).

Ipinagkaloob ng Panginoon ang Lupang Pangako sa Kanyang bayan (Awit 105:11, 44) at ang Kanyang patuloy na proteksyon (Awit 105:12−15). Pinarami Niya siya (Awit 105:24), pinalaya sila mula sa kanilang pinaglilingkuran (Awit 105:37, 38), at naglaan para sa kanilang pang-araw-araw na pangangailangan (Awit 105:39−41). Ang Panginoon ay walang dudang naghahari sa lahat ng bagay na may kaugnayan sa kanyang piniling bayan—isang katotohanang nais ng mga mang-aawit na hindi makalimutan ng Kanyang bayan.

Kapag inaalala ng Diyos ang Kanyang tipan, ito ay higit pa sa pagpansin o pag-alala dahil ito ay laging may kasamang pagkilos (Genesis 8:1, 1 Samuel 1:19, Awit 98:3, Awit 105:42–44). Gayundin, kapag hinimok ang mga taong alalahanin ang mga kamangha-manghang gawa at hatol ng Diyos, nangangahulugan ito na dapat mamuhay sila sa paraang nagpaparangal sa Kanya.

Sa tipang ito, ang pangunahing tungkulin ng Israel ay manatiling tapat sa tipan sa pamamagitan ng pagsunod sa mga kautusan ng Diyos (Awit 78:5−7, Awit 105:45). Ang bayan ng Diyos ay tinawag din na magpatotoo tungkol sa Kanya sa ibang mga bansa, sapagkat nais ng Panginoon na ang lahat ng mga bansa ay umanib sa Kanyang bayang Israel (Awit 105:1, 2). Ang sanlibutan ay ganap na ligtas sa mapag-ingat na tipan ng makapangyarihan at mapagmahal na Diyos (Awit 89:28−34).

`Ano ang mayroon tayo kay Jesus na nagpapakita kung bakit ang mga pangakong ito na ginawa sa sinaunang Israel ay maaari na ngayong matupad sa atin? (Tingnan ang Galacia 3:26–29.)`