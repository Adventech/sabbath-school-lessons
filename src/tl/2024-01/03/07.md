---
title:  Karagdagang Kaisipan
date:   19/01/2024
---

Basahin ang Awit 86:5, 15; Ellen G. White, “God’s Love for Man,” pp. 9–15, sa _Steps to Christ_. Paanong ang katotohanang ang Diyos ay pag-ibig ay makakatulong sa ating maunawaan ng lubos ang iba't ibang mga paglalarawan ng Diyos at ang Kanyang mga gawa sa mga Awit?

Nakatuon ang pag-aaral sa linggong ito sa ilang mahahalagang paglalarawan ng Diyos at ng Kanyang mga gawain, na nagpapatatag at nagpapanatili ng mundo. Ipinapahayag ng mga mang-aawit na ang Diyos bilang Manlilikha, Hari, Hukom, Tagapagligtas ng Pakikipagtipan, at Tagabigay ng Kautusan. Ang mga tungkulin sa mundo na ginagampanan Niya ay higit na makikita sa Kanyang iba-iba pang mga pangalan at titulo, kasama na ang Pastol (Awit 23:1, Awit 80:1), Bato ng Kaligtasan (Awit 95:1), at Ama (Awit 68:5, Awit 89:26). Maaari tayong maging panatag at mapayapa sa mundong ito, kahit na nasa gitna tayo ng kaguluhan ng dakilang tunggalian, dahil ang Diyos ay makapangyarihan at tapat sa lahat ng Kanyang ginagawa at sinasabi. Bagama't ang mga temang ito sa teolohiya ay hindi kumpleto, nagpapakita sila ng iba't ibang paraan kung paanong ipinapakilala ng Diyos ang Kanyang sarili sa Mga Awit.

Habang patuloy nating pinag-aaralan ang mga Awit, mahalagang tandaang basahin ang mga ito sa liwanag ng katangian ng pag-ibig at biyaya ng Diyos at ng Kanyang planong iligtas at isauli ang sanlibutan. “Habang mas lalo nating sinisiyasat ang banal na karakter sa liwanag ng krus ay mas nakikita natin ang awa, kabaitan, at kapatawarang nakatambal sa katarungan at pagkakapantay-pantay, at mas malinaw nating natatanto ang di-mabilang na patunay ng pag-ibig na walang hanggan at malambing na awa na higit pa sa pagmamahal ng ina sa kanyang pasaway na anak.”—Ellen G. White, _Steps to Christ_, p. 15. Sa mga Awit, kahit na ang mga tao ay hinaharap ang hatol ng Diyos dahil sa kanilang pagsuway, patuloy pa rin nilang nilalapitan Siya dahil alam nila na ang Kanyang galit ay tanging panandalian lamang, ngunit ang Kanyang awa ay walang hanggan (Awit 103:8).

**Mga Tanong Para sa Talakayan**:

`Bakit mahalaga ang pag-unawa sa katotohanan at kahalagahan ng dakilang tunggalian upang matulungan tayong maunawaang bagama't mayroong pangkalahatang paghahari at pangangasiwa ang Diyos, marami pa ring kaguluhan at paghihirap sa mundo? Bakit napakahalaga ng konsepto ng dakilang tunggalian sa ating buhay?`

`Paanong ang paniniwala sa Diyos bilang Tagapaglikha ay dapat na humubog sa ating pakaunawa sa ating sarili at sa ating relasyon sa iba pang nilalang sa mundo? Ano ang mangyayari kapag ang mga tao ay lumayo mula sa katotohanang ito (Awit 106:35−42)?`

`Ano ang mali sa mga diyus-diyosan ng mga bansa noong panahon ng Biblia (Awit 115:4-8)? Kumusta naman ang mga makabagong diyus-diyosan? Bakit sila mapanganib sa ating paglalakad kasama ang Panginoon?`

`Paano dapat mabuhay ang bayan ng Diyos na nalalamang ang Kanyang paghatol ay nagsisimula sa Kanyang bayan? Paano hinahatulan ng Diyos ang Kanyang bayan at para sa anong layunin?`