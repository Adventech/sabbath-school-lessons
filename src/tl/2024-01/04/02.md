---
title:  Ang Katawan Ko’y Hindi Nakubli sa Iyo
date:   21/01/2024
---

`Basahin ang Awit 139:1–18. Paano nito masining na inilalarawan ang kapangyarihan ng Diyos (Awit 139:1−6), presensya (Awit 139:7−12), at kabutihan (Awit 139:13−18)? Ano ang sinasabi ng kadakilaan ng Diyos tungkol sa Kanyang mga pangako?`

Ninais mo na ba dating tulungan ang isang tao subalit wala kang kakayahan? Sa katulad na paraan, sinubukan ng ilang tao na tulungan ka ngunit hindi nila naunawaan ang iyong mga pangangailangan. Hindi gaya ng mga taong may pinaka mapagmahal at pinakamabuting intensyon, ang Diyos ay lubos na nalalaman ang tungkol sa atin at sa ating mga kalagayan, at mayroon din Siyang mga paraan upang tulungan tayo. Kaya naman, ang Kanyang mga pangako ng tulong at kaligtasan ay hindi lamang mga banal na pangungusap kundi mga matibay na katiyakan.

Ang kaalaman ng Diyos tungkol sa mang-aawit ay napakadakila at natatangi na kahit ang sinapupunan ng kanyang ina ay hindi siya maitatago sa Diyos (Awit 139:13, 15). Ang kaalaman ng Diyos ay tumutukoy sa panahon (Awit 139:2), kalooban ng pagkatao (Awit 139:2, 4), at kalawakan (Awit 139:3)—ang buong pag-iral ng mang-aawit. Ang kahanga-hangang kaalaman ng Diyos ay bunga ng Kanyang pagiging taga-paglikha at malapit na relasyon sa mga tao at makikita sa Kanyang pangangalaga sa kanila.

Ang kahanga-hangang katotohanang ito tungkol sa Diyos na nakakakilala sa atin ng lubusan ay hindi dapat magdulot ng takot sa atin kundi magdala sa atin sa mga bisig ni Jesus at sa kung ano ang Kanyang nagawa para sa atin sa krus. Sapagkat sa pamamagitan ng pananampalataya kay Jesus, nabigyan tayo ng Kanyang katuwiran, “ang katuwiran ng Diyos” mismo (Roma 3:5, 21).

Ang presensya ng Diyos ay binibigyang-diin sa pamamagitan ng paglalarawan sa Diyos bilang umaabot hanggang sa “impiyerno” (sheol, “libingan”) at “kadiliman” (Awit 139:8, 11, 12), mga lugar na hindi karaniwang inilalarawan kung saan naninirahan ang Diyos (Awit 56:13). Ang Kanyang presensya ay inilalarawan din bilang kumukuha ng “mga pakpak ng umaga” (silangan) upang maabot ang “mga dulong bahagi ng dagat” (kanluran) (Awit 139:9). Ang ipinahihiwatig ng mga larawang ito ay ang katotohanang walang lugar sa kalawakan kung saan tayo ay hindi maaabot ng Diyos. Bagama't ang Diyos ay hindi bahagi ng sansinukob, gaya ng pinaniniwalaan ng ilan, Siya ay malapit sa lahat ng ito, na hindi lamang nilikha ito kundi pinapanatili rin ito (tingnan ang Hebreo 1:3).

Bilang Isa na nakakaalam ng lahat ng tungkol sa atin, matutulungan at maipapanauli tayo ng Diyos. Ang bagong pagkaunawa sa Kanyang kadakilaan ay nag-uudyok ng pagsiklab ng papuri at panibagong pagtitiwala sa mang-aawit. Tinatanggap niya ang banal na pagsisiyasat bilang paraan na maaaring mag-alis sa kanyang buhay ng anumang bagay na gumugulo sa kanyang relasyon sa Diyos.

`Maaaring makita ng ilan ang katotohanang napakaraming alam ng Diyos tungkol sa kanila, maging ang kanilang pinakamadilim na mga lihim, isang medyo nakakatakot na kaisipan. Bakit ang ebanghelyo, kung gayon, ang tanging pag-asa natin?`