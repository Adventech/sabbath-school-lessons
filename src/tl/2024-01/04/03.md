---
title:  Katiyakan ng Pangangalaga ng Diyos
date:   22/01/2024
---

`Basahin ang Awit 40:1–3, Awit 50:15, Awit 55:22, at Awit 121. Paano nasasangkot ang Diyos sa ating pang-araw-araw na gawain?`

Inihayag ng Panginoon ang Kanyang sarili sa Kasulatan bilang ang buhay na Diyos na kumikilos sa kapakanan ng mga tumatawag sa Kanya.

Para sa mang-aawit, “ang Panginoon ay laging nasa harapan ko” (Awit 16:8). Samakatuwid, nagtitiwala siya sa Diyos at tumatawag sa Kanya (Awit 7:1, Awit 9:10). Didinggin ng Panginoon ang tawag niya kahit na siya'y mula sa mga “kalaliman” (Awit 130:1, 2), nagpapahiwatig na walang kalagayan sa buhay ang makakatakas sa makapangyarihang paghahari ng Diyos. Kaya naman, ang sigaw ng mang-aawit, gaano man kaapura, ay hindi kailanman nawawalan ng pag-asa.

Samantala, ipinagdiriwang ng Awit 121 ang kapangyarihan ng Lumikha sa buhay ng tapat na indibiduwal. Kasama sa kapangyarihang ito ang:

(1) “Hindi niya papahintulutang ang paa mo'y madulas” (Awit 121:3). Ang larawan ng “paa” ay kadalasang naglalarawan ng paglalakbay sa buhay ng isang tao (Awit 66:9, Awit 119:105, Kawikaan 3:23). Ang salitang Hebreo para sa “pagkilos” ay naglalarawan ng katiwasayan na ibinibigay ng Diyos sa mundo (Awit 93:1) at sa Zion (Awit 125:1).

(2) Ang larawan ng Panginoon bilang Tagapag-ingat ng Israel na hindi inaantok o natutulog ay nagpapakita ng patuloy na pagkaalerto at kahandaan ng Panginoon na kumilos alang-alang sa Kanyang mga anak (Awit 121:3, 4).

(3) Ang Panginoon ay “iyong lilim” (Awit 121:5, 6) ay nagpapaalala sa haligi ng ulap sa panahon ng Exodo (Exodo 13:21, 22). Sa katulad na paraan, ang Panginoon ay nagbibigay ng pisikal at espirituwal na kanlungan sa Kanyang bayan.

(4) Ang Diyos ay nasa kanilang kanang kamay (Awit 121:5). Ang kanang kamay ay karaniwang tumutukoy sa mas malakas na kamay ng isang tao, ang kamay ng pagkilos (Awit 74:11, Awit 89:13). Dito ipinahihiwatig ang pagiging malapit at pabor ng Diyos (Awit 16:8, Awit 109:31, Awit 110:5).

(5) Ang proteksyon ng Diyos sa Kanyang bayan ay malinaw na nakumpirma sa Awit 121:6–8. Iingatan ng Diyos ang Kanyang mga anak mula sa lahat ng kasamaan. Ni “ang araw” o “ang buwan” ay hindi tatama sa kanila. Iingatan ng Diyos ang kanilang “paglabas” at “pagpasok.” Ang mala-tulang mga paglalarawang ito ay nagbibigay-diin sa malawak at walang humpay na pangangalaga ng Diyos.

Ang punto? Nagtitiwala ang mang-aawit sa maalab na pagmamalasakit ng Diyos. Siyempre, dapat din nating gawin iyon.

`Ano ang ilang mga praktikal na paraan upang mas maranasan mo ang katotohanan ng pangangalaga ng Diyos? Paano ka mas makikipagtulungan sa Diyos upang makakilos Siya sa iyong kalooban at para sa iyo?`