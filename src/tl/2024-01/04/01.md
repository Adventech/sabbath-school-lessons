---
title:  Ang Panginoon ay Nakikinig at Nagliligtas
date:   20/01/2024
---

### Basahin Para sa Pag-aaral sa Linggong Ito
Awit 139:1–18; Awit 121; Awit 17:8; Mateo 23:37; 1 Corinto 10:1–4; Hebreo 4:15, 16.

> <p>Talatang Sauluhin</p>
> “Kapag ang matuwid ay humingi ng saklolo, ang Panginoon ay nakikinig, at inililigtas sila sa lahat nilang mga gulo” (Awit 34:17).

Paulit-ulit, itinatampok ng Mga Awit ang katotohanang ang makapangyarihang Panginoon, na lumikha at nagpapanatili sa sansinukob, ay nagpapakilala rin ng Kanyang sarili bilang personal na Diyos na nagpapasimula at nagpapanatili ng relasyon sa Kanyang bayan.

Ang Diyos ay malapit sa Kanyang bayan at sa Kanyang nilikha, kapwa sa langit at sa lupa (Awit 73:23, 25). Bagama't “itinatag Niya ang kanyang trono sa langit” (Awit 103:19) at “nakasakay sa mga ulap” (Awit 68:4), Siya rin ay “malapit sa lahat ng tumatawag sa Kanya, sa lahat na tumatawag sa Kanya sa katotohanan” (Awit 145:18). Ang mga Awit ay walang pag-aalinlangang itinataguyod ang katotohanang ang Panginoon ay ang buhay na Diyos, na kumikilos sa ngalan ng mga tumatawag sa Kanya (Awit 55:16–22). Ang mga Awit ay tiyak na makabuluhan dahil ang mga ito ay hinimok ng, at iniuukol sa, buhay na Diyos, na dumirinig at sumasagot sa mga panalangin.

Dapat nating tandaang ang tamang pagtugon sa pagiging malapit ng Panginoon ay binubuo ng buhay ng pananampalataya sa Kanya, at ng pagsunod sa Kanyang mga kautusan. Walang anuman maliban sa ganitong pananampalataya at pagsunod ang tatanggapin Niya, gaya ng madalas na ipinakikita ng kasaysayan ng Israel.

_*Pag-aralan ang liksyon sa linggong ito bilang paghahanda sa Sabbath, Enero 27._