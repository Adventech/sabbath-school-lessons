---
title:  Ang Panginoon ay Kanlungan sa Kahirapan
date:   23/01/2024
---

`Basahin ang Awit 17:7–9, Awit 31:1–3, at Awit 91:2–7. Ano ang ginagawa ng mang-aawit sa panahon ng kaguluhan?`

Ang mang-aawit ay nakatagpo ng iba't ibang uri ng mga kaguluhan at, sa mga ito, bumaling sa Panginoon, na Siyang kanlungan sa bawat kahirapan. Ang pagtitiwala ay isang intensiyunal na pagpili upang kilalanin ang pagiging panginoon ng Diyos sa buhay ng isang tao sa lahat ng pagkakataon. Kung ang pagtitiwala ay hindi gumagana sa kahirapan, kung gayon hindi ito gagana kahit saan.

Ang patotoo ng mang-aawit, “sasabihin ko sa Panginoon, ‘Aking muog at aking kanlungan, aking Diyos na Siya kong pinagtitiwalaan’ ” (Awit 91:2), ay
nagmula sa kanyang nakaraang karanasan sa Diyos at ngayon ay nagsisilbing pampalakas ng kanyang pananampalataya para sa hinaharap. Tinatawag ng mang-aawit ang Diyos na Kataas-taasan at Makapangyarihan-sa-lahat (Awit 91:1, 2), na inaalala ang napakalaking kadakilaan ng kanyang Diyos.

Sinasabi rin ng mang-aawit ang katiwasayan na masusumpungan ng isang tao sa Diyos: ang “lihim na lugar” (“silungan” o “taguan”), “anino” (Awit 91:1), “kanlungan,” “kuta” (Awit 91:2), “mga pakpak,” “kalasag,” “panangga” (Awit 91:4), at “tahanan” (Awit 91:9). Ang mga larawang ito ay kumakatawan sa mga ligtas na kanlungan sa kultura ng mang-aawit. Kailangan lang nating isipin ang hindi matatagalang init ng araw sa bahaging iyon ng mundo upang mapahalagahan natin ang anino (o lilim) o alalahanin ang mga panahon ng mga digmaan sa kasaysayan ng Israel upang pahalagahan ang seguridad na ibinibigay ng kalasag o ng kuta.

`Basahin ang Awit 17:8 at Mateo 23:37. Anong larawan ang ginamit dito, at ano ang ipinakikita nito?`

Ang isa sa mga pinakamalapit na metapora ay ang isa na tumutukoy sa pagiging “sa ilalim ng lilim ng Iyong mga pakpak” (Awit 17:8, Awit 57:1, Awit 63:7). Ang metaporang ito ay nagbibigay ng kaginhawaan at katiyakan sa pamamagitan ng pagpapahiwatig ng proteksyon ng isang ina na ibon. Ang Panginoon ay inihalintulad sa isang agila na nagbabantay sa kanyang mga anak sa pamamagitan ng kanyang mga pakpak (Exodo 19:4, Deuteronomio 32:11) at sa isang inahing manok na nagtitipon ng kanyang mga sisiw sa ilalim ng kanyang mga pakpak (Mateo 23:37).

`Gayunman, paano natin haharapin ang mga panahong dumarating ang kapahamakan, at tila hindi natin nakikita ang proteksyon ng Panginoon? Bakit hindi nangangahulugang wala tayong kasamang Panginoon sa gitna ng mga trahedyang ito?`