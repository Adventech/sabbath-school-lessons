---
title:  Ang Makapangyarihang Mandirigma
date:   04/02/2024
---

`Basahin ang Awit 18:3–18; Awit 76:3–9, 12; at Awit 144:5–7. Paano inilarawan ang Panginoon sa mga tekstong ito? Ano ang ipinahihiwatig ng mga larawang ito tungkol sa kahandaan ng Diyos na iligtas ang Kanyang bayan?`

Ang mga himnong ito ay nagpupuri sa Panginoon para sa Kanyang kahanga-hangang kapangyarihan sa mga masasamang puwersa na nagbabanta sa Kanyang bayan. Inilalarawan nila ang Diyos sa Kanyang kamahalan bilang Mandirigma at Hukom. Ang larawan ng Diyos bilang Mandirigma ay madalas na nababanggit sa mga Awit at nagbibigay-diin sa kabagsikan at kabilisan ng agarang tugon ng Diyos sa mga daing at pagdurusa ng Kanyang bayan.

“Ang Panginoon ay kumulog din sa mga langit, at sinalita ng Kataas-taasan ang Kanyang tinig,/ mga yelo at mga bagang apoy./ At Kanyang itinudla ang Kanyang mga pana,/ nagpakidlat Siya at ginapi sila./ Nang magkagayo'y nakita ang sa mga dagat na lagusan,/ at ang mga saligan ng sanlibutan ay nahubaran / sa iyong pagsaway, O Panginoon,/ sa hihip ng hinga ng mga butas ng iyong ilong” (Awit 18:13–15).

Ang lubos na determinasyon at kadakilaan ng pagkilos ng Diyos ay dapat magpawi ng anumang pagdududa tungkol sa malaking pangangalaga at habag ng Diyos sa mga nagdurusa o tungkol sa Kanyang kakayahang talunin ang kasamaan. Kailangan lang nating maghintay na gawin Niya ito.

Sa wakas, kahit na ang bayan ng Diyos, gaya ni David, ay nasangkot sa digmaan—ang pagliligtas ay hindi nagmula sa paraan ng tao. Sa kanyang maraming pakikipaglaban sa mga kaaway ng bayan ng Diyos, pinuri ni Haring David ang Diyos bilang ang tanging Isa na nagkamit sa lahat ng tagumpay. Madali sana para kay David na tanggapin ang papuri sa nangyari, para sa kanyang maraming tagumpay at pagkapanalo, ngunit hindi iyon ang nasa kanyang pag-iisip. Alam niya kung saan nagmula ang Pinagmumulan ng kanyang kapangyarihan.

Bagama't sinabi ni David na sinasanay ng Panginoon ang kanyang mga kamay para sa digmaan (Awit 18:34), wala saanman sa Mga Awit na umaasa siya sa kanyang kakayahan sa pakikipagdigma. Sa halip, ipinaglaban ng Panginoon si David at iniligtas siya (Awit 18:47, 48).

Sa mga Awit, si Haring David, na kilala bilang isang matagumpay na mandirigma, ay ginampanan ang kanyang tungkulin bilang isang dalubhasang musikero at pinupuri ang Panginoon bilang ang tanging Tagapagligtas at Tagapagtaguyod ng Kanyang bayan (Awit 144:10−15). Ang papuri at panalangin sa Panginoon ang pinagmumulan ng lakas ni David, na mas makapangyarihan kaysa sa anumang sandata ng digmaan. Ang Diyos lamang ang dapat pagkatiwalaan at sambahin.

`Anuman ang mga kaloob at kakayahan at tagumpay na mayroon ka sa buhay, bakit kailangan mong laging alalahanin ang pinagmulan ng lahat ng ito? Anong panganib ang kinakaharap mo kung makalimutan mo ang pinagmulan ng mga iyon?`