---
title:  Katarungan Para sa mga Inaapi
date:   05/02/2024
---

`Basahin ang Awit 9:18, Awit 12:5, Awit 40:17, Awit 113:7, Awit 146:6−10, at Awit 41:1–3. Ano ang mensahe rito sa atin, hanggang sa ngayon?`

Ang Diyos ay nagpapakita ng espesyal na pangangalaga at pagmamalasakit sa katarungan para doon sa iba't ibang mahihinang grupo ng mga tao, kabilang ang mga dukha, nangangailangan, inaapi, ulila, mga balo, mga biyudo, at mga estranghero. Ang Mga Awit, tulad ng Kautusan at mga propeta, ay malinaw sa puntong iyon (Exodo 22:21–27, Isaias 3:13–15).

Maraming Mga Awit ang gumagamit ng pananalitang “dukha at nangangailangan” at iniiwasang kumatawan sa mga inaapi sa eksklusibong pambansa at relihiyosong mga termino. Ginagawa ito upang bigyang-diin ang pangkalahatang pangangalaga ng Diyos sa lahat ng sangkatauhan.

Ang salitang “mahirap at nangangailangan” ay hindi limitado sa materyal na kahirapan kundi nangangahulugan ding pagiging mahina at kawalan ng kakayahan. Ang pananalitang ito ay umaakit sa pagkahabag ng Diyos, at ipinahihiwatig nito na ang nagdurusa ay nag-iisa at walang ibang tulong kundi ang Diyos. Ang paglalarawang “mahirap at nangangailangan” ay tumutukoy rin sa katapatan, katotohanan, at pagmamahal ng isang tao sa Diyos sa paglalahad ng lubos na pagdepende sa Diyos at pagtalikod sa anumang bakas ng pagtitiwala at pagdedepende sa sarili.

Samantala, ang pangangalaga sa mga pinagkaitan (Awit 41:1–3) ay nagpapakita ng katapatan ng mga tao sa Diyos. Ang kasamaan na ginawa laban sa mga mahihina ay partikular na mga karumal-dumal na kasalanan sa kultura ng Biblia (Deuteronomio 15:7–11). Ang Mga Awit ay nagbibigay inspirasyon sa mga tapat na tao na itaas ang kanilang mga tinig laban sa bawat pang-aapi.

Binibigyang-diin din ng Mga Awit ang kawalang-kabuluhan ng pagbabatayan ng tiwala ng isang tao sa nabubulok na paraan ng tao bilang ang tunay na pinagmumulan ng karunungan at katiwasayan. Dapat labanan ng bayan ng Diyos ang tuksong maglagay ng sukdulang pananampalataya para sa kaligtasan sa mga pinuno at institusyon ng tao, lalo na kapag iba sila sa mga paraan ng Diyos.

Sa Kanyang biyaya, ang Panginoon ay nagpakilala sa Kanyang sarili sa mga dukha sa pamamagitan ng pagiging dukha Niya mismo, upang sa pamamagitan ng Kanyang kahirapan, marami ang maging mayaman (2 Corinto 8:9). Kasama sa mga kayamanan ni Cristo ang pagpapalaya mula sa bawat pang-aapi na dala ng kasalanan, at ipinapangako Niya sa atin ang buhay na walang hanggan sa kaharian ng Diyos (Apocalipsis 21:4). Tinutupad ni Jesu-Cristo ang mga pangako ng Mga Awit bilang ang banal na Hukom, na hahatol sa bawat pagmamaltrato ng mga pinagkaitan, gayundin ang pagpapabaya sa tungkulin sa kanila (Mateo 25:31–46).

`Gaano natin iniisip ang “mahirap at nangangailangan” at gaano kalaki ang ginagawa natin para sa kanila?`