---
title:  Karagdagang Kaisipan
date:   09/02/2024
---

Basahin ang Ellen G. White, “The Beatitudes,” pp. 6–13, 29–35, sa _Thoughts From the Mount of Blessing_.

Ang mga Awit ay mga protesta laban sa kawalan ng pagkalinga ng tao sa kawalang-katarungan; sila ay isang pagtanggi na tanggapin ang kasamaan. Nauudyukan sila, hindi ng pagnanais na maghiganti kundi ng sigasig na luwalhatiin ang pangalan ng Diyos. Kaya naman, angkop na magalak ang mga matuwid kapag nakita nila ang paghihiganti ng Diyos sa kasamaan, dahil sa ganitong paraan naibabalik ang pangalan ng Diyos at ang Kanyang katarungan sa mundo (Awit 58:10, 11). Ang mga Awit ay nag-uutos sa mga tao na itaas ang kanilang mga tinig laban sa kasamaan at hanapin ang pagdating ng kaharian ng Diyos sa kabuuan nito. Sa mga Awit, binibigyan tayo ng katiyakan ng banal na kaaliwan at pagpapalaya. Babangon ang Panginoon!

“ ‘Kapag kayo’y inaalimura at pinag-uusig,’ sabi ni Jesus, ‘magalak kayo at magsaya.’ At itinuro Niya ang Kanyang mga tagapakinig sa mga propeta na nagsalita sa pangalan ng Panginoon bilang ‘halimbawa ng pagtitiis at ng pagtitiyaga.’ Santiago 5:10. Si Abel, ang pinakaunang Kristiyano sa mga anak ni Adan, ay namatay na martir. Si Enoc ay lumakad kasama ng Diyos, ngunit hindi siya kilala ng mundo. Si Noe ay kinutya bilang isang baliw at nagpapakalat ng takot. ‘Ang iba'y nagtiis ng pagkalibak at paghagupit, at maging ng mga tanikala at pagkabilanggo.’ ‘Ang iba'y pinahirapan at tumangging tumanggap ng paglaya upang makamit nila ang higit na mabuting pagkabuhay na muli.’ Hebreo 11:36, 35.”—Ellen G. White, _Thoughts From the Mount of Blessing_, p. 33.

**Mga Tanong Para sa Tatalakayan**:

`Dahil ang masakit na pagkaunawa sa kasamaan sa mundo ay maaaring maging sanhi upang mapaisip ang isang tao kung ang Panginoon nga ba ang tunay na naghahari, paano natin mapapalago ang isang hindi matitinag na pananampalataya na mananatiling matatag kahit na sa ilalim ng tukso? Ibig sabihin, ano ang dapat nating pagtuunan ng pansin upang mapanatili ang ating pananampalataya sa pag-ibig at kabutihan at kapangyarihan ng Diyos? Ano ang dapat sabihin sa atin ng krus tungkol sa Diyos at sa Kanyang karakter?`

`Bakit mahalagang huwag umasa sa mga paraan ng tao (mga pinuno, institusyon, at kilusang panlipunan) bilang ang pinakahuling karunungan at solusyon para sa katarungan sa mundo kundi umasa lamang sa Salita at paghatol ng Diyos?`

`Ano ang praktikal na implikasyon ng katotohanan na ang santuwaryo ay ang lugar ng paghatol ng Diyos?`

`Paano natin mauunawaan ang malupit na pananalita ng ilang Awit? Paano tayo natutulungan ng wikang iyon na maiugnay ang mga sumulat nito sa sangkatauhan?`