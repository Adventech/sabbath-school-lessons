---
title:  Ang Hatol ng Panginoon at ang Santuwaryo
date:   08/02/2024
---

`Basahin ang Awit 96:6–10; Awit 99:1–4; at Awit 132:7–9, 13–18. Saan nagaganap ang paghatol ng Diyos, at ano ang mga implikasyon ng sagot para sa atin? Paano tayo tinutulungan ng santuwaryong maunawaan kung paano haharapin ng Diyos ang kasamaan?`

Ang paghatol ng Panginoon ay malapit na nauugnay sa santuwaryo. Ang santuwaryo ay ang kapaligiran kung saan ang pagkaunawa ng mang-aawit sa problema ng kasamaan ay nabago (Awit 73:17–20). Ang santuwaryo ay itinalaga bilang lugar ng banal na paghatol gaya ng ipinahiwatig ng paghatol ng Urim (Bilang 27:21) at ng baluti ng paghatol ng mataas na saserdote (Exodo 28:15, 28–30). Alinsunod dito, inilalarawan ng maraming Awit ang Diyos sa Kanyang trono sa santuwaryo na handang hatulan ang mundo para sa kasalanan at kasamaan nito.

Sa santuwaryo ang plano ng kaligtasan ay inihayag. Sa paganismo, ang kasalanan ay pangunahing naunawaan bilang isang pisikal na mantsa, na aalisin sa pamamagitan ng mga rituwal ng mahika. Sa kabaligtaran, ipinakikita ng Biblia ang kasalanan bilang isang paglabag sa moral na batas ng Diyos. Ang kabanalan ng Diyos ay nangangahulugang mahal Niya ang katarungan at katuwiran. Gayundin, dapat itaguyod ng bayan ng Diyos ang katarungan at katuwiran at dapat sambahin ang Diyos sa Kanyang kabanalan. Para magawa iyon, dapat nilang sundin ang batas ng Diyos, na isang pagpapahayag ng Kanyang kabanalan.

Kaya, ang santuwaryo ay ang lugar ng kapatawaran ng kasalanan at pagpapanumbalik ng katuwiran gaya ng ipinahihiwatig ng luklukan ng awa ng trono ng Diyos at ng “mga sakripisyo ng katuwiran” (Deuteronomio 33:19, Awit 4:5).

Gayunpaman, ang “Diyos-Na-Nagpapatawad” ay naghihiganti sa masasamang gawa ng mga taong hindi nagsisisi (Awit 99:8). Ang mga praktikal na implikasyon ng santuwaryo bilang lugar ng banal na paghatol ay makikita sa patuloy na kamalayan ng kabanalan ng Diyos at mga kahilingan para sa matuwid na pamumuhay ayon sa mga hinihingi ng tipan ng Diyos.

Ang paghatol ng Panginoon mula sa Sion ay nagreresulta sa kapakanan ng matuwid at sa pagkatalo ng masasama (Awit 132:13–18). Ang santuwaryo ay nagtaguyod ng masayang pag-asa sa pagdating ng Panginoon bilang Hukom, lalo na sa Araw ng Pagtubos. Gayundin, pinalalakas ng mga Awit ang katiyakan ng nalalapit na pagdating ng banal na Hukom (Awit 96:13, Awit 98:9), samakatuwid nga, si Jesu-Cristo na nasa makalangit na santuwaryo (Apocalipsis 11:15–19).

`Basahin ang Roma 8:34. Paano ipinakikita sa atin ng talatang ito na ang ginagawa ni Cristo sa santuwaryo sa langit ay mabuting balita para sa Kanyang bayan?`