---
title:  Hanggang Kailan Kayo Hahatol ng Di-makatarungan?
date:   06/02/2024
---

Binigyan ng Panginoon ang mga pinuno ng Israel ng awtoridad na panatilihin ang katarungan sa Israel (Awit 72:1−7, 12−14). Dapat gamitin ng mga hari ng Israel ang kanilang awtoridad alinsunod sa kalooban ng Diyos. Ang pangunahing alalahanin ng mga pinuno ay dapat na tiyakin ang kapayapaan at katarungan sa lupain at pangangalaga sa mga mahihirap sa lipunan. Saka lamang uunlad ang lupain at ang buong bayan. Ang trono ng hari ay pinalalakas ng katapatan sa Diyos, hindi ng kapangyarihan ng tao.

`Basahin ang Awit 82. Ano ang mangyayari kapag binaluktot ng mga pinuno ang hustisya at inaapi ang mga taong inatasan nilang protektahan?`

Sa Awit 82, ipinahayag ng Diyos ang Kanyang mga paghatol sa mga tiwaling hukom ng Israel. Ang “mga diyos” (Awit 82:1, 6) ay malinaw na hindi mga paganong diyos ni mga anghel, dahil hindi sila kailanman inatasang magdala ng katarungan sa bayan ng Diyos kaya hindi sila maaaring hatulan dahil sa hindi pagsasakatuparan nito. Ang mga paratang na nakalista sa Awit 82:2−4 ay sumasalamin sa mga kautusan ng Torah, na kinikilala ang “mga diyos” bilang mga pinuno ng Israel (Deuteronomio 1:16−18, Deuteronomio 16:18−20, Juan 10:33–35). Ang Diyos ay nagtatanong sa “mga anak ng tao” kung sila ay humatol nang makatarungan, at ang kanilang kaparusahan ay inihayag, dahil sila ay natagpuang hindi matuwid. Ang mga pinuno ay nanginginig sa kadiliman nang walang kaalaman (Awit 82:5), dahil tinalikuran nila ang kautusan ng Diyos, ang liwanag (Awit 119:105).

Ang Banal na Kasulatan ay walang pag-aalinlangang itinataguyod ang pananaw na ang Panginoon ay ang tanging Diyos. Ibinahagi ng Diyos ang Kanyang pamamahala sa mundo sa mga hinirang na pinunong tao bilang Kanyang mga kinatawan (Roma 13:1). Gayunman, gaano kadalas na ang mga kinatawang ito ng tao, kapuwa sa kasaysayan at maging sa ngayon, ay sinisira ang responsibilidad na ibinigay sa kanila?

Ang Awit 82 ay pauyam na inilalantad ang apostasya ng ilang mga pinuno na naniniwala sa kanilang sarili bilang “mga diyos” ng mga tao. Bagaman ibinigay ng Diyos ang awtoridad at pribilehiyo sa mga pinunong Israelita, na tinawag silang “mga anak ng Kataas-taasan” at para kumatawan sa Kanya, itinatakakwil ng Diyos ang masasamang pinuno. Ipinaalala sa kanila ng Diyos na sila ay mortal at napapailalim sa parehong mga batas pang-moral na gaya ng lahat ng tao. Walang sinuman ang mas mataas sa Kautusan ng Diyos (Awit 82:6–8).

Hahatulan ng Diyos ang buong mundo; Ang bayan ng Diyos, ay magbibigay rin ng pananagutan sa Diyos. Parehong dapat tularan ng mga pinuno at ng mga tao ang halimbawa ng banal na Hukom at ilagay ang kanilang sukdulang pag-asa sa Kanya.

`Anong uri ng awtoridad ang hawak mo sa iba? Gaano ka makatarungan at patas sa iyong paggamit ng awtoridad na ito? Mag-ingat ka.`