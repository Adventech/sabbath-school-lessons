---
title:  Ang Nagdurusang Mesiyas
date:   26/02/2024
---

`Basahin ang Awit 22 at Awit 118:22. Paano pinakitunguhan ang Mesiyas ng mga taong pinuntahan Niya upang iligtas?`

Maraming Mga Awit ang nagpapahayag ng naghihirap na damdamin ng nagdurusang Mesiyas (halimbawa, Awit 42, Awit 88, Awit 102). Ang Awit 22 ay isang direktang propesiya tungkol sa Mesiyas dahil maraming mga detalye sa Mga Awit na ito ang hindi historikal na maiugnay kay Haring David ngunit ganap na akma sa mga kalagayan ng kamatayan ni Cristo. Nanalangin si Jesus gamit ang mga salita ng Awit 22:1 sa krus (Mateo 27:46).

Ang paghihirap ng pagkahiwalay ni Cristo sa Kanyang Ama, dahil sa pagdala ni Cristo ng mga kasalanan ng buong sanlibutan, ay maaaring sukatin lamang sa pamamagitan ng lawak ng kanilang pagkakaisa, na walang katulad (Juan 1:1, 2; Juan 10:30). Ngunit kahit na ang lalim ng hindi maipaliwanag na pagdurusa ay hindi makasira sa pagkakaisa sa pagitan ng Ama at ng Anak. Sa Kanyang lubos na pagtalikod ay walang kondisyon na ipinagkatiwala ni Cristo ang Kanyang sarili sa Ama, sa kabila ng lubos na kalaliman ng kawalan ng pag-asa na Kanyang hinarap.

Ang kasalanan nating lahat ay inilagay kay Cristo bilang ating kahalili at katiyakan. Siya ay ibinilang na isang mananalangsang, upang tayo ay matubos Niya sa paghatol sa kautusan. Ang kasalanan ng bawat inapo ni Adan ay dumidiin sa Kanyang puso. Ang poot ng Diyos laban sa kasalanan, ang kakila-kilabot na pagpapakita ng Kanyang sama ng loob dahil sa kasamaan, ay pumuno sa kaluluwa ng Kanyang Anak ng pagkabalisa.”—Ellen G. White, _The Desire of Ages_, p. 753.

Ang nakakatakot na larawan ng mga hayop tulad ng malalakas na toro, umuungol na leon, at mga aso ay nagbibigay diin sa kalupitan at poot ng mga tao kay Cristo, na ihinahambing sa isang walang kapangyarihan at walang magawang uod, sa Kanyang mga huling oras. Sa kamangha-manghang katumpakan, ang Awit 22 ay naghahatid ng makamandag na pananalita ng pulutong na tumutuya kay Jesus sa pamamagitan ng Kanyang sariling mga salita sa Ama (Awit 22:1, 8; Mateo 27:43) at ang mga kawal na hinati ang mga kasuotan ni Jesus (Awit 22: 18, Mateo 27:35). Hindi pa naiintindihan ng mga tao noon na ang “uod” na hinahangad nilang durugin ay magiging punong “batong panulok” ng Templo at magtitiyak ang pundasyon nito (Awit 118:22).

Gayunpaman, ang tinanggihang Mesiyas ay naging Pinagmumulan ng kaligtasan para sa bayan ng Diyos pagkatapos ng Kanyang muling pagkabuhay mula sa mga patay (Mateo 21:42, Gawa 4:10–12). Si Cristo ay nagdusa sa pagtanggi sa sangkatauhan, ngunit niluwalhati ng Diyos ang Kanyang Anak sa pamamagitan ng paggawa sa Kanya bilang buhay na “punong batong panulok” ng espirituwal na Templo ng Diyos (Efeso 2:20−22, 1 Pedro 2:4−8). Para sa mga tumatanggi sa Batong ito, ibig sabihin, ang paraan ng kaligtasan ng Diyos, ito ay magiging instrumento ng paghatol (Isaias 8:14, Mateo 21:44).

`Si Jesus sa krus ay nagbayad sa Kanyang sarili bilang kabayaran para sa bawat kasalanan na iyong nagawa. Paanong ang katotohanang Siya ay nagdusa para sa iyo ay makakaapekto sa iyong pamumuhay ngayon, ibig sabihin, bakit dapat mong makita ang kasalanan na lubhang kasuklam-suklam?`