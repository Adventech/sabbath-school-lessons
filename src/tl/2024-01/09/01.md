---
title:  Mapalad Siya na Dumarating sa Pangalan ng Panginoon
date:   24/02/2024
---

### Basahin para sa Pag-aaral sa Linggong Ito
Awit 23; Juan 10:11–15; Awit 22; Awit 89:27–32; Colosas 1:16; Awit 2; Hebreo 7:20–28.

> <p>Talatang Sauluhin</p>
> “Ang batong itinakuwil ng mga nagtayo, ay naging panulok na bato. Ito ang gawa ng Panginoon; ito ay kagila-gilalas sa ating mga mata” (Awit 118:22, 23).

Ang mga Awit ay nagpapatotoo tungkol sa katauhan at ministeryo ni Cristo. Halos lahat ng aspeto ng Kanyang gawain sa plano ng kaligtasan ay makikita sa Mga Awit. Sa iba't ibang paraan, ang buhay at gawain ni Cristo ay inilarawan at hinulaan sa kanila, kadalasan nang may kahanga-hangang katumpakan.

Ang mga paksang inihayag sa Mga Awit ay kinabibilangan ng pagka-Diyos ni Cristo, ng Kanyang pagiging anak, ng Kanyang pagsunod, ng Kanyang kasigasigan para sa templo ng Diyos, ng Kanyang pagkakakilanlan bilang Mabuting Pastol, ng Kanyang pagkakanulo, ng Kanyang pagdurusa, ng Kanyang mga buto na hindi nabali, ng Kanyang kamatayan, ng muling pagkabuhay, ng pag-akyat sa langit, ng pagkasaserdote, at ng pagkahari. Nariyan ang lahat, gaya ng hinulaan maraming siglo bago dumating si Jesus sa laman.

Hindi kataka-taka, halimbawa, kapag pinag-uusapan ang Kanyang ministeryo, binanggit ni Jesus ang mga Awit nang makipag-usap sa mga disipulo sa daan patungong Emmaus (Lucas 24:44). Nais Niyang mahanap nila sa mga Awit ang katibayan kung sino Siya.

Ang ilan sa mga Awit na may tipolohikal na katuparan kay Cristo ay kinabibilangan ng mga Awit 24, 45, 72, at 101 (ang huwarang Hari at Hukom), 88, at 102 (mga panalangin ng naghihirap na lingkod ng Diyos).

Sa lahat ng Mga Awit, sa pamamagitan ng mga panaghoy, pasasalamat, papuri, at pag-iyak ng mga mang-aawit para sa katarungan at pagpapalaya, maririnig natin ang mga alingawngaw ng panalangin ni Cristo para sa kaligtasan ng mundo.

_* Pag-aralan ang liksyon sa linggong ito bilang paghahanda para sa Sabbath, Marso 2._