---
title:  Walang Hanggang Pagkasaserdote Ayon sa Pagkasaserdote ni Melquizedek
date:   29/02/2024
---

`Basahin ang Awit 110:4–7. Paano natatangi ang pagkasaserdote ni Cristo, at anong dakilang pag-asa ang makikita natin sa makalangit na pagkasaserdote ni Cristo?`

Binigyan ng Diyos ang Mesiyas ng walang hanggang paghahari (Awit 110:1–3) at pagkasaserdote na may mataas na ranggo, ang pagkasaserdote ni Melchizedek (Awit 110:4–7). Tinatakan ng Panginoon ang Kanyang salita ng isang taimtim na pangako (Hebreo 6:18). Ang panunumpa ng Diyos na hindi susuko sa pagbibigay sa atin ng perpektong Saserdote ay tanda ng Kanyang biyaya. Ang mga kasalanan ng mga tao at hayagang paghihimagsik ay patuloy na nag-uudyok sa Diyos na talikuran ang Kanyang bayan, ngunit ang pangako ng Diyos ay hindi mababago at binibigyang garantiya ang biyaya ng Diyos sa pagpapawalang-bisa sa Kanyang paghatol sa mga taong nagsisisi (Exodo 32:14, Awit 106:45).

Ang banal na panunumpa ay nagpapakilala ng isang bagong elemento sa tipan kay David sa pamamagitan ng pagpapahayag na ang Mesiyas na Hari ay isang Saserdote rin (Awit 110:4). Ang mga hari ng Israel ay hindi kailanman maaaring gumanap bilang mga saserdoteng Levita (Bilang 8:19, 2 Cronica 26:16−21). Kapag binanggit ng Kasulatan ang mga hari o mga taong nag-aalay ng mga handog, ipinahihiwatig nito ang kanilang pagdadala ng mga handog sa mga saserdote, na aktuwal na nag-aalay sa kanila. Ang Awit 110 ay nagbukod sa Mesiyas na Hari sa iba pang mga hari at saserdote ng Israel. Ang walang hanggang pagkasaserdote ni Cristo ay nagmula kay Melchizedek, na parehong hari ng Salem (Jerusalem) at ang saserdote ng “kataas-taasang Diyos” (Genesis 14:18−20). Hindi kailanman binanggit ng Lumang Tipan si Haring David o sinumang hari ng Israel na nagtataglay ng pagkasaserdote na gaya ng kay Melquizedek, maliban sa Awit 110. Maliwanag, ang Awit ay nagsasalita tungkol sa isang natatanging haring saserdote sa kasaysayan ng Israel.

`Basahin ang Mga Hebreo 7:20–28. Ano ang ilan sa mga implikasyon ng nakatataas na pagkasaserdote ni Cristo?`

Palibhasa'y kapwa banal na Hari at walang hanggang Saserdote, Siya ay mayroong walang-katulad na kahalagahan sa mga saserdote at hari; kaya, maaari tayong umasa. Itinataguyod ni Cristo ang isang nakahihigit na tipan na nakabatay sa panunumpa ng Diyos, hindi sa mga pangako ng tao. Siya ay naglilingkod sa makalangit na santuwaryo. Ang Kanyang pagkasaserdote ay hindi apektado ng kasalanan o kamatayan, tulad ng sa mga saserdote ng tao, at sa gayon, maaari Siyang mamagitan at iligtas ang Kanyang bayan magpakailanman. Ang pakikipagkasundo na gawain ni Cristo bilang ang perpekto at mahabaging Saserdote ay nagbibigay sa Kanyang bayan ng pangmatagalang katiyakan ng pananatili sa mismong presensya ng Diyos (Hebreo 6:19, 20). Aalisin ng maharlikang pagkasaserdote ni Cristo ang pamamahala ng kasamaan, hindi lamang sa puso ng mga tao kundi maging sa sanlibutan. Tutuparin Niya ang pangako ng Awit 2 na ang bawat bansa at pinuno ay sasailalim sa maharlikang paghatol ni Cristo Jesus (Awit 2:6–9; Awit 110:1, 2, 5, 6). Ang kahanga-hangang maharlikang pagkasaserdote ni Jesus ay gumagawa ng ganap na pag-angkin sa ating pagsunod at pagtitiwala.