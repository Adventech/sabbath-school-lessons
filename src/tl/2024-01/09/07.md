---
title:  Karagdagang Kaisipan
date:   01/03/2024
---

Basahin ang Ellen G. White, “God With Us,” pp. 19–26, sa _The Desire of Ages_.

Ang mga dalangin para kay Cristo at mga dalangin tungkol kay Cristo sa mga Awit ay nagbibigay ng natatanging paghahayag sa Kanyang pagkatao at nagliligtas na ministeryo bilang ang Isa na “sumasaatin ang Diyos” (Mateo 1:23). Si Jesus ay “ang Diyos na kasama natin” sa pakikipaglaban sa mga panalangin ng pagtalikod at pagdurusa. Siya ang “Diyos na kasama natin” sa mga pagsigaw para sa katarungan at pagpapalaya. Si Jesus ay “Diyos na kasama natin” sa pamamagitan ng hindi pag-iwan sa atin sa ating pagkawala at kawalan ng pag-asa ngunit ipinapakita sa atin ang landas ng pananampalataya na matagumpay. Siya ay naging para sa atin ang walang hanggang Saserdote at Hari upang iligtas tayo sa walang hanggang kaparusahan ng kasalanan. Kay Cristo, ang perpektong Haring David, lahat ng mataimtim na mga pangako ng kaligtasan ng Diyos ay matutupad (2 Corinto 1:20).

Si Ellen G. White ay may matalinong paglalarawan sa pagkakaisa ni Cristo sa sangkatauhan: “Sa pamamagitan ng Kanyang pagkatao, si Cristo ay nakipag-ugnayan sa kanyang kapwa-tao; sa pamamagitan ng Kanyang pagka-Diyos, siya ay humawak sa trono ng Diyos. Bilang Anak ng Tao, nagbigay Siya sa atin ng halimbawa sa pagiging masunurin; bilang Anak ng Diyos, binigyan Niya tayo ng lakas upang maging masunurin. Si Cristo ang nagsalita kay Moises mula sa mababang punungkahoy sa bundok ng Horeb na sinasabing: ‘AKO AY ANG AKO NGA. . . . Ganito ang sasabihin mo sa mga anak ni Israel, ‘Sinugo ako sa inyo ni AKO NGA.’ Exodo 3:14. Ito ang pangako ng kaligtasan ng Israel. Kaya nang Siya ay dumating na “sa anyong tulad ng tao,” binanggit Niya ang Kanyang pagkakakilanlan bilang “AKO ANG AKO.” Ang Sanggol sa Bethlehem, ang magiliw at mababang-loob na Tagapagligtas, ay ang Diyos na “nagkatawang-tao.” (1 Timoteo 3:16) At sa atin ay sinasabi Niya: “AKO ANG Mabuting Pastol.” “AKO ANG tinapay na nagbibigay ng buhay.” “AKO ANG Daan, ang Katotohanan, at ang Buhay.” “Sapagkat nasa Akin ang buong kapangyarihan sa langit at sa lupa.” (Juan 10:11; 6:51; 14:6; Mateo 28:18). AKO ANG katiyakan ng bawat pangako. AKO NGA; huwag kang matakot.”—_The Desire of Ages_, pp. 24, 25.

**Mga Tanong na Tatalakayin**:

`Paano ipinakita ng Diyos ang Kanyang hindi natitinag na katapatan sa Kanyang tipan sa kabila ng hindi katapatan ng mga tao? Ano ang katiyakan na dala nito sa mga naghihirap na mga anak ng Diyos ngayon?`

`Paano pinalalakas ng natatangi at nakatataas na pagkasaserdote ni Cristo ayon sa pagkasaserdote ni Melchizedek ang katiyakan ng kaligtasan ng bayan ng Diyos?`

`Ang mga Ebanghelyo ay nagpapakita na maraming pangako tungkol sa Mesiyas sa mga Awit ay natupad sa pamamagitan ni Jesu-Cristo. Paano nito ipinapakita ang pagiging totoo ng Salita ng Diyos? Bakit kailangan nating labanan ang anumang damdamin na nagpapahina sa ating tiwala sa Salita ng Diyos?`

`Anong malaking kaaliwan ang makukuha natin sa mga salita ni Cristo, “ ‘Ang lahat ng awtoridad sa langit at sa ibabaw ng lupa ay ibinigay na sa akin.’ ” (Mateo 28:18)? Paano natin ilalapat ang pangakong ito sa sarili nating karanasan?`