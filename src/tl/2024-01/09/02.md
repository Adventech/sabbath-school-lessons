---
title:  Banal na Pastol na Nag-aalay ng Sarili
date:   25/02/2024
---

`Basahin ang Awit 23; Awit 28:9; Awit 80:1; Awit 78:52, 53; Awit 79:13; at Awit 100:3. Paano ipinakita sa mga tekstong ito ang relasyon sa pagitan ng Panginoon at ng Kanyang bayan?`

Ang imahe ng Panginoon bilang Pastol at ang bayan ng Diyos bilang mga tupa ng Kanyang pastulan ay nagbibigay-diin sa paggabay at pangangalaga ng Diyos sa Kanyang bayan at ang pagdepende ng mga tao sa Diyos upang matugunan ang lahat ng kanilang mga pangangailangan. Ang imahe ay naghahatid ng ideya ng pagiging malapit sa pagitan ng Diyos at ng Kanyang bayan dahil ang mga pastol ay nanirahan kasama ng kanilang mga kawan at nag-aalaga sa bawat tupa nang isahan. Binibigyang-diin din ng larawang pastoral ang pagmamay-ari ng Diyos sa Kanyang kawan, na ginagarantiya ng dalawang matibay na bigkis: paglikha (Awit 95:6, 7; Awit 100:3) at tipan (sa Awit 28:9, Hebreo 13:20).

Ang larawan ng pagiging Pastor ng Diyos na umakay kay Jose na parang kawan (Awit 80:1) ay maaaring tumutukoy sa pagbasbas ni Jacob kay Jose, na naglalarawan sa Diyos bilang Pastol ng Israel, at sa gayon ay tumutukoy sa dakilang pangako at pagpapalang ito (Genesis 49: 24).

Ang mga hari ay itinuring na mga pastol ng kanilang bayan (2 Samuel 5:2). Gayunpaman, ang Diyos lamang ang tunay na karapat-dapat sa titulong ito dahil karamihan sa mga tao na hari ay hindi tumupad sa gayong tungkulin. Si Jesus lamang ang gumawa, kaya naman Siya ay tinawag na Mabuting Pastol.

`Basahin ang Juan 10:11â€“15. Ano ang sinasabi ni Jesus tungkol sa Kanyang sarili bilang ang Mabuting Pastol?`

Ang malapit na ugnayan sa pagitan ng banal na Pastol at ng Kanyang kawan ay makikita sa tiyak na pagkakilala ng kawan sa tinig ng Pastol (Juan 10:4, 27). Hanggang sa kasalukuyan, ang mga pastol sa Gitnang Silangan ay kayang hatiin ang kanilang mga kawan na nagsama-sama sa pamamagitan ng pagtawag sa kanilang mga tupa, na nakikilala at sumusunod sa tinig ng kanilang pastol.

Kung minsan, ang kawan ng Diyos ay dumaranas ng iba't ibang kapighatian na naiintindihan ng mga tao bilang tanda ng kawalang-kasiyahan at pang-iiwan ng Diyos. Gayunpaman, hindi kailanman pinababayaan ng Mabuting Pastol ang Kanyang mga tupa na naliligaw ngunit hahanapin upang iligtas sila. Ito ay isang makapangyarihang larawan ng relasyon ng Diyos sa Kanyang bayan. Siya ay handang mamatay para sa Kanyang mga tupa (Juan 10:11, 15) at sa kabalintunaan ay naging isang sakripisyong tupa para sa kanila (Juan 1:29). Gayundin, kinumpirma ni Jesus na tatawagin Niya ang Kanyang mga tupa sa ibang kulungan at pag-isahin sila sa isang kawan (Juan 10:16).

`Anong mga paraan ang maaari mong gawin sa araw-araw sa praktikal na antas upang samantalahin ang mga ipinangako sa atin sa pagkakaroon natin ng Mabuting Pastol kay Jesus?`