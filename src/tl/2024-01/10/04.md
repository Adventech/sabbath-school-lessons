---
title:  Pag-alaala sa Kasaysayan at Pagsisisi
date:   05/03/2024
---

`Basahin ang Awit 106. Anong makasaysayang mga pangyayari at ang kanilang mga aral ang itinampok sa awit na ito?`

Binanggit din sa Awit 106 ang mga pangunahing pangyayaring naganap sa kasaysayan ng Israel, kabilang ang Exodo, pamamalagi sa ilang, at buhay sa Canaan. Binibigyang-diin nito ang mga karumaldumal na kasalanan ng mga ama na nagtapos sa henerasyong dinala sa pagkatapon. Kaya, halos tiyak na isinulat ang salmo noong ang bansa ay nasa Babilonia, o pagkauwi nila sa kanilang tahanan, at ang mang-aawit, na kinasihan ng Banal na Espiritu, ay nagsalaysay para sa bayan ng Diyos ng mga pangyayaring ito sa kasaysayan at ng mga aral na dapat natutunan ng mga tao mula sa kanila.

Ito rin ay tumutukoy, tulad ng iba pang mga salmo, sa katapatan ng Diyos sa Kanyang tipan ng biyaya, sa pamamagitan nito ay nagligtas Siya ng Kanyang bayan sa nakaraan (Awit 106:45). Ito ay nagpapahayag ng pag-asa na ang Diyos ay muling magpapakita ng pabor sa Kanyang nagsisising bayan at titipunin sila mula sa mga bansa (Awit 106:47). Ang pagsusumamo para sa kasalukuyang pagpapalaya ay hindi isang pagnanasa, kundi isang panalangin ng pananampalataya batay sa katiyakan ng mga nakaraang pagliligtas ng Diyos (Awit 106:1−3) at ang hindi nagkukulang na katangian ng katapatan ng Diyos sa Kanyang tipan sa Kanyang bayan.

Ang paggunita sa mga makasaysayang pagkabigo ng Israel sa Awit 106 ay isang mahalagang bahagi ng pagpapahayag ng mga tao sa kanilang mga kasalanan at pagkilala na hindi sila mas mabuti kaysa sa kanilang mga ninuno. Inaamin ng kasalukuyang henerasyon na ito ay mas masahol pa kaysa sa mga ninuno nito dahil alam nito ang mga kahihinatnan ng mga kasamaan ng mga nakaraang henerasyon at kung paano ginamit ng Diyos ang Kanyang mahabang pasensya at biyaya sa pagliligtas sa kanila, kahit na sinadya nilang lumakad sa masasamang paraan sa nakaraan. Kung ito ay totoo para sa kanila, isipin kung gaano pa tayo, ngayon, na may kapahayagan ng katangian ng Diyos at nagliligtas na biyaya na ipinahayag kay Jesus at sa krus.

Ang mabuting balita ng Awit 106 ay ang matibay na pag-ibig ng Diyos ay laging nananaig sa mga kasalanan ng mga tao (Awit 106:8−10, 30, 43−46). Ang mahalagang papel nina Moises at Pinehas sa pagtalikod sa poot ng Diyos ay tumutukoy sa kahalagahan ng pamamagitan ni Cristo sa ngalan ng mga mananampalataya. Tanging ang personal na karanasan sa biyaya ng Diyos ang makakapagpabago ng nakaraang kasayasayan tungo sa ating sariling kasaysayan.

`Mababasa sa Awit 106:13: “Ngunit agad nilang nalimutan ang Kanyang mga gawa; hindi nila hinintay ang Kanyang payo” Bakit ganon din kadali para sa atin na gawin ito sa ating sariling buhay?`