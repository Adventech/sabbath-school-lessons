---
title:  Mga Aral ng Nakaraan
date:   02/03/2024
---

### Basahin Para sa Pag-aaral sa Linggong Ito
Awit 78, Awit 105, Galacia 3:29, Awit 106, Awit 80, Bilang 6:22–27, Awit 135.

> <p>Talatang Sauluhin</p>
> “Mga bagay na aming narinig at nalaman, na sinabi sa amin ng aming mga magulang. Ang mga iyon sa kanilang mga anak ay hindi namin ikukubli, kundi sasabihin sa darating na salinlahi, ang maluluwalhating gawa ng Panginoon, at ang Kanyang kalakasan, at ang Kanyang mga kahanga-hangang gawa na Kanyang ginawa” (Awit 78:3, 4).

Sa maraming Mga Awit, ang papuri ay may anyo ng pagsasalaysay sa makapangyarihang mga gawa ng pagliligtas ng Panginoon. Ang mga Awit na ito ay kadalasang tinatawag na “Mga Awit sa kasaysayan ng kaligtasan” o “historikal na Mga Awit.” Ang ilan ay umaapela sa bayan ng Diyos, na nagsasabi sa kanila na matuto mula sa kanilang kasaysayan, lalo na sa kanilang mga pagkakamali at ng kanilang mga ninuno. May ilang mga kasaysayan sa Mga Awit na naglalaman ng pangunahing tono ng pag-awit na nagbibigay-diin sa mga kahanga-hangang gawa ng Diyos sa nakaraan para sa Kanyang bayan at nagpapalakas ng kanilang pananampalataya sa Panginoon, na makapangyarihan at tapat na magliligtas sa kanila mula sa kanilang kasalukuyang mga paghihirap.

Ang espesyal na apela ng historikal na Mga Awit ay upang tulungan tayong tingnan ang ating mga buhay bilang bahagi ng kasaysayan ng bayan ng Diyos at upang maangkin ang nakaraan bilang ating sarili. Dahil tayo ay inampon sa pamilya ng mga nakaraang bayan ng Diyos sa pamamagitan ni Cristo (Roma 8:15; Roma 9:24–26; Galacia 4:6, 7), ang makasaysayang pamana ng sinaunang bayan ng Israel ay talagang kasaysayan ng ating espirituwal na lahi. Samakatuwid, tayo ay maaari at dapat mag-aral mula sa kanilang nakaraan, na sariling atin din.

Ang pangwakas na layunin ay maunawaan na ang bawat henerasyon ng mga taong pinili ng Diyos ay mayroong maliit ngunit makabuluhang bahagi sa dakilang pangkasaysayang paghahayag ng mga pangunahing layunin ng Diyos sa dakilang tunggalian

_* Pag-aralan ang liksyon sa linggong ito bilang paghahanda sa Sabbath, Marso 9._