---
title:  Karagdagang Kaisipan
date:   12/01/2024
---

Basahin ang Awit 42:8 at Ellen G. White, “Poetry and Song,” pp. 159–168, sa _Education_. Paano nauugnay ang panalangin at kanta ayon sa mga inspiradong teksto na ito?

Isinalarawan ni Ellen G. White ang Mga Awit ng pagsisisi ni David (halimbawa, Awit 51) bilang wika ng kanyang kaluluwa at mga panalangin na nagpapakita ng tunay na kalungkutan dahil sa kasalanan (tignan ang Steps to Christ, pp. 24, 25). Hinihikayat niya ang mga mananampalataya na kabisaduhin ang mga teksto mula sa Mga Awit bilang paraan ng pagpapalakas ng pakiramdam ng presensya ng Diyos sa kanilang buhay at binibigyang diin ang pagsasagawa ni Jesus sa pagtataas ng Kanyang tinig ng mga Awit kapag nakatagpo ng tukso at matinding takot. Sinabi rin niya: "gaano kadalas sa pamamagitan ng mga salita ng banal na awit ay nabubuksan sa kaluluwa ang mga bukal ng pagsisisi at pananampalataya, ng pag-asa at pagmamahal at kagalakan! . . . Sa katunayan, maraming awit ay panalangin.”—_Education_, pp. 162-168.

Kapag nagdarasal at kumakanta tayo ng Mga Awit, ating inaangkin ang pagtitiyaga, katapangan, lakas ng loob, at pag-asa ng mga manunulat ng mga Awit. Pinapasigla nila tayong ipagpatuloy ang ating espirituwal na paglalakbay at inaaliw tayo na hindi tayo nag-iisa. Ang ibang tao, katulad natin, ay dumaan sa mga madidilim na panahon at gayunpaman ay nagtagumpay sa biyaya ng Diyos. Sa parehong panahon, nagpapahayag sa atin ang Mga Awit ng mga sulyap sa masidhing pamamagitan ni Cristo para sa ating kapakanan, dahil lagi Siyang nabubuhay upang manalangin para sa atin (Hebreo 7:25).

Ang paggamit ng mga Awit sa panalangin at pagsamba ay nagpapadama sa komunidad ng mananampalataya ng buong saklaw ng karanasan ng tao at nagtuturo sa mga mananamba na magpakalakas sa iba't ibang aspeto ng karanasan na iyon sa pagsamba. Ang Mga Awit ay mga panalangin at mga awit na pinagbuklod na likas ng Diyos at tao. Dahil dito, ang patuloy na paggamit ng Mga Awit sa pagsamba ay nagdadala sa komunidad ng mananampalataya sa gitna ng kalooban ng Diyos at makapangyarihang pagpapagaling ng biyaya.

**Mga Tanong para sa Talakayan**:

`Bakit ang biglaan at walang gabay na panalangin ay hindi lamang ang paraan upang manalangin? Paano makikinabang ang ating buhay panalangin mula sa Mga Awit, ang biblikal na mga panalangin?`

`Paano pagyayamanin ng mga Awit ang ating karanasan sa sama-samang pananalangin? Talakayin ang ilang mga praktikal na paraan na maaaring mapangalagaan ng iyong lokal na iglesia ang paggamit ng mga Awit sa mga serbisyo sa pagsamba.`

`Ano ang ipinahayag ng Mga Awit tungkol sa pagiging komplikado ng paglalakbay-pananampalataya ng tao at ng kapangyarihan ng nakapagpapagaling na biyaya ng Diyos?`