---
title:  Isang Awit ng Kawalang Pag-asa
date:   09/01/2024
---

Ang pananalangin gamit ang mga Awit ay higit pa sa pagbibigay-kakayanan sa mga mananambang maipahayag ng malaya ang kanilang mga panalangin. Ang Mga Awit ay pinangangasiwaan ang kanilang karanasan ayon sa mga pamantayan ng Diyos at ginagawa itong matatag sa pamamagitan ng pagpapakilala ng pag-asa at katiyakan ng presensya ng Diyos.

`Basahin ang Awit 22. Ano ang matututuhan natin sa Awit na ito tungkol sa pagtitiwala sa Diyos sa gitna ng matinding pagdurusa?`

Ang mga salita ng pagdadalamhati ng Awit 22:1 ay maaaring makatulong sa mga taong nagdurusa upang maipahayag ang kanilang kalungkutan at pakiramdam ng pangungulila: “Diyos ko, Diyos ko, bakit mo ako pinabayaan? Bakit napakalayo mo sa pagtulong sa akin, sa mga salita ng aking karaingan?”

Ang mga salitang ito, siyempre, ay naging tanyag sa mga Kristiyano dahil ito rin ang mga salitang sinabi mismo ni Jesus, habang siya ay nasa krus, na nagpapakita kung gaano kahalaga sa karanasan ni Cristo ang mga Awit (tingnan ang Mateo 27:46).

Gayunpaman, kahit sa gitna ng pagdurusa at mga pagsubok, ang mga salitang ito ay ipinahayag din: “Sa aking mga kapatid ay ipahahayag ko ang iyong pangalan, pupurihin kita sa gitna ng kapulungan” (Awit. 22:22).

Sa madaling salita, bagaman ang mga damdaming ito ay hindi eksaktong tumutugma sa kasalukuyang kinakaharap ng may-akda, ang manunulat ng mga Awit ay nagpapahayag pa rin ng kanyang pananampalataya sa Diyos at nagpapahayag na, anuman ang mangyari, siya ay patuloy na magpupuri sa Diyos.

Ang punto ay, sa pamamagitan ng pagbibigay sa atin ng mga salitang ipananalangin, ang Mga Awit ay nagtuturo sa ating lumingon ng higit pa sa ating kasalukuyang sitwasyon at, sa pamamagitan ng pananampalataya, ay makita ang panahon kung kailan ibabalik ng Diyos ang ating buhay sa bisa ng Kanyang biyaya.

Sa gayon, ang pananalangin gamit ang Mga Awit ay nagdadala sa mga mananamba sa bagong espirituwal na mga kagiliran. Hinahayaan ng Mga Awit ang mga mananambang maipahayag ang kanilang mga damdamin at pagkaunawa, ngunit hindi sila iniwan sa kung saan sila naroroon ngayon. Inaakay ang mga mananamba na iwan ang kanilang mga pasanin ng sakit, pagkadismaya, galit, at pagkawalang-pag-asa sa harap ng Diyos at magtiwala sa Kanya, anuman ang kanilang mga kalagayan.

Ang paglipat mula sa pagdadalamhati patungo sa pagpuri ay napapansin sa maraming Awit na nagpapahiwatig ng espirituwal na transpormasyong nararanasan ng mga mananampalataya kapag tumatanggap sila ng banal na biyaya at kaginhawaan sa panalangin.

`Paano natin matututunang tumingin ng higit pa sa ating kasalukuyang mga pagsubok at, sa gayo’y, magtiwala sa kabutihan ng Diyos, anuman ang ating kinakaharap sa ngayon?`