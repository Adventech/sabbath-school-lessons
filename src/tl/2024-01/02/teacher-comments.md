---
title:  Komento ng guro
date:   12/01/2024
---

### Unang Bahagi: Pangkalahatang-Ideya

Pangunahing Teksto: Lucas 11:1

Ngayong linggo, ating pagmumuni-munihan ang mga pahayag ng desperasyong sinulat ng salmo sa gitna ng mga problema. Pag-aaralan natin ang apat na awit mula sa aklat ng Mga Awit na magtuturo sa atin kung paano manalangin sa gitna ng ating mga pang-araw-araw na pagsubok: Awit 44, 22, 13, 60.

### Ikalawang Bahagi: Komentaryo

Awit 44

Ang pagiging tapat at diretso ng mga sumulat ng mga salmo sa kanilang paghingi kay YHWH ay makapagpahanga, o kaya’y makapagpabigla sa atin. Kadalasan, umiiwas tayong magpakita ng ganitong tapang sa ating mga panalangin sa Maylikha.

Ngunit hindi gayon ang mga anak ni Korah. Tingnan natin ang ilan sa mga aral na maaari nating matutunan mula sa kanilang matapang na panalangin sa Awit 44:

Nagtitiwala ang mga anak ni Korah sa Diyos (Awit 44:4-8), anuman ang mga kahihiyang kanilang kinakaharap, dahil naalala nila ang mga gawa ni YHWH para sa kanila (Awit 44:1-3). Hindi puno ng sama ng loob at paninisi sa Diyos ang kanilang panalangin. Sa halip, batay ito sa tunay na pananampalataya sa Kanyang lakas at awa.

Sinasabi nilang iniwan sila ng Panginoon sa awa ng kanilang mga kaaway (Awit 44:9-16). Maaari ba nating ipahayag ang parehong saloobin sa ating Lumikha nang hindi nawawala ang ating pananampalataya?

Kinukumpirma ng mga anak ni Korah na hindi nila nakakalimutan ang kanilang Diyos (Awit 44:17). Sila ay tapat at kinikilalang hindi nila madadaya ang Panginoon (Awit 44:17-22).

Nagtatapos ang awit sa matatag na panawagan sa Diyos na kumilos para sa kanila: “gising”, “bangon”, “tubos” (Awit 44:23-26). Kaya’t kanilang matapang na hinahangad ang kaligtasan.

Ang awit ay natatapos nang walang malinaw na sagot mula sa Panginoon. Ang kanyang katahimikan ay nagpapaalala na sa maraming pagkakataon, hindi natin palaging nakakamit ang sagot mula sa langit na ating ninanais. Ngunit hindi natin dapat hayaang magdalamhati tayo o magdulot ng pagkalugmok ng ating pananampalataya dahil dito.

Awit 22

Nakasulat ang awit na ito sa parehong paraan ng Awit 44, bagaman dapat ding tandaang itong Awit 22 ay isang personal na pakiusap. Si Haring David ang may-akda ng awit na ito. Ayon sa mga diskusyon tungkol sa kasaysayan ng awit, pinaniniwalaan nating ito ay malamang na isinulat niya nang pinag-uusig siya ni Saul o sa panahon ng kanyang pagpipighati dahil sa rebelyon ng kanyang anak na si Absalom.

Anuman ang kasaysayan ng pagkakasulat ng awit na ito, walang alinlangang itong Awit 22 ay Messianic. Madalas itong binibigyang diin sa Bagong Tipan sa mga pagkakataong pinagdaanan ni Jesus sa kanyang paghaharap sa pagdurusang dulot ng kanyang paglilitis, pagpapahirap, at pagpapako sa krus:

- “Diyos ko, Diyos ko, bakit mo ako pinabayaan?”(Marcos 15:34, Mateo 27:46) ay direktang nasipi sa Awit 22:1.
- Ang Awit 22:7 ay inilalapat kay Jesus sa krus at sa mga taong nagtatawanan sa kanya (Marcos 15:29, Mateo 27:39, 40).
- Awit 22:16 (“binutasan nila ang aking mga kamay at mga paa”) ay tuwirang pahiwatig sa pagpapako kay Jesus sa krus, kahit na hindi ito direktang naisipi sa mga Ebanghelyo.
- Marcos 15:24 and Mateo 27:35 ay nagpapahiwatig ng Awit 22:18.
- Ang Awit 22:12-15 ay maaari ring ihalintulad, nang walang anumang pag-aatubili, sa karanasan ni Jesus. Ang Awit 22:17 ay naglalarawan sa kalagayan ng ating Tagapagligtas sa krus: “Lahat ng aking mga buto ay aking mabibilang, sa akin sila’y nakatingin at ako’y tinititigan.”

Sa konteksto ng pag-aaral natin ngayong linggo, nakakapagpapalakas ng loob na malamang ang ating Tagapaglikha, noong Siya’y nagkatawang-tao, ay nakaranas ng isang uri ng pagdurusang mas malala pa kaysa anumang hirap o pagsubok na mararanasan natin sa ating mga buhay. Tiyak na naiisip ng ating Panginoong Jesus ang Mga Awit na ito sa araw ng Kanyang kamatayan at ipinagdasal itong may mga luha sa Kanyang mga mata. Maaari rin nating gawin ang mga yun sa sarili natin sa gitna ng ating mga kalungkutan.

Nakakapagpalakas ng loob na malamang si Jesus mismo ay naghihinagpis sa gitna ng Kanyang pagdurusa at ipinapahayag ang Kanyang pighati sa Kanyang Ama sa langit. Walang kasalanan sa ganitong uri ng matapat na pagpapahayag ng emosyon. Humiling pa nga si Jesus sa hardin ng Getsemani: “Ama
Ko, kung hindi maaaring lumampas ito,” isa itong paalala sa ating ang tunay na pagpapahayag ng ating mga damdamin at kahinaan sa panalangin ay hindi paglapastangan sa Diyos. Pagkatapos ilabas ni Jesus ang mga nararamdaman ng kanyang puso sa kanyang Ama, natapos niya ang kanyang panalangin sa ganap na pagsuko sa kalooban ng kanyang Ama: “Malibang inumin Ko ito, ang Iyong kalooban ang siyang mangyari.” (Mateo 26:39).

Gayundin, ipinapahayag ng Awit 22 ang ganap na tiwala at pagsunod sa kalooban ng Ama. Ang awit ay nagtatapos, katulad ng maraming ibang mga awit, sa mga salitang nagpapahayag ng kaligtasan (Awit 22:20-22) at papuri (Awit 22:23-26). Nagtatapos ito sa isang pagdiriwang ng awa ng Panginoon (Awit 22:27-36), na naglalakip, sa saklaw ng damdamin, mula sa kadiliman ng sakit at paghihirap hanggang sa kapanahunan ng kagalakan at pagpapala. Gayundin, ang ating mga panalangin ay dapat maghangad ng ganitong kaluwalhatian.

Awit 13

Ang mga sumulat ng Mga Awit ay nagtatala ng dalawang katanungan upang ipahayag ang desperasyon sa gitna ng paghihirap at mga pagsubok. Ang isa sa mga katanungang ito ay “Bakit?” [Heb. lamah]. “Bakit?” ay ginagamit kapag nais malaman ng nagsasalita ang dahilan o layunin ng mga ginagawa ng Diyos sa gitna ng mga mahihirap na kalagayan, tulad ng sumusunod: (1) kapag waring hindi gumagawa ang Panginoon upang iligtas ang Kanyang tagasunod (Awit 10:1, Awit 44:23); (2) kapag waring iniwan ng Diyos ang nagdurusa (Awit 22:1, Awit 42:9, Awit 44:24); o (3) kapag tila itinaboy siya ng Panginoon (Awit 42:3, Awit 74:1, Awit 88:14). Sa pangkalahatan, ginagamit ang tanong na ito upang maunawaan ang dahilan ng pagkilos (o hindi pagkilos) ng Diyos.

Ang pangalawang tanong na ginagamit ng mga salmista ay “Gaano katagal?” (Awit 13:1, 2; Awit 35:17; Awit 74:10; Awit 79:5; Awit 80:4; Awit 89:46; Awit 90:13; Awit 94:3). “Gaano katagal?” ay lubos na naiiba sa “Bakit?” sa layunin nito. “Gaano katagal?” ay hindi nagtutuligsa sa mga kilos ng Diyos sa gitna ng paghihirap ng isang tao. Sa halip, ang tanong na ito ay kinikilala na laging nasa kontrol ng Panginoon ang lahat. Bukod dito, ang tanong na ito ay hindi humihiling ng paghihiganti sa Diyos laban sa pinagmumulan ng sakit at kalungkutan ng isang tao. Ang pagtatanong na ito ay nagpapahayag lamang ng pagnanais na malaman kung gaano pa ba katagal maghihintay ang mananampalataya sa kalooban ng Diyos. Bukod pa rito, ang “Gaano katagal?” ay humihiling sa Panginoon na kumilos. Ang tanong na ito ay naglalaman din ng nararamdaman nating espirituwal na pagkapagod sa gitna ng patuloy na paghihirap at ng pagnanais na ito’y magtapos na. Tayo rin, kasama ng salmista, ay maaaring magtanong sa ating mga panalangin: “Gaano katagal?” Gayundin, maaari rin nating ihain sa Kanya ang ating mga kahilingan para sa Kanyang pagtulong at awa. Ang gayong panawagan ay maaaring tawaging “hinaing ng pananampalataya.”

Matapos niyang magpakawala ng kanyang hinaing, kumilos si David upang humingi ng tulong. Nagbibigay ito ng halimbawa sa atin ng mahalagang prinsipyo sa ating sariling mga panalangin: hindi tayo dapat huminto o magpakalugmok sa ating mga panghihinayang. Sa halip, dapat tayong magpatuloy sa ating pananampalataya: “O Panginoon kong Diyos, bigyang-pansin at sagutin mo ako, ang aking mga mata’y paliwanagin mo, baka sa kamatayan matulog ako.” (Awit 13:3). Madalas, ang kailangan natin talaga ay ang katiyakang kasama natin ang Lumikha.

Tulad ng Awit 22, nagtatapos din ang awit na ito sa mga salita ng tiwala (Awit 13:5, 6). Ngunit ang mga salitang ito ay hindi lamang simpleng pahayag ng pananampalataya. Sa gitna ng mga pagsubok, ipinapahayag ng salmista ang kagalakan at katiyakan (Awit 13:5, 6). Ang kanyang mga problema ay patuloy pa rin, ngunit nagtitiwala siyang malulutas ang mga ito, at umaasa sa tulong ng Diyos upang patuloy siyang pangalagaan. Ang gayong pagtitiwala at pananampalataya ay isang halimbawa: kailangan din nating magtiwala sa Diyos, maniwala sa Kanyang kapangyarihan, at panghawakan ang Kanyang mga pangako. Gamit ng salmista ang tatlong pandiwa sa kanyang huling saknong: “magtitiwala,” “magagalak,” at “aawit.” Paano tayo magagalak kung tayo ay nasa kagipitan? Gayundin, paano tayo makapagsasaya? Magagawa natin ito kapag tayo ay “nagtiwala” sa awa ng Diyos “sapagkat ako’y pinakitunguhan niya na may kasaganaan” (Awit 13:5, 6).

Awit 60

Ang panimula ng Awit 60 ay nagbibigay sa atin ng konteksto sa kasaysayan kung kailan isinulat ang awit. Karaniwan, hindi nagbibigay ng ganitong impormasyon ang mga manunulat ng Mga Awit. Gayunpaman, ang pagkakasama nito ay nagbibigay sa atin ng kapaki-pakinabang na materyal upang maunawaan ang pinagmulan ng awit na ito.

Ang Awit 60 ay nag-uugnay sa mga pangyayari sa 2 Samuel 8:1-14. Sa panahong iyon, ginawang hari si David sa buong Israel (2 Samuel 5:1-5) at itinatag niya ang Jerusalem bilang kabisera ng kanyang kaharian (2 Samuel 5:6-10). Inihatid ni propeta Nathan ang tipan ng Diyos sa bagong hari (2 Samuel 7). Si David ay handang tumanggap ng mga pangakong ipinangako ng Panginoon kay Abraham: na ang kanyang mga lipi ay magmamana ng lupain “mula sa ilog ng Ehipto hanggang sa malaking ilog, ang Ilog Eufrates” (Genesis 15:18). Pagkatapos ng unang mga tagumpay ni David bilang hari ng Israel laban sa mga Filisteo (2 Samuel 5:17-25; 2 Samuel 8:1, 2) at Moab (2 Samuel 8:2), siya ay nakaharap ng isa pang banta ng kaguluhan mula sa mga Aramean. Lumaban si David laban kay Hadadezer, hari ng Zobah, isang labanan na nagdulot ng tagumpay sa kanya, matapos niyang pumatay ng 18,000 na mga taga-Siria sa Libis ng Asin. Dagdag pa, “sa buong Edom ay naglagay siya ng mga kuta, at ang lahat ng Edomita ay naging mga alipin ni David. At binigyan ng Panginoon si David ng pagtatagumpay saanman siya pumunta” (2 Samuel 8:14).

Ang Mga Awit ay hindi mga pilosopikal na kuru-kuro ng mga tao tungkol sa isang malayong diyos. Ang mga awit ay nabuo dahil sa mga tunay na suliranin na kinaharap sa pang-araw-araw na buhay (ihambing sa 2 Samuel 8, na may pagbanggit sa Moab, Edom at Philistia, sa Awit 60:8-12). Isinulat ni David ang Awit 60 sa mga sandaling malubha ang pakikidigma ng Israel laban sa mga malalakas na kaaway. Sa kabila ng matinding pagsalungat (Awit 60:1-3), ipinahayag ni David, sa pamamagitan ng pananampalataya, ang kanyang pagsalig sa Diyos, “Naglagay ka ng watawat para sa mga natatakot sa iyo, upang ito’y mailantad dahil sa katotohanan” (Awit 60:4).

Ang awit na ito ay nagsasabing ang Diyos ay kasama ng kanyang bayan (Awit 60:6-8). Dahil dito, si David ay nanalangin para sa presensya ng Diyos sa kanyang pinakamahirap na sandali (Awit 60:9-11). Sa ganitong paraan, natatapos ang awit, hindi sa espiritu ng pagiging negatibo, na nagmumuni-muni sa madilim na kalsada sa harap, kundi sa matibay na pananalig sa Diyos upang magtagumpay: “Kasama ng Diyos ay gagawa kaming may katapangan; sapagkat siya ang tatapak sa aming mga kaaway” (Awit 60:12). Kapag kinakaharap ang mga matinding hamon at pagsalungat, ang pinakamahusay na paraan upang harapin ang mga ito ay ang manalangin. Pagkatapos ay tayo ay dapat na tumayo mula sa ating mga tuhod at magtiwala sa Diyos na tayo ay Kaniyang palalakasin upang gumawa ng mga dakilang bagay para sa Kanya.

### Ikatlong Bahagi: Aplikasyon sa Buhay

Ang pag-aaral ng apat na awit na ito—Awit 44, 22, 13, 60—ay nagtuturo sa atin kung paano manalangin sa panahon ng ating mga pagsubok. Natutunan natin ang kahalagahan ng tapat na pagpapahayag ng ating mga problema, pagkabigo, at pagkadismaya sa Panginoon sa ating mga panalangin. Sa pananampalataya, maaari nating dalhin ang ating mga reklamo at kalungkutan sa ating Lumikha, na may tiwalang naririnig Niya ang ating mga panalangin.

Iimbitahan ang mga miyembro sa iyong klase na ipahayag ang kanilang mga kalungkutan sa Diyos. Anyayahan silang ibahagi sa buong grupo ang mga bagong ideya na natutunan nila tungkol sa panalangin. Kung maaari, pumili ng isang boluntaryong magbahagi, sa espiritu ng mga awit sa aklat ng mga Awit, ng kanyang karanasan sa buhay-panalangin na nagbigay-lakas at nagbigay-kapangyarihan ng pananampalataya. Tandaan, hindi lang mga magagandang tula ang nasa aklat ng mga Awit, ito ay imbitasyon din upang sundin ang kalooban ng Diyos.

` `