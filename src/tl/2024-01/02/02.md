---
title:  Pagpapalakas ng Paggamit ng Mga Awit sa Panalangin
date:   07/01/2024
---

`Basahin ang Awit 105:5, Colosas 3:16, at Santiago 5:13. Ano ang lugar ng Mga Awit sa karanasan sa pagsamba ng mananampalataya?`

Isang simpleng paraan ng pagpapakilala sa Mga Awit sa pang-araw-araw na buhay ay ang maglaan ng oras bawat araw para sa pagbabasa ng isang awit, magsimula sa Awit 1, at sundin ang pagkakasunod-sunod na ibinigay sa aklat ng mga Awit. Isa pang paraan ay ang pagbabasa ng Mga Awit na tumutugma sa iyong kasalukuyang sitwasyon, anuman ang nangyari: may mga Awit ng pagdadalamhati, mga Awit ng pangkalahatang pagdadalamhati, Mga Awit ng pasasalamat, mga himno, Mga Awit ng pagsisisi, Mga Awit ng karunungan (naghahanap ng karunungan at gabay mula sa Diyos), mga makasaysayang Awit, mga Awit na naglalaman ng galit at poot, at mga Awit ng paglalakbay. Sa buong tremestreng ito, titingnan natin ang marami sa kanila at pag-aaralan ang mga Awit sa konteksto kung saan sila lumilitaw.

Paano, kung gayon, natin babasahin ang Mga Awit?

Una, basahin ang awit, pagmuni-munihan, at pagkatapos ay manalangin. Bahagi ng pagbubulay-bulay sa awit ang pagnilay-nilayan ang iba't ibang aspeto ng awit: ang paraan ng pagtawag ng manunulat ng awit sa Diyos, at ang mga dahilan ng panalangin. Pag-aralan kung paanong ang iyong sitwasyon ay tumutugma sa karanasan ng manunulat ng awit at kung paanong ang awit ay maaaring makatulong sa iyong maipahayag ang iyong karanasan. Magugulat ka sa kung gaano kadalas na makikita mo ang iyong sarili na tumutugon at nauugnay sa iyong nababasa roon.

Kung mayroong bagay sa awit na humahamon sa iyo, pag-isipan, halimbawa, kung itinatama ng awit ang iyong kasalukuyang maling pag-asa tungkol sa isang bagay na iyong kinakaharap. Pagmuni-munihan ang mensahe ng awit sa liwanag ng pagkatao at nagliligtas na gawain ni Cristo at ang pangmatagalang pag-asa na iniaalok sa atin ng gawain Niya. Tulad ng alam natin, o dapat nating malaman, na laging nakakatulong na tingnan ang lahat ng bagay sa Biblia sa liwanag ni Cristo at ng krus.

Gayundin, maghanap ng mga bagong motibo para sa panalangin na ibinibigay ng Awit, at isipin ang kanilang kahalagahan para sa iyo, sa iyong iglesia, at sanlibutan. Hilingin sa Diyos na ilagay ang Kanyang Salita sa iyong puso at isipan. Kung ang Awit ay tumutugma sa sitwasyon ng isang taong kilala mo, mamagitan sa panalangin para sa taong iyon. Ang punto ay, ang mga Awit ay sumasaklaw sa napakaraming aspeto ng buhay, at maaaring mapayaman tayo sa pamamagitan ng pagbabasa at pagpapasok sa ating mga puso ng kanilang sinasabi sa atin.

`Ano ang ibig sabihin nito “manirahan nawang sagana sa inyo ang salita ni Cristo” (Colosas 3:16)? Bakit ang pagbabasa ng Biblia ang una at pinakamahalagang hakbang para sa karanasan na iyon?`