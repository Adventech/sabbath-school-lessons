### Mga Awit: Kung Saan Nagtatagpo ang Diyos at Tao nang Puso sa Puso

Ang Mga Awit ay mga panalangin at mga himno sa Biblia na walang katulad. Ipinapahayag dito ang papuri, kagalakan, kalungkutan, at kawalang pag-asa. Nangyayari ito sa pag-awit nang pribado o sa publiko ng mga layko, mga hari, mga manunula, at mga pari. Nagmumula ang mga ito sa kapwa matuwid at nagsisising mga makasalanan. Nagsilbing aklat ng panalangin at himno ang Mga Awit sa mga henerasyon ng mga mananampalataya.

May natatanging gampanin ang Mga Awit na bagama’t ang karamihan sa Biblia ay nagsasalita sa atin, ang Mga Awit naman ay nagsasalita para sa atin at kasama natin. Ang Mga Awit ang pinagmumulan ng pagpapala, pag-asa, at pagbabagong-buhay, isa itong gabay para sa pagmumuni-muni sa sarili at sa kadakilaan ng Diyos, nagpapalaya ito sa taong sumisigaw mula sa kailaliman, at nakabibighani para sa panibagong pagsuko sa Diyos. Kaya't hindi nga kataka-takang maraming tao ang nakadiskubre na sumasalamin ang Mga Awit sa kanilang mga damdamin at karanasan at tinanggap ang mga ito bilang kanilang personal na mga panalangin. Masidhing binabanggit ni Luther ang tungkol sa Mga Awit: “Saan makakahanap ng mas magandang mga salita upang ipahayag ang kagalakan kundi sa Mga Awit ng papuri at pasasalamat? Sa mga ito, makikita ang mga puso ng lahat ng mga banal na parang tinitingnan mo ang magandang hardin o kaya'y tinitingnan ang langit. . . . O saan makakahanap ng mga salita na mas malalim, mas malungkot na mga salita upang ipahayag ang kalungkutan kundi sa Mga Awit ng panaghoy? Sa mga ito, makikita mo ang mga puso ng lahat ng mga banal na parang nakatitig ka sa kamatayan o kaya'y nakatingin ka sa impiyerno, na napakadilim at malabo dahil sa pagbabago-bago ng mga anino ng galit ng Diyos. . . . Kaya madaling maunawaan kung bakit paboritong aklat ang Mga Awit ng lahat ng mga banal. Dahil ang bawat tao sa bawat okasyon, makakahanap sa Mga Awit na angkop sa kanyang pangangailangan, na sa palagay niya ay angkop na para bang sila ay inilagay doon para lamang sa kanyang kapakanan. Hindi siya makakakita sa ibang aklat ng mga salita na katumbas ng mga ito, ni mas magagandang salita.”—Martin Luther, Martin Luther: Selections From His Writings, ed. John Dillenberger (New York: Anchor Books, 1962), pp. 39, 40.

Upang maranasan ang nakapagpapabagong-buhay na kapangyarihan ng Mga Awit, tinawagan tayo na awitin at ipanalangin ang mga ito tulad ng ginawa ng mga henerasyon ng mga mananampalataya na gumamit ng Mga Awit upang ibuhos ang kanilang mga papuri, petisyon, pagtatapat, panaghoy, at pasasalamat sa makapangyarihang Diyos ng biyaya at katarungan.

Kailangan ba nating pag-aralan ang Mga Awit, kung gayon? Tulad ng ibang bahagi ng Kasulatan, isinulat ang Mga Awit sa kanilang natatanging konteksto sa kasaysayan, teolohiya, at pampanitikan. Ang gawain ng pag-aaral ng Mga Awit ay ilapit ang partikular na mundo ng Mga Awit sa modernong mambabasa. Dapat nating tandaan na habang ang Mga Awit ay mga panalangin ng bayan ng Diyos at maging ang mga panalangin na ipinagdasal ni Jesus bilang ang nagkatawang-taong Panginoon, ang Mga Awit ay mga panalangin din tungkol kay Jesus. Ang mga ito ay kapahayagan ng Diyos sa sangkatauhan. Ang isa pang gawain ng pag-aaral ng Mga Awit ay, kung gayon, upang matuto mula sa Mga Awit tungkol sa lahat ng ginawa, ginagawa, at gagawin ng Diyos para sa mundong ito at sa pamamagitan ni Jesu-Cristo.

Bagama't koleksyon ng 150 mga tula ang Mga Awit, maaaring hindi ito organisado gaya sa nakikita. Nagpapatotoo ang Mga Awit sa espirituwal na paglalakbay na karaniwan sa marami sa mga anak ng Diyos. Nagsisimula ang paglalakbay sa pananampalataya na matatag na itinatag at siniguro ng pinakamataas na kapangyarihan ng Diyos, at kung saan nabibigyan ng gantimpala ang kabutihan at pinarurusahan ang kasamaan. Habang sumusulong tayo sa ating pag-aaral, makikita natin kung ano ang mangyayari kapag ang maayos na mundo ng pananampalataya ay hinamon at napagbantaan ng kasamaan. Naghahari pa ba ang Diyos? Paano aawitin ng mga mananampalataya ang awit ng Panginoon sa isang banyagang lupain?

Ang hangarin at panalangin namin ay palakasin nawa tayo ng Mga Awit sa ating paglalakbay sa buhay na ito, at sa pamamagitan ng mga ito ay makakatagpo natin araw-araw ang Diyos, nang puso sa puso, hanggang sa araw na makita natin nang harapan si Jesu-Cristo.

_Si Dragoslava Santrac, PhD. sa Lumang Tipan, ay managing editor ng Encyclopedia of Seventh-day Adventists sa General Conference of Seventh-day Adventists World Headquarters. Siya ang may akda ng volume sa Mga Awit 76-150 para sa Seventh-day Adventist International Bible Commentary._