---
title:  Karagdagang Kaisipan
date:   05/01/2024
---

Basahin ang Ellen G. White, “The Temple and Its Dedication,” pp. 35–50, sa _Prophets and Kings_; “The Benefits of Music,” pp. 291, 292, sa _Messages to Young People_.

Ang Aklat ng Mga Awit ay binubuo ng 150 mga awit, na pinagsama sa limang mga libro: Aklat I (Mga Awit 1−41), Aklat II (Mga Awit 42−72), Aklat III (Mga Awit 73−89), Aklat IV (Mga Awit 90−106), at Aklat V (Awit 107−150). Ang paghahati sa limang aklat na ito ay sinaunang tradisyon ng mga Judio na pumapareho sa paghahati sa limang aklat ng Pentateuch.

Ang Aklat ng Mga Awit ay nagbibigay ng katibayan ng ilang mga umiiral na mga koleksyon ng Mga Awit: ang mga koleksyon ng Korahite (Mga Awit 42−49, 84, 85, 87, 88), ang koleksyon ng Asaphite (Mga Awit 73−8), ang Mga Awit ng Pag-ahon (Mga Awit 120−134), at ang Mga Awit ng Hallelujah (Mga Awit 111−118, 146−150). Ang Awit 72:20 ay nagpapatotoo sa mas maliit na koleksyon ng Mga Awit ni David.

Habang ang karamihan sa Mga Awit ay nauugnay sa panahon ni Haring David at sinaunang monarkiya (ika-sampung siglo B.C.), ang koleksyon ng Mga Awit ay patuloy na lumalago sa mga sumunod na siglo: ang nahahating kaharian, pagkabihag, at ng panahon pagkatapos ng pagkabihag. Maaaring ang mga eskribang Hebreo sa ilalim ng pamumuno ni Ezra ang nagbuo sa mga umiiral na mas maliit na koleksyon ng Mga Awit sa isang aklat nang sila ay nagsusumikap na itatag ang mga serbisyo ng bagong templo.

Ang katotohanang pinagsama ng mga eskriba ang Aklat ng Mga Awit ay hindi nag-aalis sa mga ito ng kanilang banal na pagkasi. Ang mga eskriba, tulad ng mga mang-aawit, ay tapat na mga lingkod ng Diyos, at ang kanilang gawain ay pinangungunahan ng Diyos (Ezra 7:6, 10). Ang likas na pagsasama ng pagka-Diyos at pagka-tao sa mga Awit ay katulad ng pagkakaisa ng pagka-Diyos at pagka-tao sa nagkatawang-taong Panginoong Jesus.“Ngunit ang Biblia, na may mga katotohanang binigay ng Diyos na naisulat sa wika ng mga tao, ay nagpapakita ng pagbubuklod ng Diyos at tao. Ganito rin ang nangyari sa likas ni Cristo, na Anak ng Diyos at Anak ng tao. Kaya't gayon din sa Biblia, tulad ng sa kay Cristo, na ‘ang Salita ay nagkatawang-tao at nanirahan sa gitna natin.’ ”—Ellen G. White, _The Great Controversy_, p. 8.

**Mga Tanong Para sa Talakayan**:

`Ano ang ibig sabihin na ang Mga Awit ay mga panalangin at mga awit na pinagbuklod na likas ng Diyos at tao? Paano makatutulong ang ganitong ideya, bagama’t mahirap lubusang maunawaan, sa pag-unawa natin sa layunin ng Diyos na magkaroon ng malapit na ugnayan sa Kanyang bayan? Paano nito ipinapakita, sa kanyang sariling paraan, kung gaano kalapit sa sangkatauhan, at sa bawat isa sa atin, ang Diyos?`

`Sa klase, pag-usapan ang pagkakataon kung saan nakita mo sa Mga Awit ang bagay na direktang nagsasalita sa iyong kalagayan. Anong kaaliwan at pag-asa ang nasumpungan mo roon?`