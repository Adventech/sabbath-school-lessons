---
title:  Awit Para sa Bawat Panahon
date:   02/01/2024
---

`Basahin ang Awit 3, Awit 33:1–3, at Awit 109:6–15. Ano ang iba't ibang mga aspeto ng karanasan ng tao ang ipinapakita ng Mga Awit na ito?`

Ang Mga Awit ay nagpapabatid sa mananampalatayang komunidad ng tungkol sa buong saklaw ng karanasan ng tao, at ipinapakita nilang maaaring sumamba ang mga mananampalataya sa Diyos sa bawat panahon ng buhay. Nakikita natin sa mga ito ang sumusunod:

(1) Ang mga himnong nagpapakita ng kahalagahan sa Diyos para sa Kanyang kamahalan at kapangyarihan sa paglikha, ang Kanyang pamamahala, paghatol, at katapatan. (2) Mga Awit ng Pasasalamat na nagpapahayag ng labis na pasasalamat sa masaganang pagpapala ng Diyos. (3) Ang mga panaghoy ng taos-pusong pag-iyak sa Diyos para sa paglaya mula sa kahirapan. (4) Mga Awit ng Karunungan na nagbibigay ng praktikal na mga patnubay para sa matuwid na pamumuhay. (5) Ang Makaharing Awit na tumuturo kay Cristo, na siyang hari ng mga hari at tagapagligtas ng bayan ng Diyos. (6) Ang Mga Awit tungkol sa Kasaysayan na nagpapaalala ng nakaraan ng Israel at pinapaigting ang katapatan ng Diyos at ang di-pagtatapat ng Israel upang turuan ang mga darating na henerasyong huwag ulitin ang mga pagkakamali ng kanilang mga ninuno kundi magtiwala sa Diyos at manatiling tapat sa Kanyang tipan.

Ang tula ng Mga Awit ay nagpapakita ng natatanging kapangyarihan upang makuha ang atensyon ng mga mambabasa. Kahit na nawala sa pagsasalin ang ilan sa mga patulang aparatong ito, maaari pa rin nating mapahalagahan ang marami sa kanila sa ating sariling wika.

1\. Ang _parallelism_ ay may kinalaman sa pagsasama ng mga salita, parirala, o kaisipan na simetrikong binuo. Nakatutulong ang parallelism sa pag-unawa sa kahulugan ng mga kaukulang bahagi. Halimbawa: “Purihin mo ang Panginoon, O kaluluwa ko; at lahat ng nasa loob ko, purihin ang kanyang banal na pangalan!” (Awit 103:1). Sa parallelism na ito, ang “aking kaluluwa” ay “lahat ng nasa loob ko,” na ang ibig sabihin ay ang buong pagkatao ng isang tao.

2\. Ang _imagery_ ay gumagamit ng matalinghagang salita upang malakas na makaakit sa pisikal na pandama ng mga mambabasa. (halimbawa, ang kanlungan ng Diyos ay inilalarawan bilang “anino ng [Kanyang] mga pakpak” (Awit 17:8).

3\. Ang _merism_ ay nagpapahayag ng kabuuan sa pamamagitan ng magkaibang bahagi. “O Panginoon, Diyos ng aking kaligtasan, ako'y dumaing araw at gabi sa harap mo” nagsasaad ng walang tigil na pag-iyak (Awit 88:1, binigyang diin).

4\. Ang _wordplay_ ay gumagamit ng tunog ng mga salita upang makagawa ng pun at magbigay-diin sa espirituwal na mensahe. Sa Awit 96:4, 5 ang mga salitang Hebreong 'elohim, “mga diyos,” at 'elilim, “mga diyus-diyosan,” ay lumikha ng wordplay upang iparating ang mensahe na ang mga diyos ng mga bansa ay 'elohim, “mga diyos,” ngunit 'elilim, “mga diyus-diyosan” lamang.

Panghuli, ang salitang “selah” ay nagpapahiwatig ng maikling patlang, alinman sa tawag na huminto at pag-isipan ang mensahe ng partikular na bahagi ng awit o pagbabago ng saliw ng musika (Awit 61:4).