---
title:  Ang Mundo ng Mga Awit
date:   04/01/2024
---

`Basahin ang Awit 16:8; Awit 44:8; Awit 46:1; Awit 47:1, 7; Awit 57:2; Awit 62:8; Awit 82:8; at Awit 121:7. Anong lugar ang nasasakop ng Diyos sa buhay ng mang-aawit?`

Ang mundo ng Mga Awit ay ganap na nakasentro sa Diyos; hinahangad nitong ipasakop sa Diyos, sa pamamagitan ng panalangin at papuri, ang lahat ng mga karanasan sa buhay. Ang Diyos ay ang makapangyarihang Tagapaglikha, Hari at Hukom ng buong mundo. Ibinibigay Niya ang lahat ng bagay para sa Kanyang mga anak. Samakatuwid, dapat Siyang pagkatiwalaan sa lahat ng oras. Maging ang mga kaaway ng bayan ng Diyos ay nagtatanong, “ ‘Nasaan ang Diyos mo?’ ” kapag tila nabibigo ang Kanyang bayan (Awit 42:10). Kung paanong ang Panginoon ay ang laging naroon at hindi nagkukulang na Diyos ng Kanyang bayan, gayon din ang bayan ng Diyos ay laging nasa harapan nila ang Diyos. Sa huli, hinahangad ng Mga Awit ang panahon kung saan ang lahat ng mga tao at ang buong nilikha ay sasamba sa Diyos (Awit 47:1, Awit 64:9).

Ang pagiging sentro ng Diyos sa buhay ay nagdudulot ng pagiging sentro ng pagsamba. Ang pagsamba kung saan nabuhay ang Mga Awit ay naiiba sa pagsambang nauunawaan ng maraming tao ngayon, dahil ang pagsamba sa kultura ng Biblia ay natural at hindi mapag-aalinlanganang sentro ng buong buhay ng komunidad. Samakatuwid, ang lahat ng nangyari, kapwa ang mabuti at masama, sa buhay ng mga tao ng Diyos ay hindi maiiwasang ipinahayag sa pagsamba. Naririnig ng Diyos ang mang-aawit, nasaan man siya, at tumugon sa Kanya sa Kanyang perpektong oras (Awit 3:4, Awit 18:6, Awit 20:6),

Alam ng mang-aawit na ang tirahan ng Diyos ay nasa langit, ngunit sa parehong panahon, ang Diyos ay naninirahan sa Sion, sa santuwaryo kasama ng Kanyang bayan. Ang Diyos ay parehong malayo at malapit, saanman, at nasa Kanyang templo (Awit 11:4), nakatago (Awit 10:1) at nakalantad (Awit 41:12). Sa Mga Awit ang mga eksklusibong mga katangian ng Diyos na ito ay tila kapwa pinagsama. Naunawaan ng mga mang-aawit na ang kalapitan at kalayuan ay hindi mapaghihiwalay sa loob ng tunay na pagkatao ng Diyos (Awit 24:7–10). Naiintindihan ng mga mang-aawit ang dinamikong ito ng espirituwal na tensyon. Ang kanilang kamalayan sa kabutihan at presensya ng Diyos, sa gitna ng kanilang nararanasan, ay siyang nagpapatibay sa kanilang pag-asa habang hinihintay nilang makialam ang Diyos, sa anumang paraan at sa kung kelan Niya ito piliing gawin.

`Paano makakatulong sa atin ang Mga Awit na maunawaang hindi natin maaaring limitahan ang Diyos sa ilang aspeto lamang ng ating buhay? Ano ang maaaring mga maging bahagi ng iyong buhay kung saan ninanais mong panatilihing malayo ang Panginoon?`