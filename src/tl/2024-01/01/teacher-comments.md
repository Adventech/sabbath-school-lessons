---
title:  Komento ng guro
date:   05/01/2024
---

### Unang Bahagi: Pangkalahatang-Ideya

Pangunahing Teksto: Lucas 24:44

Ang Aklat ng mga Awit, na kilala rin bilang Salmo, ay nagsisilbing pinakamataas na uri ng panulaang Hebreo. Nakakapagbigay ng inspirasyon at kinasihang koleksyon ng mga awit, ang mga Awit ay nagpapahayag ng iba’t ibang damdamin at pakikibaka ng mga mananampalataya, mula sa Kahariang Nagkakaisa ng Israel (ika-10 siglo BC) hanggang sa mga araw ng pagbabalik mula sa pagkabihag (ika-5 siglo BC). Binubuo ang Salmo ng iba’t ibang uri: mga awit ng pasasalamat, mga papuri, mga paghahayag ng kasalanan, mga panalangin para sa kaligtasan, mga himno para sa proteksyon, mga panalangin ng sumpa, mga meditasyon sa mga gawa ng Lumikha, atbp. Ang ating maingat na pag-aaral sa mga Awit ngayong tremestre ay maglalayong tumalakay sa mayamang pagkakaiba-ibang ito.

**Mga Tema ng Aralin**: Bilang pagpapakilala sa pag-aaral ngayong tremestre, tatalakayin natin ang sumusunod na mga prelimenaryong paksa:

(1) Ang kasaysayan at konteksto ng Aklat ng mga Awit,

(2) Ang iba’t ibang uri o kategorya ng mga awit sa koleksyon,

(3) Gabay ng Biblia para sa pagsamba.

Bukod pa rito, magpapalawig tayo ng ating pag-aaral sa Salmo sa pamamagitan ng pagsusuri sa mga sumusunod na paksa: (a) ang istruktura ng mga Awit, (b) ang iba’t ibang literaryong kagamitang ginamit ng mga awtor ng Awit upang maipahayag ang kanilang mga emosyon; at (c) ang mga natatanging paghahati ng mga aklat sa loob ng Salmo mismo.

### Ikalawang Bahagi: Komentaryo

**Isang Maayos na “Church Hymnal”**

Ang Salmo ay isang koleksyon ng mga awit na binuo noong ika-5 na siglo B.C., at malamang na inorganisa ito ni Ezra at ng kanyang mga kasamang eskriba.

Ang aklat ay nahahati sa limang mas maliit na bahagi, na nagpapakita ng intensyon ng mga editor na ayusin ang mga awit sa paraang tematiko, parehong kronolohikal at pangkasaysayan (tingnan ang tsart sa ibaba):

Ngayon, may sarili nang koleksyon ng mga awit ang ating iglesia para sa pagsamba, ang Seventh-day Adventist Hymnal. Kung titingnan mo ang indeks sa likod ng ating himnaryo, makikita mo ang distribusyon ng mga awit ayon sa paksa. Mayroon ding magkahawig na organisasyon ang Psalter, ngunit ito ay kronolohikal kumpara sa topikal.

Nalulugod ang Panginoon kapag nag-iisip tayo ng maaga sa mga gawain at kasangkapang gagamitin sa pagsamba sa Kanyang pangalan. Dapat nating pagsikapang ibigay sa Kanya ang ating pinakamahusay. Ang prinsipyong ito ay totoo hindi lamang sa pagpapakita ng ating pagsamba kundi pati na rin sa pagpaplano at organisasyon nito. Kahit na may modernong ideya at popular na mga usong nagtataguyod ng isang mas maluwag na istilo ng pagsamba, ipinakikita ng Aklat ng mga Awit na dapat tayo ay organisado at maayos sa ating pagsamba sa Diyos.

Sa parehong pagkakataon, hindi nangangahulugang ang pagkakaroon ng kaayusan at organisasyon ay hindi na nangangailangan ng pagkakaiba-iba, at dapat nating isama ang dalawa sa ating pagsamba. Upang matulungan tayo sa gawaing iyon, ating pag-aaralan nang mas detalyado ang distribusyon ng mga salmo, gaya ng nabanggit na sa itaas. Magsisimula tayo sa pagtukoy na ang bawat isa sa limang bahagi ng Salmo ay nagtatapos sa isang awit ng papuri, o pagsasabuhay ng papuri sa Diyos sa pagsamba; ito ang mga sumusunod: Awit 41, Awit 72, Awit 89, Awit 106, at Awit 150.

Ang Awit 1 ay nakatuon sa paksa ng Torah, at ang Awit 2 ay tungkol sa kaharian ng Mesiyas, na parehong pangunahing paksa ng Salmo. Ilang mga nagsusuri ng Biblia ay naniniwalang ang dalawang salmong ito ay bumubuo ng introduksyon sa koleksyon ng mga awit na ito.

Pansinin din natin na ang ilang mahalagang mga awit (Awit 2, Awit 72, at Awit 89) ay nakalagay sa tiyak at prominenteng posisyon sa loob ng aklat. Maraming mga teologo ang naniniwala na ang Awit 89 ay nasa gitna ng buong Salmo, sapagkat ito ay nakatuon sa paglilipat ng pag-asa ng Israel sa Panginoon matapos ang kabiguan ng monarkiyang Davidiko.

Ang ikalimang bahagi ng Salmo, na binubuo ng mga huling limang mga salmo, ay nakatuon sa papuri. Ang mga limang salmong ito ay nagsisimula sa “Alleluia” o “Purihin ang Panginoon!” bilang kanilang pananda at nagtatapos sa parehong pahayag. Ang mga huling salmo ay puno ng mga masidhing pahayag ng papuri: nagpapakita ng pagpaparangal sa Diyos bilang isang gawa ng pagsamba (Awit 146:1, 2; Awit 147:12; Awit 148:1-5, 7, 13, 14; Awit 149:3, 6; Awit 150:1-6); umaawit sa Panginoon (Awit 147:7, Awit 149:1); pagiging “masaya” sa Panginoon (Awit 146:5); nagagalak sa Hari ng Sion (Awit 149:2); at pagiging “maligaya sa kaluwalhatian” (Awit 149:5).

Anong napakagandang pribilehiyo ang mayroon tayo upang iorganisa ang mga awit na ginagamit natin sa pagbibigay-puri sa Diyos! Ang ating pagkakalagay ng mga awit ay dapat na magpakita ng malinaw na layunin upang sambahin ang Panginoon at itaas ang Kanyang biyaya.

**Ang Magandang Nilikhang Salmo**

Ang masusing pag-aaral ng bawat salmo ay magpapakita ng kanyang kakaibang ganda. Gumamit ang mga mang-aawit ng iba’t ibang teknik ng panitikan upang lumikha ng kanilang napakagandang tula. Kabilang sa mga pahayag na madalas nilang ginagamit ay ang mga tayutay, tulad ng pagtutulad at antropomorpismo. Ang pagtutulad ay isang pahayag kung saan ang dalawang bagay na hindi magkatulad ay lantad na iginagawad ng pagkukumpara, madalas na ipinakikilala ng mga salitang katulad ng o parang (like or as) (Awit 1:3). Ang antropomorpismo ay ang pagbibigay ng anyo o katangian ng tao sa isang bagay o nilalang na hindi tao, lalo na sa isang diyos (Awit 18:8-10).

Ang mga mang-aawit ay gumamit din ng mga literaryong kagamitan o mga pahayag na nagsasangkot ng pamalit, tulad ng metonymy, isang pahayag na binubuo ng paggamit ng pangalan ng isang bagay o konsepto para sa isa pang kaugnay nito (Awit 2:5); synecdoche, isang uri ng pahayag na ginagamit ang isang bahagi para sa kabuuan o ang kabuuan para sa bahagi, o ang partikular para sa pangkalahatan o ang pangkalahatan para sa partikular (Awit 44:6); at malediction (Awit 109:7). Ang mga mang-aawit ay gumagamit ng acrostic (Awit 119), isang uri ng tula kung saan ang mga unang titik ng bawat taludtod, kung kunin sa tamang pagkakasunod-sunod, ay nagsisipagbubuo ng isang salita o pariralang nag-uugnay sa buong tula. Ang anaphora ay ginagamit din ng mga mang-aawit, o ang pag-uulit ng isang salita o mga salita sa simula ng dalawa o higit pang taludtod sa isang tula o awitin (Awit 136). Bukod pa rito, nakikita natin ang mga uri ng pahayag na may kinalaman sa pagpapalit o pagpapalitan, tulad ng ellipsis, isang biglang paglipat mula sa isang paksa tungo sa iba (Awit 21:12); aposiopesis, isang biglang pagputol sa gitna ng isang pangungusap, parang hindi kayang magpatuloy o hindi nais na magpatuloy (Awit 6:3); at erotesis, paggamit ng retorikal na tanong (na ginagamit lamang upang magpakita ng epekto o magpahayag ng pagtanggi o pagsang-ayon at hindi layuning magbigay ng sagot [Awit 106:2], atbp.).

Lahat ng mga uri ng pananalita at iba’t ibang uri ng pamamaraan sa pagbuo ng panitikang ginamit ng mga manunulat ng Salmo ay nagpapakita ng literaturang kahusayan at walang katulad na pagkamalikhain.

**Maraming Uri ng mga Awit**

Mayroong pangkalahatang uri ng mga Awit na ibinibigay sa pag-aaral ng Martes. Ang sumusunod ay isang mas detalyadong pag-uuri ng mga awit ng Awit, bagaman posible ring makahanap ng iba pang katanggap-tanggap na pagkakalatag:

**1. Mga Himno**

Mga Pangkalahatang Himno: 8, 29, 33, 100, 103, 104, 111, 113, 114, 117, 135, 136, 145-150.

Mga Himno ng Kasaysayan: 78, 105.

Mga Himno ng Sion: 46, 48, 76, 87, 122.

Mga Himno tungkol sa Hari: 47, 93, 96-99.

**2. Panaghoy**

Mga Indibiduwal na Panaghoy: 3, 5, 6, 7, 12, 13, 17, 22, 25, 26, 28, 31, 35, 36, 38, 39, 43, 51, 54, 55-57, 59, 61, 63, 64, 69-71, 86, 88, 102, 109, 120, 130, 140-143.

Mga Komunidad na Panaghoy: 44, 60, 74, 77, 79, 80, 82, 83, 85, 90, 94, 106, 108, 123, 126, 137.

**3. Mga Karagdagang Uri**

Mga Awit ng Hari: 2, 18, 20, 21, 45, 72, 89, 101, 110, 132, 144.

Indibiduwal na mga Pagpapasalamat: 9, 10, 30, 32, 34, 40, 41, 92, 107, 116, 138.

Pangkomunidad na mga Pagpapasalamat: 65-68, 118, 124.

Indibiduwal na mga Awit ng Pagtitiwala: 4, 11, 16, 23, 27, 62, 84, 91, 121, 131.

Pangkomunidad na mga Awit ng Pagtitiwala: 115, 125, 129, 133.

Mga liturhiya: 15, 24, 134.

Mga Propetikong Pagpapayo: 14, 50, 52, 53, 58, 75, 81, 95.

Mga Awit ng Pagtuturo: 1, 19, 37, 49, 73, 112, 119, 127, 128, 139.

Ang organisasyon ng listahang ito ay nagpapakitang binubuo ng mga Awit ang mga personal na kanta pati na rin ang mga pangkalahatang kanta. Ngayon, nakatuon ang pansin ng Kanluraning kultura sa indibiduwal. Ang isip ng mga Hebreo ay nakatuon sa kabuuan ng kanilang komunidad, isang elemento na hindi natin maaaring ipagwalang-bahala ngayon bilang mga Kristiyano, lalo na sa liwanag ng katotohanan
bilang isang iglesia, tayo ay isang pandaigdigang komunidad na may pandaigdigang misyon.

Ang huling obserbasyon na maibibigay sa atin ng nabanggit na listahan ay ang ideya na mayroong mga awit na nakalaan sa iba’t ibang okasyon sa buhay: mga awit para sa pagsamba ng komunidad at personal, espirituwal na awit para sa mga mahahalagang okasyon, mga awit para sa paglalakbay patungong banal na lungsod, at mga awit para sa mga liturhikal na sandali. Para sa mga manunulat ng Biblia, ang pagpupuri ay hindi isang aktibidad na nakalaan lamang sa templo. Ang pagpupuri ay isang paraan ng buhay.

**“Mga koleksyon” sa Aklat ng mga Awit**

Ang aralin ng linggong ito ay nagsasangkot sa mga koleksyon ng mga awit para sa espesyal na mga okasyon, tulad ng “The Songs of Ascents” (Mga Awit ng Pag-akyat) (Awit 120-134) at “Egyptian Hallel” (Awit 113-118). Maraming taon ng pagsasaliksik ang nagbunyag ng mas marami pang ugnayan sa pagitan ng mga iba’t ibang mga awit. Isa sa mga ugnayang

ito ay matatagpuan sa mga Awit 15 hanggang 24. (tingnan ang W. Brown, “‘Here Comes the Sun!’ The Metaphorical Theology of Psalms 15–24,” in The Composition of the Book of Psalms [Leuven: Peeters Publishers, 2010], p. 260). Maaaring ilarawan ang pagkakatipong ito sa sumusunod na istrukturang chiastic:

- A Awit 15 (Liturhiya ng Pagpasok)
	- B Awit 16 (Awit ng pagtitiwala)
		- C Awit 17 (Dasal para sa tulong)
			- D Awit 18 (Mga Awit ng Hari)
				- E Awit 19 (PAGHAYAG: Paglikha at ang Torah)
			- D’ Awit 20, 21 (Mga Awit ng Hari)
		- C’ Awit 22 (Dasal para sa tulong)
	- B’ Awit 23 (Awit ng pagtitiwala)
- A’ Awit 24 (Liturhiya ng Pagpasok)

Ang chiasm ay isang pahabang parallelism (tingnan ang pag-aaral noong Martes para sa maikling paliwanag tungkol sa “parallelism”). Sa pamamagitan ng isang analohiya, ang chiasm ay katulad ng pagrepleksyon ng mukha o larawan ng isang tao sa isang salamin kung saan ang ikalawang bahagi (o ang repleksyon) ay nagrerepresenta ng mga ideya mula sa unang bahagi (orihinal na larawan), ngunit sa kabaligtaran ng pagkakasunod-sunod. Karaniwang ang gitna ng chiasm ay tumutukoy sa pangunahing ideya ng parallelism. Ang ideya, tulad ng nakita sa istrukturang chiastic na nabuo sa mga Awit 15-24, ay upang ilarawan ang pagpaparangal sa paghahayag ng Diyos sa pamamagitan ng Kanyang mga Nilikha at ng Kanyang Salita. Ang istrukturang chiastic istrukturang chiastic ay nakapaloob sa dalawang awit na may kinalaman sa santuwaryo, pareho sa simula ng tanong (Awit 15:1, ihambing sa Awit 24:3).

Ang chiasm na ito ay nagpapahiwatig na ang mga editor ng Salmo ay maingat na nagtrabaho sa organisasyon at presentasyon nito. Maliwanag na ang Banal na Espiritu ang nanguna sa pagkakalagay nito.

### Ikatlong Bahagi: Aplikasyon sa Buhay

Sa mga Awit, makikita natin ang malawak na sakop ng emosyong tumatakbo mula sa mataas na paggalang hanggang sa malalang kalungkutan ng tao. Kahit isinulat pa ang mga Awit nang higit sa 25 siglo na ang nakalilipas, tumatawid (transcend) ang mga ito sa panahon kung kailan sila isinulat at nananatiling napakahalaga sa ating panahon ngayon. Ngayong tremestre, hikayatin ang mga miyembro ng klase na magdasal gamit ang mga awit na ito, at gawin itong personal nilang panalangin.

` `