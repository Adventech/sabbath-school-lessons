---
title:  Ang mga Araw ng Kasamaan
date:   28/01/2024
---

`Basahin ang Awit 74:18–22 at Awit 79:5–13. Ano ang nakataya rito?`

Sinisikap ng mang-aawit na maunawaan ang dakilang tunggalian sa pagitan ng Diyos at ng mga kapangyarihan ng kasamaan, at itinuturo niya ang hindi maarok na pagtitiis ng Diyos, gayundin ang Kanyang walang hanggang karunungan at kapangyarihan.

Ang pangunahing problema ng kasamaan sa Mga Awit ay teolohikal; ito ay laging may kaugnayan sa mga tanong tungkol sa Diyos. Sa gayon, ang pagkawasak ng Jerusalem at ng templo ay nakikita lalo na bilang kasiraan ng Diyos dahil nagbigay ito ng pagkakataon para laitin ng mga hindi mananampalataya ang Diyos. Ang mana ng Diyos (ang bayan ng Israel) ay ang tanda ng Kanyang banal na paghirang at tipan (Deuteronomio 4:32−38, Deuteronomio 32:8, 9) na hinding-hindi mabibigo. Ang konsepto ng mana ng Diyos ay naglalaman din ng dimensyon ng pangwakas na panahon, dahil balang araw ang lahat ng mga bansa ay magiging mana ng Diyos at maglilingkod sa Kanya. Ang kaisipan na ang mga bansa ay nagsanib-puwersa upang sakupin ang mana ng Diyos ay nagbabanta sa Kanyang mga pangako.

Walang alinlangan, kinikilala ng mang-aawit na ang mga kasalanan ng mga tao ay nagdulot ng katiwalian sa kabanalan ng relasyon ng mga tao sa Diyos at nagdulot sa kanila ng lahat ng mga kahihinatnan (Awit 79:8, 9). Ang patuloy na pag-iral ng mga tao ay nakasalalay lamang sa biyaya ng Diyos at sa pagpapanumbalik ng ugnayang tipan sa pamamagitan ng pagbabayad-sala ng kasalanan. Ang Panginoon ay “Diyos ng ating kaligtasan,” na naghahatid ng katapatan ng Diyos sa Kanyang mga pangako sa tipan (Awit 79:9).

Gayunpaman, ang mas mahalaga kaysa sa pagpapanumbalik ng kapalaran ng Israel ay ang pagtatanggol sa karakter ng Diyos sa mundo (Awit 79:9). Kung ang masasamang gawain ng mga bansa ay hindi mapaparusahan, lalabas na nawala ang kapangyarihan ng Diyos (Awit 74:18–23, Awit 83:16–18, Awit 106:47). Tanging kapag ililigtas ng Diyos ang kanyang bayan ay saka pa lamang mabibigyang-katuwiran at maitataas ang Kanyang pangalan

Gaya ng sa ngayon, ang parehong prinsipyo ay umiral na noon. Ang ating mga kasalanan, ang ating pagtalikod, ang ating mga kasamaan, ay maaaring magdulot ng kasiraan hindi lamang sa ating sarili kundi, mas malala pa, sa Diyos na ang pangalan ay ating dinadala. Ang ating mga maling kilos ay maaari ring magkaroon ng masamang espirituwal na epekto sa ating pagsaksi at misyon. Gaano karaming mga tao ang tumalikod sa ating pananampalataya dahil sa mga kilos ng mga nagsasabing sila’y mga alagad ni Cristo?

`“Ang karangalan ng Diyos, ang karangalan ni Cristo ay nakaugnay sa kasakdalan ng karakter ng Kanyang bayan.”—Ellen G. White, The Desire of Ages, p. 671. Paano mo naiintindihan ang mahalagang katotohanang ito, at ano ang dapat na kahulugan nito sa iyong sariling buhay Kristiyano?`