---
title:  Nasaan ang Diyos?
date:   30/01/2024
---

`Basahin ang Awit 42:1–3, Awit 63:1, Awit 69:1–3, at Awit 102:1−7. Ano ang sanhi ng matinding pighati sa mang-aawit?`

Hindi lamang personal at panggrupong pagdurusa ang nagpapahirap sa mang-awit, kundi maging, kung hindi mas higit pa, ang tila kakulangan ng atensyon ng Diyos sa mga kahirapan ng Kanyang mga lingkod. Ang pagkawala ng Diyos ay naramdaman gaya ng matinding pagkauhaw sa tuyong lupain (Awit 42:1–3, Awit 63:1) at mortal na dalamhati (Awit 102:2−4). Pakiramdam ng mang-aawit ay inilayo siya sa Diyos at inihahambing ang kanyang sarili sa mga malungkot na ibon. “Ako'y parang pelikano sa ilang; ako'y gaya ng isang kuwago sa kaparangan. Ako'y gising, ako'y gaya ng malungkot na ibon sa bubungan” (Awit 102:6, 7).

Ang pagbanggit sa ilang ay nagtatampok sa pakiramdam ng paghihiwalay sa Diyos. Ang isang ibon na “nag-iisa sa bubong ng bahay” ay nasa labas ng pugad nito, ang lugar na pahingahan nito. Ang mang-aawit ay sumisigaw sa Diyos “mula sa kalaliman,” na parang nilalamon ng malalakas na tubig at lumulubog sa isang “malalim na burak” (Awit 69:1–3, Awit 130:1). Ang mga larawang ito ay nagpapakita ng isang mapang-aping sitwasyon kung saan walang pagtakas, maliban sa tulong na galing sa Diyos.

`Basahin ang Awit 10:12, Awit 22:1, Awit 27:9, at Awit 39:12. Paano tumugon ang mang-aawit sa maliwanag na pagkawala ng Diyos?`

Kapansin-pansin na nagpasya ang mga mang-aawit na huwag manahimik sa harap ng pananahimik ng Diyos. Ang mga mang-aawit ay walang pag-aalinlangang naniwala sa panalangin, dahil ang panalangin ay nakadirekta sa buhay at mapagbiyayang Diyos. Nandiyan pa rin ang Diyos, kahit na tila wala Siya. Siya pa rin ang Diyos na nakarinig sa kanila sa nakaraan, at kaya sila ay nagtitiwala na naririnig Niya sila ngayon.

Ang mga pagkakataon ng pananahimik ng Diyos ay nagiging dahilan upang suriin ng mga mang-aawit ang kanilang sarili at hanapin ang Diyos, ngunit sa pamamagitan ng pagtatapat at mapagpakumbabang mga kahilingan. Alam nila na ang Diyos ay hindi mananatiling tahimik magpakailanman. Ipinakikita ng Mga Awit na ang pakikipag-usap sa Diyos ay dapat magpatuloy, anuman ang mga kalagayan sa buhay

`Ano ang matututuhan natin sa mga tugon ng mang-aawit sa tila pagkawala ng Diyos? Paano ka tumutugon sa mga panahong tila tahimik ang Diyos? Ano ang nagpapanatili sa iyong pananampalataya?`