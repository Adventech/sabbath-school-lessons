---
title:  Nabigo ba ang Kanyang Pangako Magpakailanman?
date:   31/01/2024
---

`Basahin ang Awit 77. Anong karanasan ang pinagdadaanan ng may-akda?`

Ang Awit 77 ay nagsisimula sa isang pagsusumamo sa Diyos para sa tulong na puno ng panaghoy at masakit na pag-alala sa nakaraan (Awit 77:1–6). Ang buong pagkatao ng mang-aawit ay malungkot na bumaling sa Diyos. Tumanggi siyang aliwin ng anumang kaginhawahan maliban na lang kung ito’y nagmumula sa Diyos.

Gayunpaman, ang pag-alala sa Diyos ay tila nagpapatindi sa kanyang dalamhati. “Naaalala ko ang Diyos, at ako'y nababalisa” (Awit 77:3). Ang Hebreong hamah, “nababalisa,” ay madalas na inilalarawan ang dagundong ng rumaragasang tubig (Awit 46:3). Sa katulad na paraan, ang buong pagkatao ng mang-aawit ay nasa isang estado ng matinding kaguluhan.

Paanong ang pag-alala sa Diyos ay magbubunga ng gayong matinding damdamin ng pagkabalisa? Isang serye ng nakababahalang mga tanong ang nagpapakita ng dahilan ng kanyang pagdaramdam (Awit 77:7–9): Nagbago ba ang Diyos? Posible bang sirain ng Diyos ang Kanyang tipan?

Ang matinding kaibahan sa pagitan ng mga gawang pagliligtas ng Diyos sa nakaraan at ng tila pagkawala ng Diyos sa kasalukuyan ay nagdulot sa mang-aawit na maramdaman na iniwan siya ng Diyos. Kung nagbago ang Diyos, wala nang pag-asa ang mang-aawit, isang konklusyong pilit niyang tinatanggihan.

Samantala, hindi makatulog ang mang-aawit dahil pinananatili siyang gising ng Panginoon (Awit 77:4). Pinapa-alala nito ang iba pang mga karakter sa Biblia na ang insomnia ay ginamit ng Diyos para isulong ang Kanyang mga layunin (Genesis 41:1−8, Esther 6:1, Daniel 2:1−3). Ang mahabang gabing walang tulog ay nagiging dahilan upang isaalang-alang ng mang-aawit ang mga gawa ng pagliligtas ng Panginoon sa nakaraan ngunit may bagong determinasyon (Awit 77:5, 10).

Ang katiyakang natatanggap ng mang-aawit mula sa Diyos ay hindi binubuo ng mga paliwanag tungkol sa kanyang personal na sitwasyon, sa halip ay isang kumpirmasyon ng katapatan at pagiging mapagkakatiwalaan ng Diyos (tulad ni Job). Hinihikayat ang mang-aawit na maghintay sa Panginoon nang may pananampalataya, na nakakatiyak na Siya rin ang Diyos na gumawa ng mga himala sa nakaraan ng Israel (Awit 77:11–18). Napagtanto rin ng mang-aawit na ang “Iyong mga yapak ay hindi nakilala” (Awit 77:19), na kinikilala ang patnubay ng Diyos, kahit na sa mga sitwasyon kung saan ang Kanyang presensya ay hindi nakikita ng mga mata ng tao. Kinikilala ng mang-aawit na ang Diyos ay hayag at natatago, kaya't nag-aalay siya ng papuri sa mahiwaga at makapangyarihang paraan ng Panginoon.

`Isipin ang mga nakaraang panahon kung kailan gumawa ang Panginoon sa iyong buhay. Paano ka matutulungan ng katotohanang iyon na harapin ang anumang kinakaharap mo ngayon?`