---
title:  Sa Pintuan ng Kamatayan
date:   29/01/2024
---

`Basahin ang Awit 41:1–4; Awit 88:3–12; at Awit 102:3–5, 11, 23, 24. Anong mga karanasan ang inilalarawan ng mga talatang ito? Sa paanong paraan ka makakaugnay sa sinasabi rito?`

Ang mga panalanging ito para sa kaligtasan mula sa sakit at kamatayan ay nagpapakita na ang mga anak ng Diyos ay hindi makakaiwas sa mga pagdurusa ng mundong ito. Inihahayag ng Mga Awit ang kakila-kilabot na pagdurusa ng mang-aawit. Siya ay walang lakas, nalalanta tulad ng damo, hindi makakain, ihiniwalay kasama ng mga patay, nakahandusay tulad ng pinatay sa libingan, kasuklam-suklam sa kanyang mga kaibigan, nagdurusa at nawalan ng pag-asa. Ang kanyang mga buto ay dumidikit sa kanyang balat.

Ipinapalagay ng Mga Awit na pinahintulutan ng Panginoon ang kaguluhan dahil sa pagsuway ng Israel. Kinikilala ng mang-aawit na ang kasalanan ay maaaring magdulot ng sakit; samakatuwid, tinutukoy niya ang pagpapatawad na dumarating bago ang pagpapagaling (Awit 41:3, 4). Gayunman, kinikilala ng ilang Mga Awit, gaya ng Awit 88 at Awit 102, na ang inosenteng pagdurusa ng bayan ng Diyos ay isang katotohanan ng buhay, gaano man kahirap unawain.

Sa Awit 88, inaakusahan ang Diyos bilang Siyang nagdala sa mang-aawit sa bingit ng kamatayan (Awit 88:6-8). Subalit pansinin na kahit na ang pinakamatapang na pagrereklamo ay binibigkas, ang panaghoy ay malinaw na isang gawain ng pananampalataya, dahil kung pinahintulutan ng Panginoon sa Kanyang kapangyarihan ang paghihirap, maaari rin Niyang ibalik ang kagalingan ng Kanyang anak.

Sa hangganan ng libingan, naaalala ng mang-aawit ang mga kahanga-hangang gawa ng Diyos, kagandahang-loob, katapatan, at katuwiran (Awit 88:10–12). Sa kabila ng kanyang palagay na pinalo siya ng Diyos, ang mang-aawit ay kumapit pa rin sa Kanya. Bagama't siya ay nagdurusa, hindi niya itinatanggi ang pag-ibig ng Diyos at alam niyang Siya lamang ang kanyang kaligtasan. Ang mga panawagang ito ay nagpapakita na ang mang-aawit ay hindi lamang nakakaalam ng pagdurusa kundi mayroon ding malalim na kaalaman sa biyaya ng Diyos at ang dalawang ito ay hindi kinakailangang magkahiwalay.

Sa madaling salita, ang pagpapahintulot ng Diyos sa pagdurusa at ang Kanyang pagliligtas ay mga pagpapakita ng Kanyang sukdulang kapangyarihan. Ang pagkaalam na ang Diyos ang may kontrol ay nagbibigay inspirasyon sa pag-asa. Kapag binabasa natin ang Awit 88 sa liwanag ng pagdurusa ni Cristo, tayo ay namamangha sa lalim ng Kanyang pag-ibig, kung saan Siya ay handang dumaan sa pintuan ng kamatayan para sa kapakanan ng sangkatauhan.

`Isipin natin si Jesus sa krus at ang Kanyang pagdurusa dahil sa kasalanan. Paano tayo dapat matulungan ng katotohanang ito, na ang Diyos sa pamamagitan ni Cristo ay nagdusa nang higit pa sa atin, na magpatuloy na magtiwala kahit na sa panahon ng pagdurusa at pagsubok?`