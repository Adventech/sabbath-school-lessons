---
title:  Upang Hindi Matukso ang Matuwid
date:   01/02/2024
---

`Basahin ang Awit 37:1, 8; Awit 49:5–7; Awit 94:3–7; at Awit 125:3. Anong pakikibaka ang kinakaharap ng mang-aawit?`

Ang mga Awit na ito ay nananaghoy sa kasalukuyang kaunlaran ng masasama at ang hamon na idinudulot ng katotohanang ito sa mga matuwid. Ang masasama ay hindi lamang umuunlad, kundi kung minsan pa ay hayagang hinahamak ang Diyos at inaapi ang iba. Ang nakalilitong isyu ay habang ang “setro ng kasamaan” (Awit 125:3) ang nangingibabaw sa mundo, ang “setro ng katarungan” (Awit 45:6) ay tila nabibigo. Bakit hindi na lang, kung gayon, sumuko at yakapin ang kasamaan tulad ng ginagawa ng iba?

`Basahin ang Awit 73:1–20, 27. Ano ang nakapagpapalakas sa mang-aawit sa pagharap sa krisis? Ano ang magiging wakas ng mga taong nagtitiwala sa mga bagay na walang kabuluhan? (Tingnan din ang 1 Pedro 1:17.)`

Habang ang mang-aawit sa Awit 73 ay nanatiling nakatuon sa kasalukuyang kasamaan sa mundo, hindi niya nakita ang malaking larawan mula sa pananaw ng Diyos. Ang problema na idinulot ng kaunlaran ng kasamaan sa kanyang pananampalataya ay napakalaki; naniniwala rin siya na ang kanyang argumento tungkol sa kawalang-silbi ng pananampalataya ay batay sa katotohanan.

Gayunpaman, ang Awit 73 ay nagpapakita na “Ang mga bagay na ito ay tumutuya sa mga hindi pumapansin sa unang talata ng awit na ito, na siyang naglalaman ng buod ng buong awit: ‘Gaano kabuti ang Diyos ng Israel sa mga matuwid ang puso!’ ”—Johannes Bugenhagen, Reformation Commentary on Scripture (Downers Grove, IL: InterVarsity Press, 2018), p. 11.

Dinala ang mang-aawit sa santuwaryo, ang lugar ng pamamahala ng Diyos, at doon ay naalala niya na ang “ngayon” ay isa lamang sa mga bahagi ng mosaic, at dapat niyang isaalang-alang ang “katapusan” kung saan ang masama ay haharap sa hatol ng Diyos. Ang katotohanang nauunawaan ng mang-aawit sa santuwaryo at ang kanyang pag-amin sa kanyang nakaraang kamangmangan ay nagpapakita na ang katotohanan ay maaaring maunawaan lamang sa pamamagitan ng espirituwal na pang-unawa at hindi sa pamamagitan ng lohika ng tao.

`Paanong ang pangako ng paghatol ng Diyos sa mundo, at sa lahat ng kasamaan nito, ay nagbibigay sa iyo ng kaaliwan kung ang napakaraming kasamaan ngayon ay hindi napaparusahan?`