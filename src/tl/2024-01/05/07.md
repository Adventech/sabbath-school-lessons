---
title:  Karagdagang Kaisipan
date:   02/02/2024
---

Basahin ang Awit 56; Ellen G. White, “Rejoicing in the Lord,” pp. 115–126, sa _Steps to Christ_.

Tulad ng mga mang-aawit, ang bayan ng Diyos sa lahat ng panahon ay madalas na nagtataka kung paano kantahin ang mga awit ng Panginoon sa “banyagang lupain.” Ang ating pananampalataya sa makapangyarihang pamamahala ng Panginoon ay nanganganib, minsan matindi pa nga, at maaari tayong magtanong kung ang Diyos nga ba talaga ang naghahari o tunay na malakas at mabuti tulad ng sinasabi ng Kasulatan.

Ang biblikal na pananampalataya ay madalas na nagpapahiwatig ng kawalan ng katiyakan at pagdududa gaya ng pagtitiwala at paninindigan. Kung minsan ang kawalan ng katiyakan at pagdududa, lalo na sa harap ng kasamaan at tila kawalan ng Diyos, ay halos hindi na makaya. Gayunpaman, ang kawalan ng katiyakan ay hindi dapat tungkol sa Diyos, sa Kanyang mapagmahal at matuwid na katangian at pagiging mapagkakatiwalaan. Maaaring hindi sigurado ang mga mang-aawit tungkol sa hinaharap, ngunit madalas silang umaapela sa hindi nagkukulang na pag-ibig at katapatan ng Diyos (Awit 36:5–10; Awit 89:2, 8).

Gayundin, dapat nating sundin ang parehong halimbawa. “Gamitin mo ang lahat ng iyong lakas upang tumingin paitaas, hindi pababa sa iyong mga kahirapan; sa gayon hindi ka kailanman mag-aalala. Makikita mo kaagad si Jesus sa likod ng mga ulap, nag-aabot ng Kanyang kamay upang tulungan ka; at ang kailangan mo lang gawin ay ibigay sa Kanya ang iyong kamay sa simpleng pananampalataya at hayaan Siyang magturo sa iyo. Kapag ikaw ay nagtiwala, dahil sa pananampalataya kay Jesus, mapupuno ka rin ng pag-asa.”—Ellen G. White, _Testimonies for the Church_, vol. 5, pp. 578, 579.

Ang mga pagkakataong “itinatago ng Diyos ang Kanyang mukha” ay hindi nakakasira sa bisa ng panalangin. Sa kabaligtaran, ang mga pagkakataong ito ay naging dahilan upang suriin ng mga mang-aawit ang kanilang mga sarili, alalahanin ang mga nakaraang gawaing pagliligtas ng Diyos, at hanapin ang Diyos na may pagsisisi at mapagpakumbabang mga pagsusumamo (Awit 77:10–12, Awit 89:46−52). “Ang pananampalataya ay lumalakas sa pamamagitan ng pagharap sa mga pag-aalinlangan at mga magkakatunggaling impluwensya. Ang karanasang nakukuha sa mga pagsubok na ito ay mas mahalaga kaysa sa pinakamamahal na mga alahas.”—Ellen G. White, _Testimonies for the Church_, vol. 3, p. 555.

**Mga Tanong sa Talakayan**:

`Anong mga tensyon ang naranasan ng mga mang-aawit sa harap ng kasamaan? Anong mga katulad na tensyon ang nakaharap mo na, at paano mo ito hinarap? Paano mo pinananatili ang iyong pananampalataya sa mga panahong ito?`

`Saan tayo dapat maghanap ng mga kasagutan kapag ang ating pananampalataya sa Diyos ay sinusubok ng mga pagsubok o ng mga tao na ang sariling pagdurusa ay nagiging dahilan upang pagdudahan nila ang kabutihan at kapangyarihan ng Diyos?`

`Paano mo sasagutin ang karaniwang tanong tungkol sa kasamaan sa isang mundong nilikha at itinataguyod ng isang makapangyarihang Diyos ng pag-ibig? Paano nakakatulong ang tema ng malaking tunggalian sa pagsagot, kahit na paano, sa hamong ito?`