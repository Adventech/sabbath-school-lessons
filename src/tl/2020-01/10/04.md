---
title:  Leksiyon
date:   03/03/2020
---

Ang Kahalagahan ng Pamamagitan

Basahin ang Daniel 9:5-13. Ano ang makabuluhan tungkol sa katotohang paulit-ulit na sinasabi na "tayo" ay nakagawa nang hindi tama, na gayon ay isinasama ang sarili sa mga kasalanang sa bandang huli ay nagdala ng kalamidad sa bansa?
______________________________________________________________________________

Isa lamang ang panalangin ni Daniel sa iba pang mga makabuluhang panalangin na nakapaloob sa Biblia. Ang gayong panalangin ay humihipo sa puso ng Diyos, iniiwasan ang paghuhukom at nagdadala ng kaligtasan mula sa mga kaaway sa halip. Nang handa nang wasakin ng Diyos ang buong bansang Judio, pumigil ang pamamagitan ni Moises sa Kanyang kamay (Exodo 32:7— 14; Bilang 14:10-25). Kahit na nang ang matinding tagtuyot ay uubusin na ang lupa, sinasagot ng Diyos ang panalangin ni Elias at ibinubuhos ang ulan para pasiglahin ang lupa (1 Hari 18).
Samantalang nananalangin tayo para sa mga kaanib ng pamilya, kaibigan, at ibang tao o sitwasyon, pinakikinggan ng Diyos ang ating mga panalangin at maaaring mamagitan. Kung minsan maaaring tumagal para masagot ang isang panalangin, ngunit makatitiyak tayong hinding-hindi nakakalimutan ng Diyos ang mga pangangailangan ng Kanyang mga anak (tingnan ang Santiago 5:16).
Sa kasong ito, ginagampanan ni Daniel ang papel ng isang tagapamagitan, o namamagitan, sa pagitan ng Diyos at ng bayan. Mula sa kanyang pag-aaral ng mga Kasulatan, natanto ng propeta kung gaano naging masama ang bayan samantalang nilalabag nila ang utos ng Diyos at tumatangging makinig sa mga babala ng Diyos. Kaya, kinikilala ang kanilang desperadong espirituwal na kalagayan, nananalangin si Daniel para sa pagpapagaling at kapatawaran. Ngunit itinulad din ng propeta ang sarili sa kanyang bayan. Sa ilang aspekto ay inilalarawan ni Daniel ang papel ni Cristo bilang ating tagapamagitan (Juan 17). Gayunman, mayroong isang lubos na pagkakaiba: si Cristo ay "walang kasalanan" (Hebreo 4:15) at kaya nga walang pangangailangang aminin ang personal na kasalanan o maghandog ng mga hain para sa personal na kapatawaran (Hebreo 7:26, 27). Subalit itinutulad Niya ang sarili sa mga makasalanan sa isang bukod-tanging paraan: "Para sa ating kapakanan, ginawa niyang may kasalanan siya na hindi nakakilala ng kasalanan, upang sa kanya 'y maging katuwiran ng Diyos." (2 Corinto 5:21).


"Kung iyong titipunin ang lahat na mabuti at banal at kaibig-ibig sa tao at pagkatapos ay iharap ang paksa sa mga anghel ng Diyos bilang kumikilos na isang bahagi sa kaligtasan ng kaluluwa ng tao o sa merito, ang mungkahi ay tatangihan bilang kataksilan."—Ellen G. White, FAITH AND WORSHIP, p. 24. Anong sinasabi sa atin ng mga salitang ito tungkol sa pangangailangan natin ng isang Tagapamagitan para sa ating kapakanan?










MIYERKULES  Marso 4

