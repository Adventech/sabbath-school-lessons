---
title:  Ang Simbolikong Lengguwahe ng Apocalipsis
date:   01/01/2019
---

`Basahin ang Apocalipsis 13:1, Daniel 7:1-3, at Ezekiel 1:1-14. Anong isang bagay ang mayroon sa lahat ng mga pangitaing ito?`

Sinasabi pa ng Apocalipsis 1:1: “At kanyang ipinadala at ipinaalam sa pamamagitan ng kanyang anghel sa kanyang aliping si Juan.” Dito’y masusumpungan natin ang isang napakahalagang salita sa aklat. Ang salitang ipinaalam ay isang pagsasalin sa Griyegong salitang semainō, na nangangahulugang “ipakita sa pamamagitan ng mga sagisag.” Ang salitang ito’y ginamit sa Griyegong salin ng Lumang Tipan (ang Septuagint), kung saan ipinaliwanag ni Daniel kay Haring Nebukadnezar na sa pamamagitan ng rebultong gawa sa ginto, pilak, tanso, at bakal, ipinaaalam ng Diyos sa hari “’ang mangyayari sa hinaharap’” (Daniel 2:45). Sa paggamit ng katulad na salita, sinasabi sa atin ni Juan na ang mga eksena at pangyayari ng Apocalipsis ay ipinakita sa kanya sa pangitain sa simbolikong presentasyon. Sa paggabay ng Banal na Espiritu, buong katapatang itinala ni Juan ang mga simbolikong presentasyon na ito gaya nang nakita niya sa mga pagitain (Apocalipsis 1:2).

Kaya, ang legguwahe sa mga propesiya ng Apocalipsis sa karamihang bahagi, ay di dapat literal na ipakahulugan. Bilang isang patakaran, ang pagbabasa ng Biblia sa pangkalahatan ay ipinapalagay ang isang literal na pagkaunawa ng talata (maligang ang talata ay nakaturo sa sadyang simbolismo). Subalit kapag binasa natin any Apocalipsis–maliban na ang talata ay nakaturo sa isant literal na kahulugan–kailangan nating ipaliwanag ito sa simbolikong paraan. Bagaman ang mga eksena at pangyayaring hinulaan sa kanyang sarili ay tunay, karaniwang inihahayag ang mga ito sa simbolikong lengguwahe.

Ang pagsasaisip ng kalakhang simbolikong karakter ng Apocalipsis ang magiingat sa atin laban sa pagpilipit ng propetikong mensahe. Sa pagsisikap na malaman ang kahulugan ng mga ginamit na simbolo sa aklat, dapat tayong maging maingat na hindi igiit sa talat ang isang kahulugan na nagmumula sa imahinasyon ng tao o ang kasalukuyang mga kahulugan ng mga simbolong iyon. Sa halip, dapat tayong pumunta sa Biblia at sa mga simbolong masusumpungan sa mga pahina nito upang maunawaan ang mga simbolo sa aklat ng Apocalipsis.

Sa katunayan, sa pagsisikap na mabuksan ang kahulugan ng mga simbolong iyon sa Apocalipsis, dapat nating tandaan na karamihan sa kanila ay kinuha mula sa Lumang Tipan. Sa paglalarawan ng hinaharap sa pamamagitan ng legguwahe ng nakaraan, gusto ng Diyos na ikintal sa ating mga isipan na ang Kanyang mga gawa ng kaligtasan sa hinaharap ay parehong-pareho sa Kanyang mga gawa ng kaligtasan sa nakaraan. Ang ginawa Niya para sa Kanyang bayan sa nakaraan ay muling gagawin Niya para sa kanila sa hinaharap. Sa pagsisikap na makuha ang mga simbolo at imahe ng Apocalipsis, dapat tayong magsimula sa pagbibigay pansin sa Lumang Tipan. 