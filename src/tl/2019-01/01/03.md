---
title:  Ang Layunin ng Aklat
date:   31/12/2018
---

Sinasabi rin sa atin ng Apocalipsis 1:1 na ang layunin ng aklat ay upang ipakita ang mga mangyayari sa hinaharap, simula sa panahon kung kailan mismong naisulat ang aklat. Mapapansin ng sinumang pamilyar sa Apocalipsis na ang mga hula sa mga mangyayari–kahiman iyong natupad na (kahit na sa ating pananaw ngayon) o sa mga pangyayaring magaganap sa hina harap (muli, mula sa ating pananaw ngayon)–ay sumasakop sa karamihan ng nilalaman ng aklat.

Ang pangunahing layunin ng mga propesiyang biblikal ay upang tiyakin sa atin na, anuman ang dala-dala ng kinabukasan, ang Diyos ang may kontrol. Sadyang iyon ang ginagawa ng Apocalipsis: tinitiyak nito sa atin na si Jesu-Cristo ay kasama ng Kanyang bayan sa buong kasaysayan ng daigdig at ng nakababahalang pangwakas na mga pangyayari nito.

Dahil dito, ang mga propesiya ng Apocalipsis ay may dalawang praktikal na layunin: upang turuan tayo kung paano mamuhay ngayon at upang ihanda tayo para sa hinaharap.

`Basahin ang Deuteronomio 29:29. Paanong matutulungan tayo ng talatang iton maunawaan kung bakit may mga bagay na hindi inihayag sa atin? Sang-ayon sa talatang ito, ano ang hangarin ng mga bagay na naihayag sa atin? Ibig sabihin, bakit sinabi ang mga ito sa atin. Tingnan din ang Apocalipsis 22:7.`

Ang mga pangwakas na propesiya ng Apocalipsis ay hindi naihayag sa atin upang sapatan ang ating mapilit na pagkamausisa tungkol sa hinaharap. Ang inihahayag lamang ng aklat ay ang mga aspekto ng kinabukasan na mahalaga nating malaman. Ibinubunyag ang mga ito upang ikintal sa atin ang kaseryosohan ng mangyayari upang matanto natin ang ating pagdedepende sa Diyos at, sa gayong pagdedepende ay sundin Siya.

Sa loob ng maraming siglo, ang haka-haka–at mas higit pang kagilalasan (sensationalism)–ang inihatid ng maraming turo patungkol sa pangwakas na pangyayari. Nagkamal ng kayamanan iyong, so panghuhula ng agarang wakas, ay nanakot sa mga tao para magbigay ng pera sa kanilang ministeryo dahil, buweno, malapit na ang wakas. Gayunman, sa bawat panahon na hindi dumating ang wakas, ang tao’y naiiwang bigo at napanghihinaan ng loob. Tulad ng lahat ng mabubuting bagay na ibinigay sa atin ng Diyos, ang propesiya ay maaari rin magamint at maipaliwanag sa maling paraan.

`Basahin ang Juan 14:29. Anong kritikal na mahalagang prinsipyo ang masusumpungan natin dito para sa layunin ng propesiya?`