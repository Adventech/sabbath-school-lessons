---
title:  Ang Tema ng Apocalipsis
date:   03/01/2019
---

Ang konklusyon ng paunang salita ng Apocalipsis ay nagtuturo sa tunay na pokus ng buong aklat: ang pagbabalik ni Jesus sa kapangyarihan at kaluwalhatian. Ang pangako ni Cristo na muling paririto ay inuulit nang tatlong beses sa konklusyon ng aklat (Apocalipsis 22:7, 12, 20).

`Basahin ang Apocalipsis 1:7, 8. Ang pagkakagamit ng salita sa talatang ito ay kinuha mula sa ilang propetikong mga talata: Daniel 7:13, 14; Zacarias 12:10; Mateo 24:30. Anong sinasabi sa atin ng mga talatang ito tungkol sa katiyakan ng Ikalawang Pagparito?`

Sa Apocalipsis, ang ikalawang pagparito ni Cristo ay ang pangwakas na punto kung saan gumagalaw ang kasaysayan. Ang Ikalawang Pagparito ang magmamarka ng katapusan ng kasaysayan ng daigdig at ang pasimula ng walang-hanggang kaharian ng Diyos, gayundin ang kalayaan mula sa lahat ng kasamaan, pagdadalamhati, sakit, at kamatayan.

Tulad ng ibang bahagi ng Bagong Tipan, ang Apocalipsis 1:7 ay tumutukoy sa literal at personal na pagparito ni Cristo sa kamaharlikaan at kaluwalhatian. Bawat tao, kabilang “ang mga umulos sa kanya,” ay makasasaksi ng Kanyang pagparito. Ang mga salitang ito’y tumutukoy sa isang espesyal na pagkabuhay na muli ng ilang tao bago ang pagbabalik ni Cristo, na isinasama iyong nagpako kay Cristo sa krus. Bagaman si Jesus, sa Kanyang pagparito ay magdadala ng pagpapalaya sa mga naghihintay sa Kanya, magdadala naman Siya ng paghuhukom sa mga nanirahan sa mundong nagwalang-bahala sa Kanyang awa at pag-ibig.

Ang katiyakan ng pagparito ni Cristo ay pinagtitibay ng mga salitang “Gayon nga, Amen” (Apocalipsis 1:7). Ang mga salitang “gayon nga” ay mga salin ng Griyegong salitang nai; ang amen ay isang Hebreong apirmatibo. Magkasama, ang dalawang salitang ito ay nagpapahayag ng katiyakan. Tinatapos din ng mga ito ang aklat sa dalawang magkatulad na mga apirmasyon (tingnan ang Apocalipsis 22:20).

“Mehigit sa 1,800 mga taon ang nakalipas mula nang ibinigay ng Tagapagligtas ang pangako ng kanyang pagparito. Sa buong siglo ang kanyang mga salita ay nagpuno ng lakas ng loob sa mga puso ng mga tapat sa Kanya. Ang pangako ay hindi pa natupad: ang tinig ng Tagapagbigay ng Buhay ay hindi pa tumatawag ng mga banal na natutulog mula sa kanilang mga libigan; ngunit walang mas tiyak sa salitang sinalita. Sa Kanyang sariling panahon ay tutuparin ng Diyos ang Kanyang salita. Sa Kanyang sariling panahon ay tutuparin ng Diyos ang Kanyang salita. Mayroon bang napapagod ngayon? Nawawalan ba tayo ng pananampalataya kapag malapit na tayo sa mundong walang-hanggan? May magsasabi bang, Ang lunsod ay malayo pa?–Hindi, hindi. Sandali nalang, at makikita natin ang Hari sa kanyang kagandahan. Sandali nalang, at papahirin Niya ang lahat ng luha mula sa ating mga mata. Sandali nalang, at ipakikita Niya tayong ‘walang dungis sa harapan ng Kanyang kaluwalhatian na may labis na kagalakan.’”

`Ang ipinangako ay kasinlakas lang ng integridad ng isang taong nangangako at ang kanyang abilidad na tuparin ito. Paanong ang katotohanan na ang pangako ng Ikalawang Pagparito ay ibinigay ng Diyos, na sa nakaraan ay tinupad ang lahat Niyang pangako, ay binibigayan ka ng katiyakan na si Cristo ay babalik gaya nang pagkakapangako Niya?`