---
title:  Ang Pamagat ng Aklat
date:   30/12/2018
---

`Basahin ang Apocalipsis 1:1,2. Ano ang kahalagahan ng buong pamagat ng aklat? Ano ang itinuturo sa atin ng pamagat na ito tungkol sa kung sino ang talagang pinatutungkulan ng aklat?`

Sinasabi ng Apocalipsis 1:1 na ang pamagat ng aklat ay ang “Apocalipsis ni Jesu-Cristo.” Ang salitang apocalipsis ay mula sa salitang Griyegong apokalupsis (apocalypse), na nangangahulugang “pagsisiwalat” o “paghahayag.” Ang Apocalipse ay isang paghahayag ni Jesu-Cristo; pareho itong mula kay Jesus at tungkol sa Kanya. Bagaman mula ito sa Diyos sa pamamagitan ni Jesu-Cristo (tingnan ang Apocalipsis 22:16), ang aklat ay nagpapatunay na si Jesus din ang pokus ng mga nilalaman ng mga ito. Ang Apocalipse ay ang Kanyang sariling pagpapahayag sa Kanyang bayan at isang pagpapahiwatig ng Kanyang kalinga para sa kanila.

Si Jesus ang sentrong pigura ng Apocalipsis. Ang aklat ay nagpapasimula sa Kanya (Apocalipsis 1:5-8) at nagtatapos sa Kanya (Apocalipsis 22:12-16). “Hayaang magsalita si Daniel, hayaang magsalita ang Apocalipsis, at sabihin ang katotohanan. Ngunit anumang bahagi ng paksa ang ilahad, itaas si Jesus bilang sentro ng lahat ng pag-asa, ‘ang Ugat at Anak ni David, at ang nagniningning na Bituin sa umaga.’”–Ellen G. White, Testimonites to Ministers and Gospel Workers, p. 118.

Gayundin, ang Jesus ng Apocalipse ay ang Jesus ng apat na Ebanghelyo Ipinapapatuloy ng Apocalipsis ang paglalarawan kay Jesus at ng Kanyang gawain ng kaligtasan sa kapakanan ng Kanyang bayan bilang unang inilalarawan sa mga Ebanghelyo. Ang aklat ng Apocalipsis ay nakatuon sa iba’t ibang aspekto ng Kanyang pag-iral at ministeryo. Nararapat na nagsisimula ito kung saan natatapos ang mga Ebanghelyo, sa pagkabuhay na muli at pag-akyat ni Jesus sa langit.

Kasama ng Liham sa mga Hebreo, idiniriin ng Apocalipsis ang ministeryo ni Jesus sa langit. Ipinapakita nitong pagkatapos ng Kanyang pag-akyat sa langit, si Jesus ay pinasinayaan sa Kanyang maharlika at pagkasaserdoteng ministeryo sa makalangit na santuwaryo. Kung wala ang Apocalipsis (o Hebreo), ang ating kaalaman sa ministeryo ni Cristo bilang punong pari sa langit sa kapakanan ng Kanyang bayan ay magiging limitado. Gayunman, bukod sa Hebreo, ang aklat ng Apocalipsis ay nagbibigay sa atin ng natatanging pagtingin sa ministeryo ni Jesu-Cristo para sa atin.

`Basahin ang Juan 14:1-3. Paano makatutulong ang malawak na pangakong ito para mas maunawaan natin kung ano ang ginagawa ni Jesus para sa atin sa langit ngayon? Anong pag-asa ang makukuha natin mula sa kahanga-hangang pangakong ito?`