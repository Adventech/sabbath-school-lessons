---
title:  Ang Pangitain ni Juan kay Cristo sa Patmos
date:   08/01/2019
---

`Basahin ang Apocalipsis 1:12-18. Ihambing ang paglalarawan ni Juan kay Cristo sa banal na katauhan sa Daniel 10:5, 6. Paano nagpakita si Jesus sa pangitain ni Juan? Ano ang Kanyang ginagawa?`

Nakikita ni Juan si Jesus na nakadamit bilang Punong Paring naglalakad sa gitna ng mga ilawan.

Ang larawan ni Jesus na naglalakad sa gitna ng mga ilawan ay tumutukoy sa mga pangako ng Diyos sa matandang Israel n ’Siya'y lalakad sa kalagitnaan nila bilang kanilang Diyos (Levitico 26:12). Sa Apocalipsis, ang mga ilawan ay kumakatawan sa pitong mga iglesia sa Asia kung kanino orihinal na ipinadala ang Apocalipsis (Apocalipsis 1:20) at (tulad ng makikita natin sa Miyerkules) ang mga ilawan ay sumisimbolo rin sa Kanyang iglesia sa buong kasaysayan. Sa pamamagitan ng Banal na Espiritu, ang pangangalaga ni Jesus ay patuloy na nasa Kanyang iglesia sa lupa. Magpapatuloy Siyang kasama ang Kanyang bayan hanggang sa madala Niya sila sa kanilang walang-hanggang tahanan.

Bukod par rito ang larawan ni Jesus bilang isang Punong Pari sa gitna ng mga ilawan ay kinuha mula sa ritwal na kaugalian sa templo sa Jerusalem. Ang araw-araw na gawain ng nakatakdang pari ay ang ingatan na nakasinding mailwanag ang mga ilawan sa Banal na Dako. Kanyang gugupitan at pupunuing muli ang mga ilawan na humihina, papalitan ang mga mitsa sa mga ilawan na namatay na, pupunuin ang mga ito ng bagong langis, at sisindihang muli. Sa ganitong paraan ay nalalaman ng pari ang katayuan ng indibidwal na ilawan. Sa gayundin na paraan ay nalalaman ni Jesus ang mga pangangailangan at katayuan ng Kanyang bayan at personal na namamagitan para sa kanila.

`Basahin ang Apocalipsis 2:2, 9, 13, 19; 3:1, 8, 15. Anong sinasabi ng pahayag na “alam ko” tungkol sa kaalaman ni Jesus sa mga katayuan at pangangailangan ng bayan ng Diyos?`

Ipinakilala ni Jesus ang Kanyang sarili sa mga titulo ng Diyos bilang “ang una at…ang huli” (tingnan ang Isaias 44:6, 48:12). Ang Griyegong salita para sa “huli” ay eschatos, kung saan nanggaling ang salitang eschatology (pag-aaral tungkol sa mga pangyayari sa huling panahon). Nagpapakita ito na ang pokus ng eskatolohiya ay kay Jesu-Cristo, na may huling salita sa mga pangwakas na pangyayari. Siya ang “nabubuhay” at nasa Kanya ang “’mga susi ng kamatayan at ng Hades’” (Apocalipsis 1:18). Sa pamamagitan ng Kanyang kamatayan at pagkabuhay na mag-uli, si Jesus ay nabigyan ng awtoridad na buksan ang pintuan ng kamatayan (Job 17:16; Awit 9:13). Silang lahat na nagtitiwala sa Kanya ay babangon mula sa libingan hanggang sa buhay na walang-hanggan (1 Corinto 15:21-23). Hindi kailangang matakot ng mga tapat na tagasunod ni Jesus dahil kahit ang patay ay nasa ilalim ng kanyang pangangalaga. At kung iyan ay totoo sa mga patay, gaano pa kaya sa mga nabubuhay? (Tingnan 1 Tesalonica 4:16, 17).