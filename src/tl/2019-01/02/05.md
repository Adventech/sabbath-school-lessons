---
title:  Ang mga Mensahe ni Cristo Noon at Ngayon
date:   09/01/2019
---

`Basahin ang Apocalipsis 1:11, 19, 20. Si Jesus ay nagsalita rin tungkol sa pintong namumukod na mga mensahe para sa mga iglesia sa Asia. Ano ang iminumungkahi ng katotohanang mayroong higit sa pitong iglesia sa lalawigan tungkol sa simolikong kabuluhan ng mga mensaheng ito para sa mga Cristiano sa pangkalahatan?`

Ang mga mensaheng ipinamahala ni Jesus kay Juan na ipadala sa pitong iglesia ay naitala sa Apocalipsis 2 at 3. Ang kanilang mga kahulugan ay nauukol sa tatlong antas:

Historikal na gamit. Ang mga mensaheng iyon ay unang ipinadala sa pitong iglesiang nasa mauunlad na lunsod ng Asia noong unang siglo. Ang mga Cristiano roon ay humarap sa matitinding hamon. Ilan sa mga lunsod ay naglagay ng pagsamba sa emperador sa kanilang mga templo bilang pagpapakita ng kanilang katapatan sa Roma. Naging sapilitan ang pagsamba sa emperador. Ang mga mamamayan ay inasahan din na makilahok sa mga pampublikong pagdiriwang t seremonyang pangrelihiyon ng mga pagano. Dahil maraming mga Cristiano ang tumangging makilahok sa mga gawaing ito, humarap sila sa mga pagsubok, at kung minsan ay pagkamartir. Inatasan ni Cristo, sinulatan ni Juan ang pitong iglesia para tulungan sila sa mga hamong ito.

Propetikong gamit. Ang katotohanan na ang Apocalipsis ay isang aklat ng propesiya, ngunit pito lang na iglesia ang napiling tumanggap ng mga mensaheng ito, ay tumutukoy din naman sa propetikon karakter ng mga mensahe. Ang mga espiritwal na katayuan ng pitong iglesia ay katulad sa espiritwal na katayuan ng iglesia ng Diyos sa ibang mga panahon ng kasaysayan. Ang pitong mensahe ay nilayon na magbigay, mula sa pananaw ng langit, ng isang malawakang pagsusuri ng espiritwal na kalagayan ng Cristianismo mula sa unang siglo hanggang sa katapusan ng mundo.

Pangkalahatang gami. Kung ang buong aklat ng Apocalipsis ay ipinadala bilang isang liham, na babasahin sa bawat iglesia (Apocalipsis 1:11), ang pitong mensahe rin naman ay naglalaman din ng mga liksyon na maaaring magamit ng mga Cristiano sa lahat ng panahon. Sa ganitong paraan, kumakatawan ang mga ito sa iba’t-ibang uri ng mga Cristiano sa iba’t ibang dako at panahon. Halimbawa, bagaman ang pangkalahatang katangian ng Cristianismo ngayon ay Laodiceano, may mga Cristianong maaaring makatulad sa mga katangian ng ilang ibang iglesia. Ang mabuting balita ay anuman ang ating espiritwal na katayuan, ang Diyos ay “kinakatagpo ang nagkasalang tao kung saan man sila naroroon.”–Ellen G. White, Selected Messages, book 1, p. 22.

`Ipagpalagay na sumulat ang Panginoon ngayon ng isang liham sa iyong lokal na iglesia, isang liham na gaya nang mga mensahe para sa pitong iglesia. Ano kaya ang sasabihin sa liham na iyon tungkol sa mga pagsubok na kinakaharap ng iyong iglesia, gayundin sa espiritual na kondisyon nito?`