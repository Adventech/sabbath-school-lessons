---
title:  Sa Gitna ng mga Ilawan
date:   05/01/2019
---

### Basahin Para sa Pag-aaral sa Linggong Ito
Apocalipsis 1:9-18; JuaGawa 7:54-60; Gawa 12:8; Exodo 20:11; Daniel 10:5,6; Apocalipsis 1:20; Apocalipsis 2:1-7

> <p>Talatang Sauluhin</p>
> “’Ang may pandinig ay makinig sa sinasabi ng Espiritu sa mga iglesia’” (Apocalipsis 2:7).

Inilalarawan ng Awit 73 ang pagkalito ng mang-aawit habang pinagmamasdan niya ang mapagmalaking pagmamataas ng mga masasamang tao. Namumuhay sila sa kasaganaan at kaginhawahan, na naiiba sa pagdurusa ng matuwid. Ang kawalang katarungang ito’y lubhang bumagabag sa mang-aawit (Awit 73:2-16), na sa kanyang kalituhan ay nagpunta siya sa santuwaryo (Awit 73:16, 17). Doon, sa harapan ng Diyos, nabigyan siya ng mas malalim na pagkaunawa sa bagay na ito.

Pagkalipas ng maraming siglo, isang matandang apostol ang nasumpungan ang sarili sa isang mabatong bilangguang isla dahil sa kanyang matapat na pagsaksi. Sa kanyang pagkabalisa, natanggap niya ang balitang ang mga iglesiang nasa kanyang pangangalaga ay nagdurusa. Gayunman, sa kritikal na sandaling iyon, binigyan siya ng isang pangitain ng nabuhay na mag-uling Cristo sa santuwaryo sa langit. Dito, tulad nang sa mang-aawit, inihayag ng Panginoon kay Juan ang ilang mga misteryo ng buhay na ito at ang pakikibakang dulot nito. Ang eksenang ito sa santuwaryo ang nagbigay sa kanya ng katiyakan ng presensya at malasakit ni Cristo–isang katiyakang kanyang dapat ipasa sa mga iglesia at sa mga sumusunod na henerasyon ng mga Cristiano sa buong mga siglo hanggang sa katapusan ng kasysayan ng mundo.

Bilang karagdagan sa pagpapakilala sa ministeryo ni Cristo sa makalangit na santuwaryo, sa linggong ito ay sisimulan nating tingnan ang una sa pitong mga espesyal na mensahe sa Kanyang iglesia, na pinagsama-sama para sa pitong iglesia sa Asia, ngunit ang mga ito ay mayroon ding kahulugan para sa atin ngayon. Sa sunod na linggo ay titingnan natin ang Kanyang mga mensahe sa iba pang anim na iglesia.

_*Pag-aralan ang liksyon sa linggong ito bilang paghahanda sa Sabbath, Enero 12._