---
title:  Ebanghelyo, Paghuhukom, at Paglikha
date:   10/05/2023
---

Tingnan ang mensahe ng unang anghel. Ang walang hanggang ebanghelyo. Oras ng paghuhukom. Sambahin ang Manlalalang. Tingnan kung gaano kalapit na magkakaugnay ang mga isipang ito. Kapag tayo ay tumayo sa harap ng Manlilikha sa paghuhukom, tanging ang ebanghelyo lamang ang nagbibigay sa atin ng pag-asa. “Ngayon nga’y wala nang kahatulan sa mga na kay Cristo Jesus” (Roma 8:1). Walang hatol ngayon—at tiyak na wala rin sa paghuhukom.

Ang mensahe ng Diyos bilang Maylalang ay napakahalaga sa pangkasalukuyang katotohanan, lalo na kapag ang ebolusyon, kahit na ito ay nadadamitan ng kasuutang “Kristiyano”, ay nagbabanta na wasakin ang buong pundasyon ng pananampalatayang Kristiyano.

Gayunpaman, sa gitna ng pagsalakay ng ebolusyonaryong kaisipan, ang Diyos ay nagtayo ng isang iglesya, isang bayan na ang mismong pangalan ay isang saksi laban sa ideya ng ebolusyon—isang bayan na magpapahayag ng pangunahing katotohanan ng Diyos bilang ating Manlilikha at Manunubos.

`Basahin ang Efeso 3:9, Colosas 1:13–17, Apocalipsis 4:11, at Roma 5:17–19. Ano ang itinuturo ng mga talatang ito tungkol kay Jesus bilang Manlilikha at Manunubos?`

Tingnan kung gaano kalapit ang kaugnayan ni Jesus bilang Manlilikha kay Jesus bilang Manunubos. Sa sandaling ang Kanyang tungkulin bilang Manlilikha ay nabawasan, gaya ng hindi maiiwasang ginagawa ng ebolusyon, ang Kanyang tungkulin bilang Manunubos ay pagdududahan din. Dumating si Jesus upang tubusin tayo mula sa kasalanan, mula sa kamatayan, mula sa pagdurusa, at mula sa karahasan—kung ang kasalanan, kamatayan, pagdurusa, at karahasan ay, gaya ng itinuturo ng ebolusyon, ang mismong paraan ng paglikha? Tinubos tayo ng Diyos mula sa mismong proseso na ginamit Niya upang likhain tayo? Ito ay isang mapanganib na kasinungalingan.

At mas malala pa ay kinukutya ng ebolusyon ang mismong ideya ng kamatayan ni Jesus sa krus. Bakit? Sang ayon kay Pablo (tingnan ang Roma 5:17–19) ang pagpasok ng kasalanan sa pamamagitan ni Adan, hanggang sa kamatayan ni Jesus ay isang ugnayang hindi mapaghihiwalay. Kung ganon, mayroong direktang ugnayan sa pagitan ni Adan at ni Jesus. Gayunpaman, sa anumang modelo ng ebolusyon, walang Adan na hindi nagkasala ang maaaring magpasimula ng kamatayan, dahil ang kamatayan—milyong-milyong taon ng kamatayan—ay, diumano, ang mga puwersa at kapangyarihan na kailangan para likhain si Adan.

Kaya naman, sa simula pa lamang ay sinira na ng ebolusyon ang biblical na pundasyon ng krus. Sa kabaligtaran nito, ang mga Seventh-day Adventist, sa pamamagitan ng pag-anyaya sa mundo upang sambahin ang Lumikha, ay tumatayo bilang isang buhay na saksi laban sa kamaliang ito.