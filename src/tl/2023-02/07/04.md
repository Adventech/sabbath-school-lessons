---
title:  Isang Diyos na Malapit
date:   09/05/2023
---

Ang Diyos ng Paglikha, na nagpa-iral ng araw, buwan, at mga bituin, na ang kahanga-hangang kapangyarihan ay lumikha ng planetang ito at pinuno ito ng mga buhay na bagay, ay isa ring Diyos na interesado sa bawat isa sa atin. Siya ang Diyos na nagligtas sa Kanyang bayan mula sa pagkaalipin sa Ehipto, na gumabay sa kanila sa kanilang paglalakbay sa ilang, na nagpaulan ng mana mula sa langit, na nagpabagsak sa mga pader ng Jerico, at tumalo sa mga kaaway ng Israel. Ang parehong Diyos na nagpakawala ng Kanyang walang hanggang kapangyarihan upang likhain ang sansinukob ay naglalabas ng walang hanggang kapangyarihan upang talunin ang mga puwersa ng kasamaan na nagsasagawa ng mga labanan para sa ikapapahamak ng ating mga kaluluwa.

`Basahin ang 2 Corinto 5:17, Awit 139:15–18, Mga Gawa 17:27, at Colosas 1:17. Ano ang itinuturo sa atin ng mga talatang ito tungkol sa pagiging malapit ng Diyos?`

Nagsasalita ng mga teologo tungkol sa pagiging transcendent [pangingibabaw] ng Diyos. Ito ang kaisipan na ang Diyos ay umiiral sa itaas at sa ibabaw ng lahat ng nilikha. Ngunit nagsasalita rin sila tungkol sa pagiging immanent ng Diyos. Ito ang kaisipan na ang Diyos ay umiiral din sa loob ng ating mundo at tulad ng ipinapakita ng kasaysayan ng Biblia, ay masinsin at malapit na kasangkot dito. Bagaman naninirahan ang Panginoon sa isang “mataas at banal na dako,” Siya rin ay “naninirahan sa may pagsisisi at mapagpakumbabang loob” (Isaias 57:15). Gaya ng sinabi mismo ni Jesus tungkol sa Kanyang mga tapat na tagasunod: “Ako’y nasa kanila, at ikaw ay nasa akin, upang sila’y maging ganap na isa upang malaman ng sanlibutan na ikaw ang nagsugo sa akin at sila’y iyong minahal kung paanong ako’y iyong minahal” (Juan 17:23). Wala nang higit na mas malapit at mas malalim kaysa dito.

Ang dakilang balita tungkol sa ating Diyos ay ang Kanyang kadakilaan at kapangyarihan ay napakalawak na ito ay umaabot sa buong kosmos at sa bawat isa sa ating buhay. Ipinapangako Niya na muling gawin tayo, hubugin tayo, baguhin tayo sang ayon sa wangis ng Kanyang larawan. Isipin kung ano ang ibig sabihin nito. Ang Diyos na lumikha at nagpapanatili sa bilyong mga galaksi ay siya ring Diyos na sa Kanya ay hindi lamang “tayo nabubuhay, at kumikilos, at nasa kanya ang ating pagkatao” (Mga Gawa 17:28), kundi kumikilos rin Siya sa ating mga puso, para bigyan tayo ng isang bagong puso, upang linisin tayo sa kasalanan, at gawin tayong mga bagong nilalang kay Cristo. Nakakaaliw na isipin na ang ating Diyos, isang Diyos na may gayong kapangyarihan, ay nagmamahal at nagmamalasakit sa atin.

`Paano natin matututunan na humugot ng pag-asa at kaaliwan mula sa pagkaunawa ng pagigigng immanent ng Diyos? O natatakot ka ba, dahil alam ng Diyos ang iyong pinakamadilim na mga lihim? Paano ka mabibigyan ng kapayapaan ng ebanghelyo sa kontekstong iyon?`