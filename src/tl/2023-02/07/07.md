---
title:  Karagdagang Isipan
date:   12/05/2023
---

Ang pagsamba sa Diyos ay sentro sa Kasulatan at palaging pinagmumulan ng pag-aaway ng mga tao at ng bayan ng Diyos. Sa buong Lumang Tipan, sinaway ng mga propeta ang bayan ng Diyos dahil sa pagsamba sa ibang mga diyos o dahil sa pagsamba sa Panginoon sa pamamaraan ng pagsamba ng mga pagano. Ang labanan sa pagitan ng pagsamba sa Diyos at pagsamba sa ibang mga diyos ay nasa pinakasentro ng kosmikong labanan at dumating kasama ng pagwawalang-bahala sa kautusan ng Diyos. “Tinutugunan ng pagsamba ang pinakapangunahing aspeto sa buhay ng tao, yun ay may kinalaman sa kung ano ang dapat gawin ng tao bilang mga buhay na nilalang kapag sila ay nahaharap sa presensya ng Manlalalang. . . . Ang mga nabubuhay lamang ang maaaring sumamba sa Panginoon; hindi Siya kayang

purihin at sambahin ng mga patay. . . . Ang Isa na lumikha sa atin ay nag-aanyaya sa atin na isuko ang ating mga buhay sa gawaing pagsamba upang matanggap muli ang mga ito mula sa Kanya na pinaunlad, upang magamit para sa kapakanan ng iba. Ang pagsamba ay may kinalaman sa mismong likas at layunin ng ating pag-iral at sa pangangailangan na magkaroon ng isang sentro na hiwalay sa ating mga sarili na nagpapalaya sa atin mula sa pagiging makasarili. Ang hindi pagsamba sa Diyos ay nangangahulugan ng pagkawala ng ating dahilan para mabuhay, ito ay ang mabuhay sa isang katayuan ng kalituhan at samakatuwid ay ang mamatay, na patungo sa lubos na pagkawala dahil tayo ay nahiwalay sa mismong pinagmumulan ng buhay.”—Ángel Manuel Rodríguez,“The Closing Of The Cosmic Conflict: Role Of The Three Angels’ Messages,” unpublished manuscript p. 42.

**Mga Tanong Para sa Talakayan**:

`Higit na pag-isipan ang ideyang ito kung bakit, sa isang makasalanang mundo, ang pagiging nilikha ng Diyos ay hindi sapat? Bakit kailangan din natin ang pangako ng Pagtubos?`

`Isipin ang tungkol sa ilang karanasan kung saan malinaw mong nakita ang kapangyarihan ng Diyos na gumagawa sa iyong buhay; iyon ay, sa paraang ipinakita sa iyo ng personal ang pag-ibig ng Diyos. At pagkatapos ay pagbulay-bulayan ang katotohanan na ito ang Diyos na lumikha ng buong kosmos! At ang Diyos na ito ay lubos na nagmamahal sayo para ingatan ang iyong buhay. Bakit ang katotohanang ito ay hindi lamang nakakaaliw kundi nakakababang-loob?`

`Kung totoo ang ebolusyon, isipin kung paano tayo tatawagin para sumamba sa isang Manlalalang na gumamit ng bilyun-bilyong taon ng kamatayan, karahasan, pagkawasak, pagdurusa, at maramihang pagkalipol upang likhain tayo, habang kasabay nito ay binibigyan tayo ng isang lubos na kakaibang kuwento sa Genesis tungkol sa kung paano tayo nilikha. At gayon pa man, dapat nating sambahin Siya? Sambahin Siya para saan? Para sa pagsisinungaling sa atin sa loob ng libu-libong taon tungkol sa kung paano tayo napunta rito?`