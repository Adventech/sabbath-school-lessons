---
title:  Matatag na Pagtitiis
date:   04/06/2023
---

Gaya ng nakita natin sa Apocalipsis 14:7, nananawagan ang Diyos sa lahat ng tao na sumamba sa Manlalalang. Ito ang mensahe ng unang anghel. Sa Apocalipsis 14:8, nagbabala ang Diyos sa mga tao tungkol sa “Babilonya,” isang huwad na sistema ng relihiyon na may ugat na nagmula sa matandang Babilonia. Ito ang mensahe ng ikalawang anghel.

Sa Apocalipsis 14:9, 10, nagbabala ang ikatlong anghel laban sa pagsamba sa hayop. Ipinahayag ng anghel sa isang malakas na tinig, “Kung ang sinuman ay sumasamba sa halimaw at sa kanyang larawan at tumanggap ng tanda sa kanyang noo, o sa kanyang kamay, ay iinom din naman siya ng alak ng poot ng Diyos.”

`Basahin ang Apocalipsis 14:12. Anong dalawang katangian ang ating natuklasan sa talatang ito tungkol sa bayan ng Diyos sa mga huling araw? Bakit pareho silang mahalaga?`

Ang salitang Griyego para sa “pagtitiyaga” ay hupomone, na mas mabuting isalin na “matatag na pagtitiis.” Magkakaroon ang Diyos ng isang bayan sa huling araw na tapat sa Kanya sa harap ng mga oposisyon at matinding pag-uusig. Sa pamamagitan ng Kanyang biyaya, nakatayo silang may matatag na pagtitiis, namumuhay na nakasentro sa Diyos, puno ng biyaya, at masunuring buhay.

Ang pagsamba sa Manlalalang (Apocalipsis 14:7) ay tuwirang sumasalungat sa pagsamba sa halimaw (Apocalipsis 14:9) at makikita ang kapahayagan nito sa mga taong tumutupad sa mg autos ng Diyos at may pananampalataya ni Jesus (Apocalipsis 14:12). Ang huling labanang ito tungkol sa katapatan kay Cristo o katapatan sa kapangyarihan ng hayop ay umiikot sa pagsamba, at sa puso ng dakilang tunggaliang ito sa pagitan ng mabuti at ng masama ay ang tungkol sa Sabbath.

`Basahin ang Roma 8:1–4, Efeso 2:8–10, at Colosas 1:29. Ano ang itinuturo sa atin ng mga talatang ito tungkol sa bunga ng pamumuhay sa pamamagitan ng pananampalataya?`

Dahil sa pamumuhay sa pamamagitan ng pananampalataya, tinatanggap natin ang Kanyang biyaya, at ang ating buhay ay nababago. Ang mga tapat na mga tagasunod ng Tagapagligtas ay hindi lamang magkakaroon ng pananampalataya “kay” Jesus, magkakaroon din sila ng pananampalataya “ni” Jesus. Ang kalidad ng panghuling-panahong pananampalataya ni Jesus ay mapapasa kanila, at sila ay mananatiling tapat, kahit hanggang kamatayan, gaya ng ginawa ni Jesus.

`Gaano ka katapat sa mga maliliit na bagay? Ano ang masasabi nito sa iyo tungkol sa kung magiging ano ka kapag ang tunay na pagsubok ay dumating? (Tingnan ang Lucas 16:10.)`