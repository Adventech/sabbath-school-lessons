---
title:  Karagdagang Isipan
date:   09/06/2023
---

“Mula pa sa mismong pasimula ng dakilang tunggalian sa langit, layunin na ni Satanas na pabagsakin ang batas ng Diyos. Ang maisakatuparan ito kaya siya ay nagrebelde laban sa Manlalalang, at bagama’t siya ay itinapon mula sa langit ay nagpatuloy siya ng pakikipaglaban dito sa lupa. Ang dayain ang mga tao, at dalhin sila sa pagsuway sa kautusan ng Diyos, ang layunin na kanyang matatag na hinahangad. Kung ito man ay maisagawa sa pamamagitan ng lubusang pagtanggi sa kabuuang utos, o sa pamamagitan ng pagtakwil sa isa sa mga tuntunin nito, ang resulta ay magiging pareho din sa huli. . . . Sa pagnanais na hamakin ang mga banal na batas, binaluktot ni Satanas ang mga doktrina ng Biblia, at sa gayon ay ang mga kamalian ay naisama sa pananampalataya ng libu-libong nagsasabing naniniwala sa kasulatan. Ang huling dakilang labanan sa pagitan ng katotohanan at kamalian ay isang panghuling labanan sa matagal nang tunggalian tungkol sa kautusan ng Diyos. Sa labanang ito tayo ngayon ay pumapasok—isang labanan sa pagitan ng kautusan ng mga tao at ng mga alituntunin ni Jehovah, sa pagitan ng relihiyon ng Biblia at ng relihiyon ng kathang-isip at tradisyon.”—Ellen G. White, The Great Controversy, p. 582.

Sa buong Apocalipsis, ang pagsamba at paglalang ay ugnayang hindi mabubuwag. Ang diwa ng labanan sa pagitan ng mabuti at masama, at ang mga isyu na nakapaligid sa tanda ng hayop, ay umiikot sa kung ang Diyos ay karapat-dapat na sambahin.

Gaya nang ating nakita, ang konsepto ni Cristo bilang Manlalalang nasa pinakapuso ng pagsamba sa Sabbath. Patuloy na binibigyang-diin ni Jesus ang kahalagahan ng araw na kung saan tinawag Niya ang Kanyang sarili na “Panginoon” (Mateo 12:8, Marcos 2:28, Lucas 6:5). Ang Sabbath ay isang walang hanggang paalala ng ating pagkakakilanlan. Ipinaalala nito sa atin kung sino tayo bilang tao. Naglalagay ito ng halaga sa bawat tao. Patuloy nitong pinatitibay ang isipan na tayo ay mga nilikha, at ang ating Manlalalang ay karapat-dapat sa ating katapatan at pagsamba. Ito ang dahilan kung bakit lubhang kinasusuklaman ng diyablo ang Sabbath. Ito ang ginintuang tanikala na nagbubuklod sa atin sa ating Manlalalang at kung bakit ito ay gaganap ng napakahalagang papel sa panghuling krisis sa katapusan.

**Mga Tanong Para sa Talakayan**:

`Ano ang mga pangunahing prinsipyo sa likod ng pag-aangkin ng awtoridad ng hayop na nagmula sa dagat? Sa anong mga paraan maitatago sa ating mga puso ang parehong mga saloobing iyon nang hindi natin nalalaman?`

`Paano ka tutugon sa mga taong nangangatwiran na ang ideya ng isang literal na Satanas ay isang katutubong pamahiin na hindi maaaring seryosohin ng mga edukado, o ng mga matatalinong tao? Anong mga argumento ang magagamit mo bilang tugon?`