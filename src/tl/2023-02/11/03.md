---
title:  Ang Pansansinukob na Tunggalian
date:   05/06/2023
---

`Basahin ang Mateo 27:45–50. Ano ang itinuturo nito sa atin tungkol sa kung ano ang naranasan ni Cristo doon sa krus? Ano ang ibig sabihin ni Jesus sa pagtatanong sa Diyos kung bakit Niya Siya pinabayaan, at paano tayo tinutulungan ng tagpong ito na maunawaan kung ano ang ibig sabihin ng pagkakaroon ng “pananampalataya ni Jesus”?`

Habang nakapako sa krus, na nababalutan ng kadiliman, na pasan ang kasalanan, kahihiyan, at hatol sa mga kasalanan ng mundo, at nasarhan mula sa pagkadama ng pag-ibig ng Kanyang Ama, si Jesus ay umasa sa relasyong mayroon Siya sa Ama sa buong buhay Niya. Iyon ay, sa pamamagitan ng isang buhay na lubos na umaasa sa Ama, kahit na sa mabubuting panahon, si Jesus ay handa para sa mga masasamang panahon, kahit na sa krus. Nagtiwala ang Tagapagligtas, kahit na ang mga pangyayari sa paligid Niya ay sumisigaw para Siya ay mag-alinlangan. Kahit na tila pinabayaan Siya ng Diyos, hindi sumuko si Jesus.

“Sa gitna ng nakakatakot na kadiliman, na tila pinabayaan ng Diyos, inubos ni Cristo ang mga huling latak mula sa kopa ng kaabahan ng tao. Sa mga nakakatakot na mga oras na iyon, umasa Siya sa katibayan ng pagtanggap ng Kanyang Ama na ibinigay sa Kanya noon pa man. . . . Sa pananampalataya, nagtagumpay si Cristo.”—Ellen G. White, Christ Triumphant, p. 277.

Ang pananampalataya ni Jesus ay isang pananampalatayang napakalalim, lubos na nagtitiwala, lubos na nakatalaga, na hindi kayang gibain ng kahit pa lahat ng mga demonyo sa sansinukob at lahat ng mga pagsubok sa lupa. Ito ay isang pananampalatayang nagtitiwala sa panahong hindi ito nakakakita, naniniwala sa panahong hindi ito nakakaunawa, umaasa sa panahong kakaunti ang aasahan. Ang “pananampalataya ni Jesus” na ito ay isang regalo na natatanggap natin sa pamamagitan ng pananampalataya at tutulong sa atin upang makayanan ang krisis sa hinaharap. Ito ang “pananampalataya ni Jesus” na nananahan sa ating mga puso na nagbibigay-daan sa atin na sambahin si Cristo bilang pinakamataas at matatag na pagtitis kapag ipinatupad na ang tanda ng hayop sa Apocalipsis. 

Ganunpaman, hindi ito isang bagay na bigla nalang lumilitaw mula sa wala. Ang bayan ng Diyos ay natututong mamuhay ngayon sa pamamagitan ng pananampalataya, araw-araw. Sa panahong maayos, sa panahong masama, sa panahong nadaramang malapit ang Diyos, sa panahong parang malayo ang Diyos. “Ang matuwid ay mabubuhay sa pamamagitan ng pananampalataya” (Galacia 3:11; tingnan rin ang Habacuc 2:4). Ang oras para sa paghahanda ay ngayon. Ang bawat pagsubok ngayon, kung titiisin nang may pananampalataya, ay magbubunga ng mahalagang bunga sa ating buhay.

`Isipin ang tungkol sa isang panahon na ang buhay ay tila gumuho sa paligid mo at ang lahat ng mayroon ka ay ang iyong pananampalataya. Paano mo nalampasan iyon? Anong mga liksyon ang iyong natutunan? Ano ang iyong naranasan na makakatulong sa iba na maaaring dumaranas ng kaparehas na bagay?`