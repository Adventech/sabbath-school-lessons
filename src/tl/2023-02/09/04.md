---
title:  Misteryo, Ang Dakilang Babilonya
date:   23/05/2023
---

`Basahin ang Apocalipsis 17:4–6. Ano ang itinuturo sa atin ng mga talatang ito tungkol sa likas ng masamang sistemang ito?`

Gaya ng nakita natin, ang Apocalipsis 17 ay naglalarawan ang isang tumalikod na sistema ng relihiyon na nagpasok sa Cristianismo ng marami sa mga aral ng Babilonya sa Lumang Tipan.

“Upang maunawaan ang likas ng Babilonya, kailangan nating bumalik sa unang reperensya na nakatala sa Bibliya, sa Genesis. Nagsimula ang lahat sa kapatagan ng lupain ng Shinar, isang rehiyon sa timog na bahagi ng Mesopotamia, ngayon ay timog Iraq, na tinawag na Babilonya. Sa lugar na iyon itinayo ang tore ni Babel, isang simbolo ng pagsasarili ng tao, pagpapanatili ng sarili, at pagiging malaya mula sa Diyos ([Genesis] 11:1–4).”—Ángel Manuel Rodríguez, “The Closing Of The Cosmic Conflict: Role Of The Three Angels’ Messages,” unpublished paper, p. 43.

Ang Tore ni Babel, ang lugar ng matandang Babilonya, ay itinayo bilang direktang paglaban sa Salita ng Diyos. Ang mga nagtayo ng Babel ay nagtayo ng isang monumento para sa kanilang sariling kaluwalhatian, at ginulo ng Diyos ang kanilang mga wika. Ganito ang paraan ng pagkasulat ng kuwento sa Genesis. “Kaya’t ang ipinangalan dito ay Babel, sapagkat doon ay ginulo ng Panginoon ang wika ng buong lupa” (Genesis 11:9).

Napakasama ng sistemang ito kung kaya’t ito ay inilalarawan bilang “nalasing sa dugo ng mga banal at ng dugo ng mga martir ni Jesus” (Apocalipsis 17:6)— kakila-kilabot na mga larawan kung gaano katiwali ang Babilonya (tingnan rin ang Isaias 49:26).

Sa kabuuan, ang espirituwal na Babilonya ay isang relihiyon na batay sa mga aral ng tao, na itinatag sa mga ideya ng tao, at sinusuportahan ng tradisyon ng mga tao. Ito ay isang anyo ng relihiyong gawa ng tao na itinayo marahil ng mga matatalinong pinuno ng relihiyon, ngunit ito ay sumasalungat sa kapangyarihan ng ebanghelyo at ng iglesyang itinayo ni Jesus, isang iglesyang itinayo sa pagibig, hindi sa karahasan.

Inilalarawan ng aklat ng Apocalipsis ang dalawang sistemang ito ng relihiyon. Ang una ay nagpapakita ng lubos na pagtitiwala kay Jesus at pananalig sa Kanyang Salita. Ang pangalawa ay nagpapakita ng pagtitiwala sa awtoridad ng tao at pagdepende sa mga guro ng mga relihiyon ng tao. Ang isa ay nakasentro sa pananampalataya kay Cristo na may lubos na pagsalig sa biyaya, handog, at pagtubos ni Cristo para sa kaligtasan. Ang isa ay isang makataong pananaw sa pananampalataya na pinapalitan ang lubos na pananalig kay Cristo para sa kaligtasan ng isang pananalig sa mga tradisyon ng iglesya.

`Paano natin maiingatan ang ating mga sarili mula sa mga tusong impluwensya ng Babilonia, gaya ng pagkahilig na umasa sa ating mga sarili at hindi sa Diyos?`