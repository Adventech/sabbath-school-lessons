---
title:  'Ang Babilonya: Ang Sentro ng Pagsamba sa Diyus-diyosan'
date:   25/05/2023
---

Narito ang isa pang palatandaan para malinaw na matukoy ang “misteryo ng dakilang Babilonya.” Ang pagsamba sa diyus-diyosan ay nasa puso ng pagsamba ng mga taga Babilonya.

`Basahin ang Jeremias 50:33–38 at Jeremias 51:17, 47. Ano ang natuklasan mo sa mga talatang ito tungkol sa pagsamba ng sinaunang Babilonya sa mga imahen at ang pagtugon ng Diyos dito?`

Hinulaan ng Jeremias 50 at 51 ang pagkawasak ng Babilonya sa pamamagitan ng mga Medo at Persiano. Ang isa sa mga dahilan ng pagkawala ng Babilonya ay ang kanilang idolatriya. Naniniwala ang mga taga-Babilonya na ang mga imaheng ito ay kumakatawan sa kanilang mga diyos. Sa relihiyon ng taga-Babilonya, ang ritwal na pangangalaga at pagsamba sa mga rebulto ng mga diyos ay itinuturing na sagrado; ang mga diyos ay sama-samang namuhay sa kanilang mga rebulto sa mga templo at sa natural na mga puwersa na kanilang kinakatawanan. Ang pagkasamsam o pagkawasak ng mga diyus-diyosan ay itinuturing na pagkawala ng pagtulong ng diyos. Halimbawa, ang prinsipe ng Caldeo na si Marduk-aplaiddina II ay tumakas papunta sa mga latian sa timog na bahagi ng Mesopotamia na may dalang mga rebulto ng mga diyos ng Babilonya para iligtas ang mga ito mula sa mga hukbo ni Sennacherib ng Assyria. (Jane R. McIntosh, ANCIENT MESOPOTAMIA: NEW PERSPECTIVES, ABC-CLIO, Inc., [Santa Barbara, CA, 2005] pp. 35–43).

Inihambing ng mga propeta sa Biblia ang pagsamba sa mga walang buhay na mga imaheng ito sa Diyos na Maylalang, na kapwa buhay at nagbibigaybuhay (Jeremias 51:15, 16, 19).

`Basahin ang Exodus 20:4–6 at Mga Awit 115:4–8. Ano ang itinuturo ng mga ito tungkol sa idolatriya?`

Bagaman ang mga isyu tungkol sa idolatriya ng espirituwal na Babilonya ay mas malalim kaysa sa pagyukod lamang sa harap ng mga imaheng kahoy at bato, ang espirituwal na Babilonya ay katulad ng sinaunang Babilonya sa pagpapakilala ng mga imahin sa serbisyo ng pagsamba nito. Ang paggamit ng mga imahen bilang mga pinag-uukulan ng pagsamba, o tinatawag na “pinagpipitaganan,” ay isang pagsuway sa ikalawang utos dahil nililimitahan nito ang kakayahan ng Banal na Espiritu na ikintal sa ating mga isipan ang mga bagay ng walang hanggan at ibinababa ang kadakilaan ng Diyos tungo sa isang walang buhay na rebulto. Ang mga imaheng ito ay ipinasok sa Kristiyanismo noong ikaapat na siglo upang gawing mas katanggap-tanggap ang Kristiyanismo sa mga paganong mamamayan. Sa kasamaang palad, ang mga imaheng ito ay madalas na binibigyan ng kasagraduhan at paggalang na para lamang sa Diyos, na nagpapababa ng espiritwalidad.