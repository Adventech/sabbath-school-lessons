---
title:  Karagdagang Isipan
date:   26/05/2023
---

“Ang mensahe ng Apocalipsis 14, na nag-aanunsyo ng pagbagsak ng Babilonya ay angkop sa mga samahang relihiyon na dating dalisay at naging tiwali. Dahil ang mensaheng ito ay kasunod ng babala tungkol sa paghuhukom, ito ay kailangang ipahayag sa mga huling araw; samakatuwid hindi ito puwedeng tumukoy sa simbahang Romano lamang, sapagkat ang iglesya na iyon ay nasa bagsak na katayuan sa loob ng maraming siglo.”— Ellen G. White, The Great Controversy, p. 383.

Ang Daniel 3—ang kuwento tungkol sa tatlong Hebreo na inutusan na sambahin ang gintong rebulto na ipinatayo ng haring si Nebukadnezar (Daniel 3:5) sa sinaunang Babilonya—ay tumatayo bilang simbolo, modelo, ng kung ano ang mangyayari kapag ang espirituwal na Babilonya, sa mga huling araw ay magpatupad din ng pagsamba sa isang huwad na “larawan,” (tingnan ang Apocalipsis 13:15; Apocalipsis 14:9, 11; Apocalipsis 16:2; Apocalipsis 19:20; Apocalipsis 20:4). Kapansin-pansin na ang utos na sana’y sinuway ng tatlong Hebreo, ang ikalawang utos (Exodo 20:4, 5), ay isa sa dalawang utos na pinakialaman ng kapangyarihang ito na inilalarawan bilang isa na naghahangad na “baguhin ang mga panahon at ang kautusan” (Daniel 7:25).

Ano ang isa pang utos na pinakialaman nito? Siyempre, ang ikaapat na utos, na, gaya ng ating nakita at makikita nating muli, ay nasa puso ng buong usapin sa pagsamba at magiging sentro ng huling krisis kapag hinarap na natin ang tanong kung sasamba ba tayo sa Isa na “lumikha ng mga langit at lupa, ng dagat, at lahat ng naroroon, at nagpahinga sa ikapitong araw” (Exodo 20:11; tingnan rin ang Apocalipsis 14:7), o sa hayop at sa kanyang larawan.

**Mga Tanong Para sa Talakayan**:

`Anong kaugnayan mayroon ang Tore ni Babel sa modernong espirituwal na Babilonia? Ano ang pagkakapareho ng dalawa?`

`Paano mo pagkakasunduin ang dalawang magkalabang isipan? Binigyan ni Jesus ng awtoridad ang Kanyang iglesya, ngunit mapanganib na ilagak ang ating karanasang pang-relihiyon sa mga kamay ng sinumang pinunong espirituwal. Ano ang mga limitasyon ng awtoridad ng iglesya?`

`Paano natin matututuhan na ang idolatriya ay hindi lamang tungkol sa pagyukod sa mga rebulto? Sa anong mga paraan maaaring mahulog kahit ang mga Protestante sa idolatriya?`

`Ano ang ilang iba pang pagkakatulad ang makikita mo sa pagitan ng Daniel 3 at ng sapilitang pagsamba doon, at tungkol sa kung ano ang ibinabala sa atin sa mga huling araw?`