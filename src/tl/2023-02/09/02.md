---
title:  Dalawang Magkalabang Sistema
date:   21/05/2023
---

`Basahin ang Apocalipsis 12:17 at Apocalipsis 17:14. Paano inilarawan ang iglesya ng Diyos at ano ang reaksyon dito ni Satanas?`

Sa paglipas ng mga siglo, ang Diyos ay palaging may bayan na naging tapat sa Kanya. Inilalarawan ng Apocalipsis 12:17 ang kanilang katapatan bilang mga “tumutupad sa mga utos ng Diyos,” at sa isa pang talata ay inilalarawan din bilang “tinawag, pinili, at tapat,” (Apocalipsis 17:14).

`Basahin ang Apocalipsis 14:8 at Apocalipsis 17:1, 2. Anong solemneng pahayag ang ginawa ng anghel, at ano ang ginawa ng Babilonia para isagawa ang ganitong pahayag?`

Isinulat ni Juan ang aklat ng Apocalipsis sa pagtatapos ng unang siglo. Sa panahong ito, ang matandang lunsod ng Babilonya ay isang tambak ng mga alikabok. Nang isulat ni Juan ang mga mensahe sa aklat ng Apocalipsis, ang literal na lunsod ng Babilonya ay nawasak na nang mahigit na ilang siglo.

Sa Apocalipsis ang matandang lunsod ng Babilonya ay itinuturing na isang uri, o simbolo ng huling-panahong Babilonya. Sa mga propesiya ng Apocalipsis, kinakatawanan ng Babilonya ang isang huwad na sistema ng relihiyon na magkakaroon ng katulad na mga katangian sa Babilonya ng Lumang Tipan. Ang mga prinsipyong pumatnubay sa matandang Babilonia ay ang magiging batayan ng makabagong espirituwal na Babilonya.

Sa Apocalipsis 17:1-6, ang isang babae na nakasuot ng kulay ube at pula ay naglalakbay sa tanawin ng panahon. Nakasakay ang babaing ito sa ibabaw ng isang kulay pulang hayop. Tinatawag siya ng Biblia na patutot. Iniwan niya ang tunay niyang mangingibig, si Jesu-Cristo. Dito nagbigay si apostol Juan ng isang detalyadong paglalarawan ng isang tumalikod na sistema ng relihiyon na mayroong malakas na impluwensya sa mundo. Tingnan ang pagkakahanay ng salita: ang kapangyarihang ito ay isa na sa kanya’y “nakiapid ang mga hari sa lupa, at ang mga naninirahan sa lupa ay nalasing sa alak ng kanyang pakikiapid” (Apocalipsis 17:2). Nalasing? Ito ay laging isang negatibo sa Biblia. At pakikiapid? Na sumisimbolo sa maling aral, huwad na doktrina, at gawain.

`Ang mga namumuno at ang mga karaniwang tao ay parehong negatibong naimpluwensyahan ng kapangyarihang ito. Ano lamang ang ating proteksyon? (Basahin ang Efeso 6:10–18.)`