---
title:  Ang Alak ng Galit
date:   22/05/2023
---

`Basahin ang Apocalipsis 17:1, 2, 15 at Apocalipsis 18:1–4. Gaano kalawak ang impluwensya ng Babilonia?`

Ang sistema ng bumagsak na iglesya ay may internasyonal na abot kung saan ang mga panlilinlang nito ay nakakaimpluwensya sa mga tao sa buong mundo.

Galit na galit si Satanas na ang ebanghelyo ay ipangangaral sa bawat “bansa, lahi, salita, at bayan” at ang “ebanghelyong ito ng kaharian ay ipangangaral sa buong mundo,” kaya’t kanyang gagamitin ang lahat ng posibleng panlilinlang para akitin ang mga isipan ng “mga naninirahan sa sanlibutan” (Apocalipsis 14:6, Mateo 24:14, Apocalipsis 17:2).

Nagpatuloy ang Apocalipsis 17:2 sa paliwanag nito tungkol sa misteryo ng dakilang Babilonya sa pamamagitan ng pagpapahayag na siya ay “nakiapid” sa mga hari ng lupa. Ano ang pakikiapid? Ito ay isang ipinagbabawal na pagsasama. Sa sistema ng bumagsak na iglesya, pakikiisa sa estado. Sa tunay na sistema ng iglesya, ang iglesya ay kaisa ni Jesu-Cristo. Ang nagkasalang iglesya ay tumitingin sa mga namumuno sa pulitika para sa kapangyarihan at awtoridad. Ginagamit nito ang estado para isakatuparan ang mga utos nito. Sa halip na kumuha ng kanyang lakas mula kay Jesus bilang kanyang tunay na ulo, tumitingin siya sa estado para sa suporta.

Nagpatuloy ang Apocalipsis 17:2 sa dramatiko nitong paglalarawan: “Nakiapid ang mga hari sa lupa at ang mga naninirahan sa lupa ay nalasing sa alak ng kanyang pakikiapid”. Ang simbolismo ng purong katas ng ubas ay ginamit sa buong Bagong Tipan para kumatawan sa walang bahid, at dalisay na dugo ni Cristo na nabuhos sa krus para sa ating kaligtasan (Mateo 26:27– 29). Sa Lucas 22:20, sinabi ni Jesus, “Ang kopang ito na nabubuhos nang dahil sa inyo ay ang bagong tipan sa aking dugo”. Kapag ang dalisay at bagong alak ng ebanghelyo ay binaluktot, at ang mga aral ng Salita ng Diyos ay pinalitan ng mga turo ng mga pinuno ng relihiyon ng tao, ito ay nagiging “alak ng Babilonia.” (Tingnan ang Mateo 15:9.)

Pansinin din na tinatawagan ng Diyos ang Kanyang bayan na lumabas sa Babilonia. Sa ibang salita, kahit na gaano man katiwali at kasama ang sistema, napakalawak ng abot nito anupa’t sinasaklaw nito kahit na ang Kanyang mga tapat, o ang “aking bayan” (Apocalipsis 18:4) gaya ng kung anong tawag Niya sa kanila. Gayunpaman, darating ang panahon na tatawagin sila ng Diyos na lumabas mula sa tiwali at masamang sistemang iyon, na malapit nang bumagsak dahil sa tiwali at masamang likas nito, ang “pugad ng mga demonyo” at ang “pugad ng bawat karumaldumal at kasuklam-suklam na mga ibon” (Apocalipsis 18:2).

`Anong papel ang ginagampanan ng mga nagpapahayag ng mensahe ng tatlong anghel na ginamit ng Diyos para tawagin “ang aking bayan,” ang Kanyang bayan, na lumabas sa Babilonia?`