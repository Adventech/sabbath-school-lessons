---
title:  Isang Kahanga-hangang Tanawin
date:   25/04/2023
---

Ang mga propetikong aklat na Daniel at Apocalipsis ay magkasamang mga tomo na nagtuturo sa atin sa mga kaganapan sa mga huling araw ng kasaysayan ng lupa. Ang aklat ng Apocalipsis ay nagpapahayag na ang oras ng paghatol ng Diyos ay dumating na. Ipinakikita ng aklat ng Daniel kung kailan nagsimula ang paghuhukom.

Sa Daniel 7, inihayag ng Diyos sa propeta ang kasaysayan ng mundo. Bumabangon at bumabagsak ang mga bansa. Ang mga kapangyarihan ng paguusig ay nagpapahirap sa bayan ng Diyos. Matapos ilarawan ang Babilonia, Medo-Persia, Grecia, Roma, ang pagkawasak ng Imperyo ng Roma, at ang paguusig sa iglesya sa loob ng 1,260 taon na ipinakita sa talata (Daniel 7:25; tingnan din ang Apocalipsis 12:6, 14), itinuon ng Diyos ang isipan ni Daniel sa isang maluwalhating kaganapan na magtutuwid sa lahat ng bagay. Ang atensyon ng propeta ay dinala mula sa pagbangon at pagbagsak ng mga bansa at sa mapangaping mga kapangyarihan ng lupa hanggang sa silid kung nasaan ang trono ng sansinukob at sa huling paghuhukom ng Diyos, kung saan Kanyang itatama ang bawat mali at itatatag ang Kanyang walang hanggang kaharian ng katuwiran.

Dinala ng Diyos si Daniel sa isang propetikong pangitain mula sa kaguluhan at digmaan sa mundo patungo sa mga kaluwalhatian ng santuwaryo sa langit at ang pagkakaupo ng mataas na hukuman ng sansinukob, kung saan si Cristo, ang Karapat-dapat na Tagapamahala ng mundong ito, ay tatanggap mula sa Kanyang Ama ng kahariang tunay na sa Kanya.

`Basahin ang Daniel 7:9, 10, 13 at ipaliwanag kung ano ang nakita ni Daniel mula sa mga talatang ito. Ano rin ang huling resulta ng paghuhukom na ito? Tingnan ang Daniel 7:14, 26, 27.`

Ang kahihinatnan ng buong sangkatauhan ay pinagpasyahan sa hukuman sa langit. Nanaig ang matuwid. Nagtagumpay ang katotohanan. Naghari ang hustisya. Ito ang isa sa pinakakahanga-hanga, pinakakamangha-mangha, at pinakamagandang tanawin sa buong Kasulatan. At ang mabuting balita ay nagtapos ito na napakabuti para sa tapat na bayan ng Diyos, yaong mga nasuotan ng katwiran ni Cristo.

Lumapit si Jesus sa Kanyang Ama sa presensya ng buong sansinukob. Ang mga makalangit na nilalang ay nasa paligid ng trono ng Diyos. Ang buong sansinukob ng mga hindi nagkasalang nilalang ay nakatayong namamangha sa tagpong ito ng paghuhukom. Ang mahabang labanan na naganap sa loob ng maraming milenyo ay malapit nang matapos. Ang digmaan para sa trono ng sansinukob ay lubos at ganap na pinagpasyahan.

`Tama si Daniel tungkol sa mga imperyo na dumating at lumipas, gaya nang inihula. Kung ganon, bakit napakahalagang magtiwala sa Salita ng Diyos tungkol sa sinasabi nito tungkol sa panghuling ito, ang “isang walang-hanggang kaharian” na hindi kailanman “lilipas”?`