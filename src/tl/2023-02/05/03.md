---
title:  Ang Awa at Paghuhukom ng Diyos
date:   24/04/2023
---

Ang krus at paghuhukom ay kapwa nagpapakita na ang Diyos ay makatarungan at maawain. Hinihingi ng sinuway na kautusan ang kamatayan ng nagkasala. Ipinahayag ng katarungan, “Ang kabayaran ng kasalanan ay kamatayan.” Tumugon ang awa, “Ang kaloob na walang bayad ay buhay na walang hanggan kay Cristo Jesus na ating Panginoon” (Roma 6:23). Kung ang kautusan ng Diyos ay puwedeng baguhin o alisin, hindi na kailangang mamatay pa ni Jesus. Ang kamatayan ni Cristo ay nagtatatag ng walang hanggang likas ng kautusan, at ang batayan ng paghuhukom ay ang kautusan.

`Basahin ang Apocalipsis 20:12. Paano tayo hinatulan? Ano ang relasyon ng ating mga mabuting gawa sa ating kaligtasan?`

Ang ating mga gawa ay nagpapakita ng ating mga pagpili at    ating katapatan sa Diyos. Ayon sa Efeso 2:8, 9, “sapagkat sa biyaya kayo ay nailigtas sa pamamagitan ng pananampalataya . . .hindi sa pamamagitan ng mga gawa, upang ang sinuman ay huwag magmalaki”. Ngunit nang iligtas tayo ni Cristo. Binago Niya tayo. “Sapagkat tayo’y Kanyang pinakamahusay na gawa, na nilalang kay Cristo Jesus para sa mabubuting gawa” (Efeso 2:10).

Ang ating mga mabuting gawa na binigyang-kapangyarihan ng Banal na Espiritu ay hindi nagliligtas sa atin, kundi ito ay nagpapatotoo na tunay ang ating pananampalataya. Inaalis ng huling paghuhukom ng Diyos ang lahat ng pagkukunwari, lahat ng pagpapaimbabaw, lahat ng kasinungalingan, at tumatagos hanggang sa kalaliman ng ating pagkatao. Sa paglalarawan ng ating katayuan sa harap ng Diyos sa paghuhukom, nagbigay si Ellen G. White ng isang malakas na pananaw kung paanong ang ebanghelyo at ang paghuhukom ay magkasabay.

“Ang katotohanan na ang kinilalang bayan ng Diyos ay kinakatawanan bilang nakatayo sa harap ng Panginoon suot ang maruming kasuotan ay dapat magdala sa kapakumbabaan at malalim na pagsusuri ng puso sa bahagi ng lahat ng mga nag-aangkin sa Kanyang pangalan. Yaong mga tunay na dumadalisay ng kanilang mga kaluluwa sa pamamagitan ng pagsunod sa katotohanan ay magkakaroon ng pinakamapagpakumbabang opinyon sa kanilang mga sarili. Habang mas malapit na kanilang tinitingnan ang walang kapintasang karakter ni Cristo, mas lalong tumitindi ang kanilang pagnanais na maging kaayon ng Kanyang larawan, at mas hindi nila nakikita ang kadalisayan o kabanalan sa kanilang mga sarili. Ngunit habang dapat nating mapagtanto ang ating makasalanang kalagayan, dapat tayong umasa kay Cristo bilang ating katuwiran, ating kabanalan, at ating katubusan. Hindi natin kayang sagutin ang mga paratang ni Satanas laban sa atin. Si Cristo lamang ang makakagawa ng mabisang pagsusumamo para sa atin. Magagawa niyang patahimikin ang nagaakusa sa pamamagitan ng mga argumento na hindi nakabatay sa ating mga kabutihan kundi sa Kanyan.”—Testimonies For The Church, vol. 5, pp. 471, 472.

`Paano mo nakikita sa kanyang [EGWhite] mga salita ang pagiging inseparable ng ebanghelyo at ng paghuhukom? Anong pag-asa ang makukuha mo para sa iyong sarili mula sa ugnayan sa pagitan ng ebanghelyo at paghuhukom?`