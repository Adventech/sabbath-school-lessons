---
title:  Isang Sulyap sa Langit
date:   26/04/2023
---

Sa Apocalipsis 4, nakita ni Juan ang isang bukas na pintuan sa langit at natanggap ang paanyaya na “umakyat ka rito, at ipapakita ko sa iyo ang mga bagay na dapat mangyari pagkatapos ng mga bagay na ito” (Apocalipsis 4:1). Inanyayahan ni Jesus ang apostol na tumingin sa bukas na pintuan sa santuwaryo ng langit upang pagmasdan ang mga walang hanggang eksena sa dakilang tunggalian sa pagitan ng mabuti at ng masama. Tayo rin ay maaaring tumingin sa bukas na pintuang iyon kasama ni Juan at masulyapan ang walang hanggang panukala ng kaligtasan. Tayo ay mga saksi sa mga isyu na pinagpapasyahan sa banal at makalangit na korte. Ang pangunahing isyu sa dakilang tunggalian sa pagitan ng mabuti at masama ay nabubuo sa harap ng ating mga mata.

`Basahin ang Apocalipsis 4:2–4. Anong pagkakapareho ang makikita mo dito kasama ng tanawin ng paghuhukom sa Daniel 7?`

Ito ay malinaw na isang eksena sa silid ng trono. Ang Diyos Ama ay nakaupo sa trono na napapaligiran ng mga makalangit na nilalang. Mayroong kulog at kidlat na sumisimbolo sa mga paghatol ng Diyos. Mapapansin rin natin sa Apocalipsis 4:4 na ang 24 na mga matatanda ay naroon sa paligid ng trono ng Diyos.

Sino ang 24 na mga matatandang ito? Sa matandang Israel, mayroong 24 na dibisyon sa pagkasaserdote ng mga Levita. Kinakatawanan ng mga saserdoteng ito ang bayan sa harap ng Diyos. Sa 1 Pedro 2:9, ipinahayag ng apostol na ang mga mananampalataya sa Bagong Tipan ay “isang lahing pinili,” “isang maharlikang pagkapari.” Ang 24 na matatanda na ito, marahil, ay maaaring kumatawan sa lahat ng tinubos na isang araw ay magsasaya sa paligid ng trono ng Diyos; o marahil, kinakatawan nila ng bayan na binuhay muli noong panahon na muling nabuhay si Cristo at umakyat sa langit na kasama Niya (Mateo 27:52, Efeso 4:7, 8).

Alinman dito, mabuting balita ito. Mayroong ilan sa mga tinubos mula sa lupa na nakapaligid sa trono ng Diyos. Hinarap nila ang mga tukso tulad ng pagharap natin sa kanila. Sa pamamagitan ng biyaya ni Cristo at ng kapangyarihan ng Banal na Espiritu, sila ay nagtagumpay. Sila ay nakadamit ng “mga maputing damit” na kumakatawan sa katuwiran ni Cristo na nagtatakip at naglilinis ng kanilang mga kasalanan. Mayroon silang gintong korona sa kanilang mga ulo na nagpapakita na sila ay nagtagumpay sa pakikipaglaban sa kasamaan at bahagi ng makaharing lahi ng langit na puno ng pananampalataya.

Nakikita natin ang isang trono na nasa langit kung saan nakaupo Diyos. Mayroong mga makalangit na nilalang sa paligid ng trono, at di nagtagal ang lahat ng nasa langit ay nagsimulang umawit, at ang lakas ng papuri ay tumaas nang tumaas pa: “Karapat-dapat ka, O Panginoon at Diyos namin, na tumanggap ng kaluwalhatian at karangalan at kapangyarihan, sapagkat nilikha mo ang lahat ng mga bagay at dahil sa iyong kalooban ay nabuhay sila at nalikha” (Apocalipsis 4:11).