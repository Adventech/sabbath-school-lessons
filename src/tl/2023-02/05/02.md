---
title:  Ang Kahalagahan ng Oras ng Paghuhukom
date:   23/04/2023
---

Ang huling aklat ng Bibliya, ang Apocalipsis, ay nakapokus sa pagtatapos ng mahabang panahong labanan sa pagitan ng mabuti at masama. Si Lucifer, ang rebeldeng anghel, ay hinamon ang katarungan, pagiging pantay, at katalinuhan ng Diyos. Inangkin niya na ang Diyos ay hindi patas, at hindi makatarungan sa paraan ng Kanyang pangangasiwa sa sansinukob. Ang huling paghuhukom sa Apocalipsis ay nasa pinakasentro ng labanang ito tungkol sa karakter ng Diyos.

`Mababasa sa Apocalipsis 14:7: “Matakot kayo sa Diyos at magbigay luwalhati sa Kanya, sapagkat dumating na ang oras ng kanyang paghuhukom, at sambahin ninyo ang gumawa ng langit, ng lupa, ng dagat at ng mga bukal ng tubig.” Bakit mahalagang malaman natin agad ang tungkol sa unang mensahe ng anghel tungkol sa paghuhukom ng Diyos pagkatapos mismo nating malaman ang tungkol sa “walang-hanggang ebanghelyo”? Ano ang kinalaman ng “walang-hanggang ebanghelyo” sa paghuhukom ng Diyos?`

Ang ebanghelyo at ang paghuhukom, parehong bahagi ng mensahe ng unang anghel, ay magkatuwang na hindi mapaghihiwalay. Kung hindi dahil sa “walang-hanggang ebanghelyo,” wala tayong pag-asa sa paghuhukom. Sa katunayan, gaya ng ating makikita, ang “walang-hanggang ebanghelyo” sa katunayan, ay ang tanging pag-asa natin sa paghuhukom. Walang duda na bahagi ng nilalaman ng ebanghelyo ang pagpapahayag ng paghuhukom.

Sa panahon ng paghuhukom na ito, makikita ng mga hindi nagkasalang mundo na ginawa ng Diyos ang lahat ng Kanyang makakaya upang iligtas ang bawat tao. Dumating Siya upang iligtas ang bawat tao. Ang paghuhukom na ito ay nagpapakita ng katarungan at awa ng Diyos. Nagsasalita ito tungkol sa Kanyang pag-ibig at kautusan. Nagsasalita ito tungkol sa Kanyang biyaya na magligtas at ng Kanyang kapangyarihan na tumubos.

Ang paghuhukom ay bahagi ng pinakahuling solusyon ng Diyos sa problema ng kasalanan. Sa dakilang tunggalian sa pagitan ng mabuti at ng masama sa sansinukob, sinagot ng Diyos ang mga paratang ni Satanas doon sa krus, ngunit sa paghuhukom, inihayag Niya na ginawa Niya ang lahat posible upang iligtas tayo at akayin tayo sa krus.

Ang walang hanggan, maliit, eksakto, at detalyadong mga tala ay bubuksan (tingnan ang Daniel 7:10). Tayo ay lubhang mahalaga sa Diyos na anupat ang buong sansinukob ay huminto upang tingnan ang mga pagpili na ating ginawa ayon sa liwanag ng panunuyo ng Banal na Espiritu at ng pagtubos na malayang ipinagkaloob ni Cristo doon sa krus ng Kalbaryo.

`Basahing Mabuti ang Awit 51:1–4, lalo na ang talatang 4. Paano nakakatulong ang mga talatang ito na linawin ang kahulugan at layunin ng paghuhukom?`