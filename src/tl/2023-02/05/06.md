---
title:  Karapat-dapat si Jesus
date:   27/04/2023
---

Sa Apocalipsis 5:1–5, muli nating nakita ang isang trono. Isang aklat ang ipinakilala na sinulatan sa magkabilang panig. Ito ay tinatakan ng tatak ng langit, at walang sinuman sa langit at lupa ang makapagbukas ng aklat. Nanginig ang mga nilalang sa langit. Seryoso ang isyu. Walang anghel na nilikha ang maaaring kumatawan sa sang-katauhan sa huling paghuhukom ng lupa. Umiyak si Juan dahil walang sinuman ang makapagbukas ng aklat. Pagkatapos isa sa mga matanda, isa sa mga tinubos mula sa lupa, ay nagsalita ng mga salita ng pampalakas ng loob sa puso ni Juan. Si Jesus, ang Kordero ng Diyos, ay karapat-dapat na magbukas ng aklat.

Pinagmasdan ni Juan ang pinakasagot sa suliranin ng kasalanan sa Apocalipsis 5:5. Dito ang matandang propeta ay nakita ang tanging paraan para maipasa ng sinuman ang huling paghatol sa trono ng Diyos. “At sinabi sa akin ng isa sa mga matatanda, ‘Huwag kang umiyak. Tingnan mo, ang Leon ng tribu ng Juda, ang Ugat ni David, ay nagtagumpay upang mabuksan niya ang aklat.’ . . . Pagkatapos ay nakita ko, . . . ang isang Korderong nakatayo, na parang ito ay pinaslang” (Apocalipsis 5:5, 6).

`Basahin ang Apocalipsis 5:8–12. Paano tumugon ang buong langit sa pahayag na si Jesus ay karapat-dapat na magbukas ng aklat ng paghuhukom at tubusin tayo?`

Si Jesus, ang Kordero ng Diyos na isinakripisyo ang Kanyang buhay para sa kaligtasan ng buong sangkatauhan, ay kinuha ang aklat ng paghuhukom at binuksan ito. Ang buong langit ay humiyaw sa napakasayang papuri. Ang Kanyang tagumpay laban sa mga tukso ni Satanas, ang Kanyang kamatayan sa krus ng Kalbaryo, ang Kanyang pagkabuhay na mag-uli, ang Kanyang ministeryo bilang Punong Pari, ay nagkakaloob ng kaligtasan para sa lahat na pumili sa pamamagitan ng pananampalataya na tumugon sa Kanyang biyaya. Ang paghuhukom ay isang kahanga-hangang mabuting balita para sa bayan ng Diyos. Nagsasalita ito tungkol sa katapusan ng pamumuno ng kasalanan at ang kaligtasan ng bayan ng Diyos.

Mayroon pa bang ibang higit na makapagpapalakas ng loob? Si Jesus ay nakatayo para sa atin sa paghuhukom. Ang Kanyang sakdal na matuwid na buhay ay nagtatakip sa atin. Ang Kanyang katuwiran ay kumikilos sa loob natin upang gawin tayong bago. Ang Kanyang biyaya ay nagpapatawad sa atin, nagbabago sa atin, at nagbibigay ng kapangyarihan sa atin upang mamuhay ng maka-Diyos na buhay.

Hindi natin kailangan na matakot. Si Jesus ay nakatayo para sa atin sa paghuhukom, at nagapi ang mga kapangyarihan ng kasamaan. Ang hatol ay ibinaba na “pabor” sa bayan ng Diyos (Daniel 7:22). Ang layunin ng paghuhukom ay hindi upang tingnan kung gaano tayo kasama kundi upang ipakita kung gaano kabuti ang Diyos.

`Muli, pag-isipan ang dakilang pag-asang nasa atin sa panahon ng paghuhukom: si Jesus bilang ating kahalili. Bakit ito lamang ang ating tanging pag-asa?`