---
title:  Mga Walang–hanggang Pagpili
date:   02/04/2023
---

Ang Apocalipsis 14 ang panghuling mensahe ng awa ni Jesus para sa nagkasala at nagrebeldeng mundo, isa na, sa loob ng halos anim na libong taon, ay nabaon sa kasalanan at kasamaan. Darating ang araw na ang bawat tao sa Lupa ay gagawa ng kanilang panghuli at hindi mababagong desisyon, para man o laban kay Jesus. Ang mensahe ng Apocalipsis tungkol sa katuwiran ni Cristo, na nagligtas sa atin mula sa hatol ng kasalanan, pati na rin sa paghawak ng kasalanan sa ating mga buhay, ay aalingawngaw at muling aalingawngaw sa buong mundo.

`Basahin ang Mateo 24:14 at ihambing ito sa Apocalipsis 14:6. Anong pangako ang ibinigay ni Jesus sa Kanyang mga alagad tungkol sa pagpapalaganap ng ebanghelyo sa buong mundo bago Siya bumalik?`

Ang pangako ni Jesus na “ang magandang balitang ito ng kaharian ay ipapahayag sa buong daigdig,” na ibinigay sa Mateo 24:14, ay nakatagpo ng panghuling katuparan nito sa panghuling araw na mensahe ni Cristo, sa Apocalipsis 14:6, na nagsasabi na ang ebanghelyo ay ipapahayag “sa bawat bansa, lipi, wika at bayan.”

Tatlong beses na sinabi ni Jesus sa Apocalipsis 22 na Siya ay malapit nang dumating (Apocalipsis 22:7, 12, 20). Ayon sa konteksto ng Kanyang nalalapit na pagdating, idinagdag ng Panginoon, “ ‘ang masama ay hayaang magpakasama pa at ang marumi ay hayaang magpakarumi pa, at ang matuwid ay hayaang maging matuwid pa, at ang banal ay hayaang magpakabanal pa’ ” (Apocalipsis 22:11). Kumilos ang Apocalipsis patungo sa isang maluwalhating pagtatapos na kung saan ang bawat tao ay inaakay para magpasya para o laban kay Cristo.

Siyempre, bawat araw, sa pamamagitan ng ating mga pagpili kahit na sa mga tinatawag na “maliliit na bagay,” tayo ay pumipili para o laban kay Jesus. Malamang na hindi mangyayari na ang isang taong palaging gumagawa ng mga maling pagpili sa kanilang buhay ngayon, ay biglang, sa huling krisis, ay pupunta sa panig ni Jesus, lalo na kapag ang puwersa ng buong masamang mundo ay laban sa kanila. Ngayon, sa araw na ito, at sa bawat araw ay dapat nating piliin na maging matapat kay Cristo at sa Kanyang mga kautusan. “Sapagkat ito ang pag-ibig sa Diyos, na ating tuparin ang kanyang mga utos” (1 Juan 5:3). Gaya nang sinabi ni Ellen G. White: “Hindi babaguhin ni Jesus ang karakter sa Kanyang pagdating. Ang gawain ng pagbabago ay dapat na gawin ngayon. Ang ating pang-araw-araw na buhay ang nagtatakda ng ating kapalaran.”—Last Day Events, p. 295.

`Paano binabago ng Diyos ang ating mga karakter? Anong mga paraan ang ginagamit Niya sa atin upang lumago tayo sa biyaya? Ano ang maaari nating gawin upang mas lubusang payagan ang Banal na Espiritu na baguhin tayo upang mas maging katulad ni Jesus.`