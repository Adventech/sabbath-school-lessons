---
title:  Ang Korona ng Nagtagumpay
date:   05/04/2023
---

Inilarawan ni Juan si Jesus bilang isang “Anak ng Tao na sa kanyang ulo’y may isang gintong korona, at sa kanyang kamay ay isang matalas na karit” (Apocalipsis 14:14). Ang salitang “korona” ay stephanos. Ito ay isang korona ng nagtagumpay. Kapag ang atleta ay nanalo sa isang importanteng paligsahan, siya ay binibigyan ng stephanos, isang korona ng karangalan, ng kaluwalhatian, at ng tagumpay.

Minsan ay nagsuot si Jesus ng koronang tinik, na sumisimbolo sa kahihiyan at pangungutya. Siya ay minsang hinamak at itinakwil ng tao. Siya ay nilait, minura, niluraan, binugbog, at hinagupit. Ngunit ngayon ay nakasuot sa Kanya ng isang korona ng kaluwalhatian at babalik muli ngunit sa ngayo’y bilang Hari ng mga hari at Panginoon ng mga panginoon.

`Basahin ang Apocalipsis 14:15 at Marcos 4:26—29. Anong mga pagkakapareho ang nakikita sa mga talata? Ano ang sinasabi ng mga talatang ito?`

Ang anghel ay nagmula sa presensya ng Diyos sa kaluwalhatian ng templo at nagsabi, “Panahon na. Hinog na ang aanihin.” Humayo ka at kunin mo ang Iyong mga anak at iuwi sila sa tahanan.

Paulit-ulit na gumagamit si Jesus ng mga ilustrasyon mula sa agrikultura sa Bagong Tipan. Higit sa isang pagkakataon ay ginamit Niya ang simbolismo ng isang nahihinog na aanihin upang ilarawan ang paglago ng binhi ng ebanghelyo sa mga buhay ng Kanyang bayan.

“Ang pagtubo ng isang binhi ay kumakatawan sa panimula ng espirituwal na buhay, at ang paglago ng isang halaman ay isang magandang simbulo ng paglagong Cristiano. Kung paano sa kalikasan, gayon rin sa biyaya; walang magiging buhay kung walang paglago. Ang halaman ay dapat na lumago o ito’y mamamatay. Kung paanong ang paglago nito ay tahimik at hindi mapapansin, ngunit patuloy, ay gayon din ang paglago ng buhay Cristiano. Sa bawat bahagdan ng paglago, ang ating buhay ay maaaring maging sakdal; at kapag ang layunin ng Diyos sa ating buhay ay natupad, magkakaroon ng patuloy na pagunlad. Ang pagpapakabanal ay gawaing panghabambuhay. Habang dumarami ang ating mga pagkakataon, lalawak ang ating karanasan, at lalago ang ating kaalaman.”—Ellen G. White, Christ’s Object Lessons, pp. 65, 66.

Ang paghinog ng ginintuang butil ay kumakatawan sa lahat na mga binago ng biyaya, na pinasigla ng pag-ibig, at mabuhay na may pagsunod para sa kaluwalhatian ng pangalan ni Cristo. Ang kanilang mga puso ay kaisa ng puso ni Jesus, at ang tanging kagustuhan nila ay ang Kanyang kagustuhan.

`Paano mo uunawain ang pahayag ni Ellen G. White na sa “bawat bahagdan ng paglago, ang ating buhay ay maaaring maging sakdal”? Ano ang kahulugan nito, lalo na kapag ating nakikita ngayon ang ating mga kamalian at may-kapintasang karakter?`