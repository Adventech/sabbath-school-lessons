---
title:  Bawat Butil ay Nagbibigay ng Ani
date:   06/04/2023
---

Mayroong dalawang pag-aani sa Apocalipsis 14. Ang pag-aani ng ginintuang butil na kumakatawan sa mga matuwid, at ang pag-aani ng mga madugong ubas na kumakatawan sa mga makasalanan at nawaglit. Ang dalawang pag-aaning ito ay lubos na hinog na. Ang bawat butil na itinanim ay lubos na may gulang na.

`Basahin ang Apocalipsis 14:17—20. Ano ang kahulugan ng pahayag na “alak ng poot ng Diyos”? Tingnan rin ang Apocalipsis 14:10, Apocalipsis 15:1, at Apocalipsis 16:1.`

“Ang isa pang anghel ang lumabas mula sa dambana, na siyang may kapangyarihan sa apoy” (Apocalipsis 14:18). Narito ang anghel na nag-uutos sa apoy ng panghuling paghuhukom ng Diyos. Hinog na ang ani. Ang kasalanan ay umabot na sa mga limitasyon nito. Tinawid na ng rebelyon ang hangganan ng awa ng Diyos. Kung paanong naging ganoon na kasama ang mga bagay, higit pa itong lalala bago matapos ang lahat. Ginawa na ng isang mapagmahal na Diyos ang lahat ng Kanyang magagawa para sa atin, kasama na rito ang pag-aalay ng Kanyang sarili sa krus bilang handog para sa ating mga kasalanan. Para sa ating kapakanan, ginawa niyang may kasalanan ang Kanyang sarili na hindi nakakilala ng kasalanan, upang sa kanya tayo’y maging katuwiran ng Diyos” (2 Corinto 5:21; tingnan rin ang Galacia 3:13).

Ano ang maaari pa sanang ginawa ng Diyos nang higit sa krus? Wala ng magagawa pa ang biyaya upang tubusin yaong paulit-ulit na itinakwil ang Banal na Espiritu.

Narito ang importanteng mensahe ng Apocalipsis 14. Ang bawat binhi ay napunta sa pag-aani. Hinog na ang butil, at hinog na rin ang ubas. Ipinakita ng bayan ng Diyos ang Kanyang larawan ng biyaya, habag, awa, at pag-ibig sa harap ng sansinukob. Ang mga anak ng kasamaan ay naghayag ng kasakiman, kahalayan, selos, at pagkasuklam. Nahayag ang karakter ni Jesus sa isang grupo at ang karakter ni Satanas sa kabilang grupo.

Makikita ng sansinukob sa bayan ng Diyos ang kapahayagan ng katuwiran na, marahil, hindi nasaksihan kailanman ng mga naunang henerasyon. Kabaliktaran ng katuwiran ni Cristo na nahayag sa Kanyang bayan, makikita ng sansinukob ang kabuoang bunga ng rebelyon laban sa Diyos. Katampalasanan, kasamaan, kasalanan, at kawalan ng batas ay makikitang lubos sa harap ng mga tao at mga anghel. Ang pagkakaiba ng mabuti at masama. Ng tama at mali, ng pagsunod at ng pagsuway, ay magiging malinaw sa buong sansinukob, sa mga tao at sa mga anghel.

`Gaano kagaling mong maunawaan ang pagkakaiba ng mabuti at masama? Bakit mahalaga na gawin natin ito? (Tingnan ang Hebreo 5:14.)`