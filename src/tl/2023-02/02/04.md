---
title:  Ang Makalangit na Paghuhukom
date:   04/04/2023
---

`Basahin ang Apocalipsis 14:14 at Mga Gawa 1:9—11. Anong pagkakapareho ang iyong nadiskubre?`

Sinabi ni Juan na “nakita ko roon ang isang puting ulap, at nakaupo sa ulap ang isang katulad ng isang Anak ng Tao” (Apocalipsis 14:14). Nang umakyat si Jesus sa langit, itinala ni Lucas sa Mga Gawa 1:9 na habang ang mga alagad ay nakatayong nakatitig sa langit, “Siya [si Jesus] ay dinala pataas, at isang ulap ang tumanggap sa Kanya mula sa kanilang paningin”. Umakyat si Jesus sa ulap ng mga anghel at babalik na may kasamang ulap ng mga anghel. Pagkatapos ay ipinahayag ng mga anghel sa mga nagulat na mga alagad sa Mga Gawa 1:11, “Itong si Jesus, na dinala sa langit mula sa inyo ay darating na gaya rin ng inyong nakitang pagpunta niya sa langit”. Mayroong isang makalangit na katotohanan na kasama sa talatang ito na parang hindi napapansin. Itong “si Jesus,” ang “Anak ng Tao,” ang Isa na lumakad sa mga maalikabok na lansangan ng Nazaret, naglingkod sa mga siksikang lansangan ng Jerusalem, ay nagpagaling ng mga maysakit sa mga nayon ng Israel, at nangaral sa mga madamong burol ng Galilea ay muling babalik.

Ang Anak ng Tao ay binanggit rin ayon sa liwanag ng paghuhukom sa Daniel 7.

`Basahin ang Daniel 7:9, 10, 13, 14. Bakit tinawag ni Daniel si Jesus na “Anak ng Tao” sa isang bagay na kasingseryoso ng paghuhukom? Ano ang dapat na magbigay kaaliwan sa pagkaalam na ang “Anak ng Tao” ay sentro sa paghuhukom?`

Sa Daniel 7:9, 10, nakita ni Daniel ang pagkakaayos ng makalangit na hukuman kasama ang sampung libong ulit ng sampung libong mga mala-anghel at makalangit na nilalang na nagtitipon sa paligid ng trono. Sinimulan ang paghatol, at ang mga aklat—ang makalangit na mga talaan ng ating mga buhay— ay nabuksan sa harap ng sansinukob. Sa Daniel 7:13, 14, lumapit ang Anak ng Tao sa Matanda sa Araw, ang Ama, at tinanggap ang Kanyang walang hanggang kaharian. Inihahayag ng paghuhukom sa harap ng buong sansinukob na ginawa ng Ama, ng Anak, at ng Banal na Espiritu ang lahat na posibleng gawin para iligtas ang sangkatauhan. Ang paghuhukom na ito ang magpapabangong-puri hindi lamang sa mga banal kundi pati na rin sa sariling karakter ng Diyos laban sa mga maling paratang ni Satanas (tingnan ang Job 1—2, Awit 51:1—4).

`Pag-isipan ang katotohanan na ang iyong buong buhay ay darating sa isang pagsusuri sa harap ng Diyos. Kung ganon, ano ang iyong tanging pag-asa kapag nangyari ito? (Tingnan ang Roma 8:1.)`