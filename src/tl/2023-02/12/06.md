---
title:  Ang Pagsubok na Sabbath
date:   15/06/2023
---

Marahil, kahit na ngayon, inihahanda na ang yugto para sa nalalapit na pag-uusig. Noong Hunyo 6, 2012, gumawa si Pope Benedict XVI ng isang mahigpit na panawagan sa mahigit na 15,000 tao na nagtitipon sa St. Peter’s Square sa Roma na kailangan na ang Linggo ay maging araw ng kapahingahan sa lahat, upang ang mga tao ay maging malaya na makasama ng kanilang mga pamilya at ang Diyos. “Sa pagtatanggol sa Linggo, ipinagtatanggol ng isa ang kalayaang pantao.” Siyempre, hindi ito kapareho ng pag-uutos sa iba na ipangilin ang araw na ito, na laban sa Sabbath ng Biblia, ngunit ipinapakita nito ang ideya ng Linggo bilang “araw ng kapahingahan” ay siyang tunay na isyu. Sa malao’t madali, ipatutupad ang mga kautusan, at yaong mga masigasig na sumusunod sa Salita ng Diyos at ipangingilin ang tunay na Sabbath ay ituturing na sumasalungat sa pinakamabuting kapakanan ng lipunan.

Sa panahong ito ng krisis, ang mga tapat na bayan ng Diyos, sa pamamagitan ng Kanyang biyaya at sa pamamagitan ng Kanyang kapangyarihan, ay matatag na maninindigan sa kanilang paniniwala na sumunod sa Kanya. Hindi sila susuko sa panggigipit.

Sa kabaligtaran ng tanda ng hayop, tatanggap sila ng tatak ng Diyos. Ang mga tatak ay ginagamit noong unang panahon para kumpirmahin ang pagiging tunay ng opisyal na mga dokumento. Ating aasahan na makita ang tatak ng Diyos na nakalagay sa Kanyang kautusan. Ang mga sinaunang tatak ay kinikilala bilang tanda ng isang tao. Sinabi ng propeta Isaias na, “Talian mo ang patotoo, tatakan mo ang turo sa gitna ng aking mga alagad” (Isaias 8:16).

`Basahin ang Exodo 20:8–11. Anong mga elemento ng tatak sa Biblia ang makikita mo sa kautusan tungkol sa Sabbath? Paanong naiiba ang utos tungkol sa Sabbath mula sa ibang mga kautusan?`

Ang ikaapat na utos ay naglalaman ng tatlong elemento ng isang tunay na tatak. Una, ang pangalan ng nagtatak: “Ang Panginoon mong Diyos” (Exodo 20:10). Pangalawa, ang titulo ng nagtatak: ang Panginoon na “lumikha,” (Exodo 20:11) o ang Manlalalang. At pangatlo, ang nasasakupan ng nagtatak: “ang mga langit, at ang lupa, ang dagat, at lahat ng naroon” (Exodo 20:11). Ayon sa Apocalipsis 7:1-3, ang tatak ng Diyos ay inilagay sa ating mga noo, isang simbolo ng ating mga isipan. Iginagalang ni Jesus ang ating kalayaan na pumili. Inaanyayahan Niya tayo na pahintulutan Siyang hubugin ang ating mga isipan sa pamamagitan ng Kanyang Banal na Espiritu upang hindi tayo maalis sa angkla ng ating pananampalataya sa Salita ng Diyos (Efeso 4:30). Kaya’t, nauunawaan natin na ang mga tapat ay yaong mga “tumutupad sa mga utos ng Diyos, at humahawak ng matatag sa pananampalataya ni Jesus (Apocalipsis 14:12), at kasama sa mga utos na iyon ang ikaapat, ang isang utos na inisip na baguhin ng kapangyarihan ng hayop.

`Anong mga kondisyon ang nakikita mong kasalukuyang sumusulong na maaaring humantong sa mga paghihigpit sa ating kalayaan sa relihiyon? Anong mga hadlang ang naririyan pa?`