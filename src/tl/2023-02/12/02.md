---
title:  Ang Nakamamatay na Sugat
date:   11/06/2023
---

Gaya ng napag-aralan na natin, ang mga kapangyarihan ng halimaw sa Apocalipsis 13 at 14 ay kumakatawan sa isang pansanlibutang sistema ng huwad na pagsamba. Ngunit mayroon pang higit dito.

`Basahin ang Apocalipsis 13:5; Apocalipsis 12:6, 14; at Daniel 7:25. Gaano katagal mangingibabaw ang kapangyarihang ito sa tanawing panrelihiyon noong mga nakaraang siglo?`

Ang halimaw ay magpapatuloy sa isang yugto ng tiyak na haba ng panahon sa kasaysayan. Ayon sa symbolic time prophecies, ang isang propetikong araw ay katumbas ng isang literal na taon. Sa Mga Bilang 14:34, mababasa natin: “sa bawat araw ay isang taon”—para sa paglalapat ng prinsipyo ng Bibliya sa pagbibilang ng isang araw para sa isang taon. Muli, sinabi ng Diyos, “Itinakda ko sa iyo, isang araw sa bawat taon” (Ezekiel 4:6). Ang prinsipyong ito ay paulit-ulit na napatunayang tumpak sa pagbibigay-kahulugan sa mga propesiya ng Biblia para sa panahon, tulad ng 70 sanlinggo sa Daniel 9:24-27. Kung kakalkulahin ang yugto ng panahon na binanggit sa Apocalipsis 13:5 tungkol sa 42 buwan, na may 30 araw sa bawat buwan, tayo ay hahantong sa 1260 propetikong araw o literal na mga taon. Ang matandang kalendaryo ay regular na may 360 na mga araw sa bawat taon.

Noong ika-apat na siglo, ginawang legal ng Emperador ng Roma na si Constantino ang Cristianismo sa buong imperyo. Nang ilipat niya ang kanyang kapital noong A.D. 330 sa Byzantium upang pag-isahin ang silangan at kanlurang bahagi ng kanyang imperyo, nag-iwan ito ng kawalan ng mamumuno sa Roma. Sa ganon, pinunan ng papa ang kawalan na ito. Hindi lamang siya naging isang makapangyarihang pinuno ng relihiyon kundi isa ring kapangyarihang pulitikal na dapat kilalanin Europa. Noong A.D. 538, si Justinian, ang paganong Emperador ng Roma, ay opisyal na pinagkalooban ang obispo ng Roma ng katungkulan bilang tagapagtanggol ng pananampalataya. Ang medyebal na iglesya ay nagkaroon ng malaking impluwensya mula A.D. 538 hanggang A.D. 1798, kabilang na ang matinding pag-uusig na binanggit sa simula ng liksyon. Dinakip ng heneral ni Napoleon na si Heneral Berthier ang papa noong A.D. 1798, ang eksaktong katuparan ng propesiya.

Dinakip ni Berthier at ng kanyang hukbo si Papa Pio VI at walang pakundangang inalis siya mula sa trono ng papa. Malubha ang dagok sa kapapahan, ngunit ayon sa Apocalipsis 13:12, ang nakamamatay na sugat ay gagaling, at ang mundo ay makakarinig ng higit pa mula sa kapangyarihang ito—mas marami pa.

`Isipin kung gaano kahanga-hanga ang propesiya ng Biblia at kung paano nito inihahayag sa atin ang kaalaman ng Diyos sa mga mangyayari sa hinaharap. Ano ang dapat na ituro sa atin ng katotohanang ito tungkol sa kung bakit puwede nating pagtiwalaan ang mga pangako ng Diyos, kahit na ang ilan sa mga hindi pa natin nakitang natupad?`