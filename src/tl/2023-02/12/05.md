---
title:  Ang Tanda ng Hayop
date:   14/06/2023
---

`Basahin ang Apocalipsis 14:9 at ihambing ito sa Apocalipsis 14:12. Saan inilagay ang tanda ng hayop? (Tingnan ang Deuteronomio 6:8, Deuteronomio 11:18.) Anong dalawang katangian ang ipinagkaiba ng bayan ng Diyos doon sa mga tumanggap ng tanda ng hayop?`

Ang isang grupo ay sumasamba sa hayop, at ang isa naman ay sumusunod sa mga utos ng Diyos (kasama rito ang ika-apat, ang isang utos na inisip na baguhin ng kapangyarihan ng hayop) at may pananampalataya ni Jesus. Iyan ang pagkakaiba. Habang gumagawa sa pamamagitan ng mga hayop na nagmula sa dagat at sa lupa, sinubok ng diyablo na pahinain ang awtoridad ng Diyos sa pamamagitan ng pag-atake sa puso ng pagsamba; ito ang Sabbath. Ang tanda ng hayop ay inilagay alinman sa noo o sa kamay. Ang noo ay isang simbolo ng isipan, kung saan naroon ang konsensya, pangangatwiran, at paghatol; ang kamay, sa kabilang banda, ay isang simbolo ng mga aksyon at mga ginagawa.

Darating ang araw, at posible na mas maaga kaysa ating inaasahan, na ipapasa ang mga batas na naghihigpit sa ating kalayaan sa relihiyon. Yaong mga tapat na sumusunod sa Salita ng Diyos at nangingilin ng tunay na Sabbath ng Panginoon ay babansagang mga sumasalungat sa pagkakaisa at sa kabutihan ng lipunan.

“Yaong mga gumagalang sa Sabbath ng Biblia ay tutuligsain bilang mga kaaway ng kautusan at kaayusan, na sumisira sa pagpipigil na pang-moral ng lipunan, na nagiging dahilan ng kaguluhan at katiwalian, at tumatawag ng hatol ng Diyos sa lupa. Ang kanilang matibay na paninindigan ay ipapalagay na pagmamatigas, katigasan ng ulo, at paghamak sa awtoridad. Sila ay aakusahan ng kawalan ng pagmamahal sa pamahalaan.”—Ellen G. White, The Great Controversy, p. 592.

Inaangkin ng simbahan ng Roma na ang Linggo ay siyang “tanda” ng awtoridad ng simbahan. “Siyempre inaangkin ng Simbahang Katoliko na ang pagbabago ay ginawa niya. . . . At ang ginawang ito ay isang tanda ng kanyang kapangyarihan at awtoridad sa simbahan tungkol sa mga bagay na pangrelihiyon.”—The American Catholic Quarterly Review, January 1883.

Inihula ng Apocalipsis na sa hinaharap, sa isang panahon ng pangsanlibutang krisis, ang ating mundo ay haharap sa isang uri ng radikal na pagbabagong pampulitika, panlipunan, pangrelihiyon at pangmoral, kung saan ang pangingilin sa araw ng Linggo ay ipatutupad at pagkatapos ito ay magiging “tanda ng hayop.” Muli, kung paano ito magaganap ay hindi sinabi sa atin. Ang banal na Kasulatan ay nagbibigay lamang sa atin ng malawak na mga balangkas, ngunit sapat upang ipakita sa atin na ang dakilang tunggalian ay magtatapos sa isyu ng pagsamba sa alinman sa hayop o sa Manlalalang at ang ikapitong araw na Sabbath ay magkakaroon ng pangunahing papel.

`Sa anong mga paraan na laging nahahati ang sangkatauhan sa pagitan ng pagpanig sa Diyos o sa panig ni Satanas? Bakit wala itong gitnang lugar? Para katiyakan, paano natin malalaman kung kaninong panig talaga tayo naroroon?`