---
title:  Ang Pagtalikod
date:   12/06/2023
---

`Basahin ang 2 Tesalonica 2:3, 4, 9–12. Ano ang inihula ni Pablo tungkol sa mga huling araw? Ano ang mga ibinibigay niyang tanda ng pagkakakilanlan para sa hayop, ang kapangyarihang anticristo?`

Nagbabala ang apostol Pablo sa komunidad ng mga Cristiano tungkol sa isang “pagtalikod” mula sa katotohanan ng Salita ng Diyos. Siya ay nag-aalala tungkol sa mga binhi ng pagtalikod na naroroon na sa iglesya ng Bagong Tipan, na lalago sa darating na mga siglo bago ang ikalawang pagdating ni Cristo. Isang huwad na ebanghelyo ang darating sa iglesya, na binabaluktot ang Salita ng Diyos.

Si Satanas ang siyang nasa likod ng pagtalikod na ito. Siya ang tunay na “taong makasalanan” na gustong itaas “ang kanyang sarili sa ibabaw ng lahat na tinatawag na Diyos” at uupo sa “templo ng Diyos” (2 Tesalonica 2:4). Ngunit ang “dakilang mandaraya” ay gumagawa sa pamamagitan ng mga makataong ahensya para maisakatuparan ang kanyang layunin. Ang pagkakakilanlan na mga katangian sa Daniel at Apocalipsis ay nagpapakita na ang maliit na sungay sa Daniel 7, ang halimaw ng Apocalipsis 13 1t 14, at ang “taong makasalanan” ng 2 Tesalonica 2 ay kumakatawan sa iisang katauhan.

Sinabi ng The SDA Bible Commentary sa ganitong paraan: “Ang paghahambing sa propesiya sa Daniel tungkol sa lapastangang kapangyarihan na sumunod sa paganong Roma. . . . at sa salita ni Juan na naglalarawan sa hayop na tulad sa leopardo . . . ay naghahayag ng maraming pagkakatulad sa pagitan ng tatlong paglalarawan [ang maliit na sungay, ang kapangyarihan ng hayop, at ang taong makasalanan]. Inaakay tayo nito sa konklusyon na sina Daniel, Pablo, at Juan ay tinutukoy ang parehong kapangyarihan, . . .ang kapapahan.”—Volume 7, p. 271.

Napakahalagang tandaan na ang propesiya ng Biblia ay naglalarawan ng isang sistema ng relihiyon na ikinompromiso ang Salita ng Diyos, ipinalit ang mga tradisyon ng tao sa ebanghelyo, at isa na lumayo sa katotohanan ng Biblia. Ang mga propesiyang ito ay ibinigay ng isang mapagmahal na Diyos para ihanda ang isang bayan sa pagdating ni Jesus. Ang mga ito ay isang sumbat sa mga tumalikod na organisasyon ng relihiyon na humiwalay sa Salita ng Diyos. Ang ating mensahe ay tungkol sa isang sistema na dumaya sa milyun-milyong tao. Bagaman nadaya, ang mga taong ito ay labis na minamahal ni Cristo. Kaya’t, dapat natin silang tratuhin ng tama.

`“Kaya, anumang bagay na ibig ninyong gawin sa inyo ng mga tao, gayon ang gawin ninyo sa kanila, sapagkat ito ang kautusan at ang mga propeta” (Mateo 7:12). Paano natin isasagawa ang prinsipyong ito sa ating pagharap sa tema ng mga kapangyarihan ng hayop sa Apocalipsis 13 at 14?`