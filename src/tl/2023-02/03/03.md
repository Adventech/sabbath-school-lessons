---
title:  Ang “Walang-Hanggang” Ebanghelyo
date:   10/04/2023
---

Pansinin kung ano ang simula ng Apocalipsis 14:6, ang pasimula ng mensahe ng tatlong anghel: ang “walang katapusan” o “walang-hanggang” ebanghelyo. Kapag nabigo tayong maunawaan ang lalim ng ebanghelyo, makakaligtaan nating [maunawaan] ang kabuuang punto ng mensahe ng tatlong anghel. Hindi natin lubos na mauunawaan ang mga isyu sa mensahe para sa oras-ngpaghuhukom ng Diyos o ang pagbagsak ng Babilonya o ang tatak ng hayop kung hindi natin maunawaan ang ebanghelyo.

`Basahin ang 1 Corinto 15:1–4, Roma 3:24–26, at Roma 5:6–8. Paano inihayag ang “walang-hanggang ebanghelyo” sa mga talatang ito? Anong dakilang pag-asa ang ipinakita rito para sa atin?`

Ang ebanghelyo ay isang kahanga-hangang mabuting balita tungkol sa kamatayan ni Cristo para sa ating mga kasalanan, sa Kanyang maluwalhating pagkabuhay na mag-uli, at ang Kanyang namamalaging pag-ibig at pag-aalala sa atin. Sa pamamagitan ng pananampalataya sa Kanyang dugong nabuhos at sa kapangyarihan ng Kanyang pagkabuhay na mag-uli, tayo ay iniligtas mula sa parusa at kapangyarihan ng kasalanan. Nakatuon kay Cristo ang mga isipin ni Pablo at nasa sentro ng kanyang aral at pangangaral. Tinubos siya ng napakong si Cristo mula sa hatol at ang nakaraang kasalanan niya. Binigyan siya ng kapangyarihan ng nabuhay na mag-uling Cristo mula sa kasalukuyan at ang nagbalik na Cristo ay nagbigay sa kanya ng pag-asa para sa hinaharap.

Pansinin ang apat na puntos sa mga talatang ito: Tayo ay walang bayad na inaring-ganap sa pamamagitan ng biyaya. Ang biyaya ay isang pagpapahayag ng katuwiran ng Diyos. Pinatawad ng biyaya yaong mga tumanggap kay Jesus sa pamamagitan ng pananampalataya. Ipinakita sa atin ang pag-ibig ng Diyos noong tayo ay mga makasalanan pa. Ang biyaya ni Cristo ay hindi natin pinagpaguran, hindi rin natin karapat dapat na tanggapin, at hindi kinikita. Namatay si Jesus nang mahirap at mahapding kamatayan, na sana’y magiging kamatayan ng mga nawaglit na makasalanan. Naranasan Niya ang buong galit o hatol ng Ama laban sa kasalanan. Siya ay itinakwil upang tayo ay tanggapin. Namatay Siya ng kamatayan na dapat ay sa atin, upang tayo ay mabuhay para sa Kanya.

Kung ganon, nakapagtataka ba na ang kaligtasan ay dapat na sa pamamagitan ng pananampalataya, at wala ang mga gawa ng kautusan? Ano ang maaari nating idagdag? Ano ang idadagdag ng ating mga gawa, kahit na ang may pinakamabuting intensyon pa at mga gawang puno ng Banal na Espiritu, sa ginawa ni Cristo para sa atin sa krus?

At ang panukalang ito, ang panukala ng kaligtasan, ay inilagay na bago pa man nagpasimula ang panahon (2 Timoteo 1:9, Tito 1:2, Efeso 1:4), na tumutulong sa pagpapaliwanag kung bakit ito ay tinawag na “ang walang hanggang” ebanghelyo. Bago pa nilikha ang mundo, alam na ng Diyos kung ano ang mangyayari, kaya’t itinatag Niya ang panukala ng kaligtasan upang tugunin ang krisis sa panahong, sa bandang huli, ay darating.