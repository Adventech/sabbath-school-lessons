---
title:  Ang Walang Hanggang Ebanghelyo
date:   08/04/2023
---

### Basahin para sa Pag-aaral sa Linggong Ito
Apocalipsis 14:6–12; 1 Corinto15:1–4; Roma 3:24–26; 1 Pedro 1:18–20; Mateo 28:19, 20; Mga Gawa 1:8.

> <p>Talatang Sauluhin</p>
> “At nakita ko ang isa pang anghel na lumilipad sa gitna ng himpapawid, na may walang hanggang ebanghelyo na ipahahayag sa mga naninirahan sa lupa, sa bawat bansa, lipi, wika, at bayan” (Apocalipsis 14:6).

Sa matandang Israel, noong ang mga paganong nakapaligid sa kanila ay polytheist, sumasamba sa maraming mga “diyus-diyosan” na kahoy at bato, ang malinaw, kinikilala, at makapangyarihang pahayag ng pananampalataya ay matatagpuan sa Deuteronomio 6:4: “Pakinggan mo, O Israel: ang Panginoon nating Diyos ay iisang Panginoon.”

Sa paglipas ng mga siglo, ang pagkanta ng Shema (ang pangalan ng panalangin, na nakabase sa Hebreo na salita para sa “makinig”) ay nagpapaalala sa mga Judio ng espirituwal na mithiin na nagbuklod sa kanila bilang isang bayan at nagpapatibay ng kanilang kapasyahang panatilihin ang kanilang natatanging pagkakakilanlan bilang mga mananamba ng iisang tunay na Diyos.

Para sa mga Seventh-day Adventist, ang mensahe ng tatlong anghel sa Apocalipsis 14 ang ating Shema. Ang mga ito ang pagkakakilanlang pahayag ng pananampalataya. Tinutukoy nito kung sino tayo bilang isang bayan at inilalarawan ang ating misyon sa mundo. Sa maikling salita, ang ating natatanging propetikong pagkakakilanlan ay nakabalangkas sa Apocalipsis 14:6-12, at dito natin makikita ang ating kasiglahan na ipahayag ang ebanghelyo sa mundo.

Sa liksyon sa linggong ito, pasisimulan natin ang isang detalyadong pagaaral ng Apocalipsis 14:6-12, ngunit gagawin ito sa pamamagitan ng mga mata ng biyaya habang nakikinig tayo sa Diyos na nagsasalita sa ating mga puso.

_*Pag-aralan ang liksyon sa Linggong ito bilang paghahanda sa Sabbath, Abril 15._