---
title:  Sa Buong Mundo
date:   12/04/2023
---

`Basahing muli ang Apocalipsis 14:6. Ano ang lawak ng pagpapahayag ng walang hanggang ebanghelyo, at bakit ang sagot dito ay mahalaga sa atin at sa ating misyon at pagkatawag bilang isang iglesya?`

Ayon sa mahalaga at panghuling-panahong mensahe ng una sa tatlong anghel na ito, ang “walang hanggang ebanghelyo” ay dapat na ipahayag sa bawat bansa, lipi, wika, at bayan. Narito ang isang misyong napakalaki, napakadakila, at totoong malawak na anupa’t sinasakop nito ang lahat. Hinihingi nito ang ating pinakamahusay na pagsisikap at nangangailangan ng ating buong pagtatalaga. Inaakay tayo nito mula sa pagiging abala sa ating pansariling interes patungo sa kasiglahan sa paglilingkod kay Cristo. Ito ay nagbibigay-inspirasyon sa atin ng isang bagay na mas malaki kaysa ating mga sarili at dinadala tayo palabas sa isang makitid na hangganan ng ating sariling isipan tungo sa isang mas malawak na pananaw.

`Basahin ang Mateo 28:19, 20. Paano nauugnay ang mga talatang ito sa mensahe ng unang anghel?`

Sa kanyang aklat na, A Quest For More: Living For Something Bigger Than You, isinaysay ni Paul David Tripp ang sikolohikal na pangangailangan ng bawat tao na maging bahagi ng isang bagay na mas malaki kaysa sa kanilang sarili: “Ang mga tao ay nilikha upang maging bahagi ng isang bagay na mas malaki kaysa sa kanilang sariling buhay. Pinaliliit ng kasalanan ang ating mga sarili pababa sa sukat ng ating mga buhay. Ibinigay ang biyaya ni Cristo para iligtas tayo mula sa nakakasakal na bilangguan ng ating maliit at nakatuon sa sariling kaharian at pinalaya tayo upang mamuhay para sa mga walang hanggang layunin at nakalulugod na kasiyahan ng kaharian ng Diyos.” —B&B Media Group, “Living For Something Bigger Than Yourself,” n.d., https://www.cbn.com/entertainment/books/questformore.aspx?moble=false&u=1&option=print.

Wala nang higit na nagbibigay-inspirasyon, mas kasiya-siya, mas kapakipakinabang kaysa sa pagiging bahagi ng isang banal na kilusan na itinaas ng Diyos upang tuparin ang isang gawain na mas malaki, mas malawak, kaysa sa kayang isakatuparan ng isang tao sa kaniyang sarili. Ang komisyon na ibinigay ng Diyos na inilarawan sa Apocalipsis 14 ay ang pinakadakilang katungkulan na itinalaga sa Kanyang iglesya. Isang taimtim na panawagan na ibigay ang ating mga buhay sa pinakadakilang gawain ng langit para ihayag ang hindi maarok na pag-ibig ng Diyos bago ang pagbabalik ni Jesus.

`Ano ang iyong naging sariling karanasan sa pagiging kasangkot sa isang bagay na mas malaki kaysa sa iyong sarili? Paano nakatulong s aiyo ang karanasang iyon para maunawaan ang punto para sa pag-aaral sa araw na ito? At, ano pa ang maaaring mas malaki kaysa ang magamit [ang sarili] ng Manlilikha ng kosmos upang gumawa ng isang walang hanggang kaibhan sa sansinukob?`