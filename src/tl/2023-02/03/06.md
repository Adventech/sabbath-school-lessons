---
title:  Isang Kilusan Para sa Misyon
date:   13/04/2023
---

Sa pamamagitan ng isang malalim na pag-unawa at malalim na pag-aaral ng Biblia, ang mga naunang Adventista ay mayroong lumalagong pagka-unawa sa kahalagahan ng mga mensaheng ito. Nadama nila na may mensahe ang Diyos na angkop para sa henerasyong ito—isang mahalagang mensahe para sa huling panahon na dapat ipahayag sa bawat bansa, lipi, wika, at bayan, upang maihanda ang mundo para sa pagbabalik ni Cristo. Ang mga mensahe ng tatlong anghel ang naging motibasyon para sa misyon ng Adventista mula pa noong simula.

Noong 1874, isinugo ng General Conference ang ating unang misyonero sa Europa. Tinawag ni Ellen G. White si John Andrews bilang “pinakamahusay na lalaki sa ating hanay.” Nagsasalita si Andrews ng hindi bababa sa pitong wika, kaya niyang ulitin ang Bagong Tipan mula sa memorya, at alam ang karamihan sa Lumang Tipan. Siya ay isang matalinong iskolar, isang malikhaing manunulat, isang makapangyarihang mangangaral, at isang may kakayahang teologo.

Bakit isusugo ang isang lalaking gaya niya sa isang lugar na kakaunti ang mga mananampalataya? Bakit isusugo ang “pinakamahusay na lalaki” na mayroon ka sa isang hindi kilalang bukiran? At bakit siya pumayag na pumunta? Namatay ang kanyang asawa ilang taon na ang nakalipas. Bakit handa siyang iwan ang pamilya at mga kaibigan sa Amerika at maglayag kasama ang kanyang dalawang anak sa isang hindi kilalang lupain, na itaya ang lahat para sa gawain ni Cristo?

Isa lamang ang dahilan. Naniniwala siya na malapit nang dumating si Jesus, na ang mensahe ng katotohanan sa pangwakas na panahon ay dapat makarating sa buong mundo.

Sa buong kasaysayan natin, ang pinakamatalino at pinakamagaling natin ay naglakbay sa mga dulo ng mundo upang ipahayag ang mensahe ng Diyos sa mga huling araw. Sila ay mga guro, mga medical na tauhan, mga pastor, mga magsasaka, mga mekaniko, mga karpintero, at mga mangangalakal ng lahat ng uri. Ang ilan ay mga empleyado ng denominasyon, ngunit karamihan ay hindi. Sila ay mga layko na naniwala na malapit ng dumating si Jesus.

`Basahin ang Apocalipsis 14:6, Mga Gawa 1:8, at Mateo 24:14. Anong pagkakapareho ang iyong nakikita sa mga talatang ito?`

Ang pangangaral ng walang hanggang ebanghelyo ay lumalagpas sa mga hangganang pangheograpiya. Pinapasok nito ang pinakaliblib na mga lugar ng sanlibutan. Inaabot nito ang mga tao ng bawat wika at kultura. Sa kalaunan, maapektuhan nito ang buong mundo. Kahanga-hanga na malaman na ang ating mensahe, sa ngayon, ay umabot na sa mahigit 210 sa 235 na mga bansa ng mundo na kinikilala ng United Nations.

`Anong papel ang iyong magagampanan, at paano mo ito mas mahusay na magagampanan, sa pagtulong na maipalaganap ang mensahe ng tatlong anghel sa bawat “bansa, lipi, wika, at bayan”?`