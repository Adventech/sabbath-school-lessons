---
title:  Isang Aklat ng Pag-asa na Puno ng Biyaya
date:   09/04/2023
---

Kapag iniisip ng karamihang tao ang tungkol sa huling aklat ng Biblia, ang Apocalipsis, hindi nila iniisip ang biyaya ng Diyos. Kapag kanilang isinasaalang-alang ang mensahe ng Diyos sa mga huling-araw, ang kanilang mga isipan ay kadalasang nababaling kaagad sa nakakatakot na mga hayop, misteryosong simbolo, at kakaibang mga larawan. Ang aklat ng Apocalipsis ay tumatakot sa maraming mga tao kaysa binibigyan nito ng katiyakan, na tunay na nakalulungkot dahil ito, sa katunayan, ay puspos ng biyaya at puno ng pagasa. Iyon ay, kahit na sa kalagitnaan ng mga nakakatakot na mga hayop at mga babala ng pag-uusig at ang mga mahihirap na panahon sa hinaharap, binibigyan pa rin tayo ng Diyos ng mga dahilan para magalak sa Kanyang kaligtasan.

`Basahin ang Apocalipsis 1:1–3 at Apocalipsis 14:6. Paano sinasabi sa atin ng pinagsamang mga talata na hindi lamang ang tungkol sa aklat ng Apocalipsis kundi pati na rin ang tungkol sa “walang hanggang ebanghelyo”?`

Ang Apocalipsis ay tungkol lahat kay Jesus. Ito ay Kanyang mensahe sa Kanyang bayan at sadyang angkop para sa Kanyang iglesya sa mga huling araw. Ito ay isang mensahe na puno ng biyaya para sa ating pag-asa sa huling araw. Sa buong aklat, inilalarawan si Cristo bilang pinatay na Kordero, at isang pagpapala ang ipinangako doon sa babasa, uunawain, at kikilos sa mga katotohanan na inihayag.

Ayon sa Apocalipsis 1:5, 6, si Jesus ang isa na “umiibig sa atin, at nagpalaya sa atin mula sa ating mga kasalanan sa pamamagitan ng kanyang dugo, at ginawa tayong kaharian, mga pari sa kanyang Diyos at Ama”. Kay Cristo tayo ay pinatawad. Pinatawad ng biyaya ang ating nakaraan, pinalakas tayo sa ating kasalukuyan, at nagkaloob ng pag-asa para sa ating hinaharap. Iyon ay, kay Cristo tayo ay iniligtas mula sa parusa at kapangyarihan ng kasalanan, at dimagtatagal balang-araw ililigtas tayo mula sa presensya ng kasalanan. Ito ang mensahe ng huling aklat ng Biblia, ang Apocalipsis.

At ito rin ay isang mahalagang mensahe, na unang inilarawan bilang isang anghel na mabilis na lumilipad sa himpapawid na mayroong “walang-hanggang ebanghelyo.”

Ang ebanghelyo? Kaligtasan kay Cristo sa pamamagitan ng pananampalataya? Isang tumutubos na kamatayan ni Cristo para sa atin? Ang pangako ng walanghanggang buhay, hindi dahil sa kung anong kaya nating gawin kundi dahil sa ginawa ni Cristo para sa atin? Ang lahat ng ito ay nasa pasimula ng mensahe ng tatlong anghel? Eksakto!

Kung ganon, hindi nakapagtataka na ang mga ito ay mga mensahe na puno ng pag-asa at pangako para sa atin bilang mga taong wasak at nagdurusa.

`Bagaman madaling magpokus sa mga hayop at mga babala para sa mga huling araw, gaya ng inilalarawan sa Apocalipsis, paano natin matututunang balansehin ang lahat ng ito kasama ang hindi maitatangging pinakamahalagang mensahe ng Aposalipsis: ang pagsasakripisyong kamatayan ni Cristo para sa ating kapakanan?`