---
title:  Isang Kuwento ng Biyaya
date:   11/04/2023
---

Ang mga mensahe ng tatlong anghel ay kuwento ng biyaya. Ang mga ito ay kuwento nang hindi masusukat na pag-ibig ng isang Tagapagligtas—isang kuwento ni Jesus na lubhang nagmahal sa atin na mas gugustuhin pa Niyang maranasan mismo ang impyerno kaysa mawaglit ang isa sa atin. Ang mga ito ay kwento ng isang walang hangganan, hindi matarok, hindi maunawaan, walang kamatayan, at hindi nagtatapos na walang hanggang pag-ibig.

Hindi kailanman nagulat ang Diyos. Hindi Siya napapailalim sa mga pabagobagong hangin ng pagpili ng mga tao. Gaya ng nakita na natin, ang Kanyang panukala na iligtas tayo mula sa dominyo ng kasalanan ay hindi basta lang naisip pagkatapos na lumitaw ng kasalanan. Hindi nagulat ang Diyos dahil sa nakakatakot na drama ng kasalanan.

`Basahin ang Apocalipsis 13:8 at 1 Pedro 1:18–20. Ano ang itinuturo sa atin ng mga talatang ito tungkol sa panukala ng kaligtasan?`

Ang pariralang “walang hanggang ebanghelyo” sa Apocalipsis 14:6 ay tumutukoy sa nakaraan, sa kasalukuyan, at sa hinaharap. Nang likhain ng Diyos ang sangkatauhan na may kakayahang gumawa ng moral na mga pagpili, inasahan Niyang gagawa sila ng mga maling pagpili. Kapag ang Kanyang mga nilikha ay mayroong kakayahang pumili, mayroon silang kakayahang magrebelde laban sa Kanyang mapagmahal na likas. Ang tanging paraan lamang upang maiwasan ang katotohanang ito ay ang lumikha ng mga robot na kinokontrol at pinakikilos ng ilang banal na pangkosmikong panukala. Ang sapilitang katapatan ay salungat sa likas na katangian ng Diyos. Ang pag-ibig ay nangangailangan ng pagpili, at kapag ang mga nilalang ay binigyan ng kapangyarihang pumili, ang posibilidad na gumawa ng mga maling pagpili ay umiiral. Samakatuwid, ang plano ng kaligtasan ay naisip na ng Diyos bago pa ang rebelyon ng una nating mga magulang sa Eden.

“Ang panukala ng ating pagtubos ay hindi naisip-matapos-na-maganap, isang plano na saka lamang ginawa pagkatapos na magkasala si Adan. Isa itong kapahayagan ng ‘isang hiwaga na inilihim sa napakahabang panahon.’ Roma 16:25. Ito ay isang paglalahad ng mga prinsipyo na mula pa sa walang hanggang kapanahunan ay naging pundasyon ng trono ng Diyos.”—Ellen G. White, The Desire Of Ages, p. 22.

Ang “walang hanggang ebanghelyo” ay nagsasalita hindi lamang tungkol sa nagdaan at pang kasalukuyan—ito ang batayan ng hinaharap na may pag-asa. Nagsasalita ito tungkol sa pamumuhay na walang hanggan kasama ng Isa na ang puso ay nagdadalamhati na makasama tayo magpakailanman.

`Basahin ang Efeso 1:4. Isipin kung ano ang kahulugan na, kahit na bago pa man “itatag ang sanlibutan,” ikaw ay “pinili” kay Cristo upang magkaroon ng kaligtasan sa Kanya. Bakit dapat mong makitang ang katotohanang ito ay nakapagpapalakas-loob?`