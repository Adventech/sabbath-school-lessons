---
title:  Ang Oras ng Kanyang Paghuhukom
date:   29/04/2023
---

### Basahin para sa Pag-aaral sa Linggong Ito
Daniel 8, Daniel 9, Ezra 7, Mateo 3:13–17, Roma 5:6–9, Marcos 15:38, Levitico 16:16.

> <p>Talatang Sauluhin</p>
> “Bukod dito alam ninyo ang panahon, na ngayo’y oras na upang magising kayo sa pagkakatulog. Sapagkat ngayon ay higit na malapit na sa atin ang kaligtasan kaysa noong tayo’y sumampalataya nang una. Malalim na ang gabi, at ang araw ay malapit na.” (Roma 13:11, 12).

Ilang taon na ang nakalilipas, sinabi ng National Geographic magazine ang tungkol sa isang sunog sa gubat sa Yellowstone National Park sa Estados Unidos. Pagkatapos ng sunog, ang mga tanod-pangkagubatan ay naglakad paakyat sa bundok para suriin ang pinsala. Isang tanod ang nakatagpo ng isang ibon na literal na nasunog sa ilalim ng isang puno. Nakadama ng nakapanlulumong pakiramdam dahil sa nakakatakod na tanawin, ginalaw niya ang ibon gamit ang isang patpat.

Nang paluin niya ito, tatlong maliliit na inakay na ibon ang kumaripas ng takbo mula sa ilalim ng pakpak ng kanilang namatay na ina. Ang mapagmahal na ina, na nakababatid sa paparating na kapahamakan, ay dinala ang kanyang mga inakay sa ilalim ng puno at tinipon ang mga ito sa ilalim ng kanyang mga pakpak. Maaari sana siyang lumipad patungo sa kaligtasan ngunit tumanggi ito na iwan ang kanyang mga inakay. Napakagandang larawan ng isang mananampalataya, na ligtas kay Cristo!

Ang apoy ng hatol ng Diyos ay tumupok sa Kanya sa Kalbaryo, at lahat ng na kay Cristo ay ligtas magpakailanman sa ilalim ng Kanyang mga pakpak. Sa krus, hinatulan si Cristo bilang isang makasalanan upang tayo ay mahatulan bilang mga matuwid na mamamayan ng kaharian ng langit. Siya ay hinatulan bilang isang kriminal upang tayo ay mapalaya mula sa nakamamatay na apoy ng walang-hanggang pinsala, oo, kapwa bilang simbolo at literal din.

_*Pag-aralan ang liksyon sa linggong ito bilang paghahanda para sa Sabbath, Mayo 6._