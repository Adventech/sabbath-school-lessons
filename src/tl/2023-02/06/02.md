---
title:  Ang Paglilinis ng Santuwaryo
date:   30/04/2023
---

Gaya ng nakita na natin, kailangang magkaroon ng paghuhukom bago dumating si Cristo. Nagpahayag ang anghel sa pamamagitan ng isang malakas na tinig “dumating na ang oras ng Kanyang paghuhukom” (Apocalipsis 14:7). Ang aklat ng Daniel ay nagbibigay sa atin ng panahon kung kailan magsisimula ang paghuhukom na ito.

`Basahin ang Daniel 8:14. Anong espesipikong talaorasan ang ibinibigay sa atin ni Daniel tungkol sa paglilinis ng santuwaryo?`

Malinaw na naunawaan ng bawat Judio ang kahulugan ng paglilinis ng santuwaryo sa lupa. Naganap ito sa Araw ng Pagtubos, na siyang araw ng paghuhukom. Bagaman naunawaan ni Daniel ang konsepto ng paglilinis ng santuwaryo at ng paghuhukom, nalito siya tungkol sa 2,300 araw na ito.

`Basahin ang Daniel 8:27 at Daniel 9:21, 22. Ano ang tugon ni Daniel sa pangitain ng 2,300 araw, at ano ang tugon ng Diyos sa kanya?`

Sa katapusan ng Daniel 8, si Daniel ay nawalan ng malay at napabulalas, “Ako’y pinapanlumo ng pangitain, at walang makapagpaliwanag nito” (Daniel 8:27). Iyon ay, ang pangitain ng 2,300 araw (ang natitirang bahagi ng pangitain ay ipinaliwanag na; tingnan ang Daniel 8:19-22). Ang kasunod na kapitulo, Daniel 9, ay itinala ang pagdating ni Anghel Gabriel upang ipaliwanag kay Daniel ang 2,300-araw na propesiya. “O Daniel, ako ay lumabas ngayon upang bigyan ka ng karunungan at pagkaunawa” (Daniel 9:22).

Pinahanga ni Gabriel si Daniel habang kanyang inihahayag ang sagot sa kanyang panalangin na mas malawak kaysa kanyang inisip. Dinala ng anghel na si Gabriel si Daniel sa agos ng panahon at inihayag ang katotohanan tungkol sa pagdating ng Mesiyas, na ibinigay ang mga eksaktong petsa ng pasimula ng Kanyang ministeryo at ang Kanyang malupit na kamatayan, mga pangyayaring direktang nakaugnay sa paglilinis ng santuwaryo sa Daniel 8. Sa madaling salita, ang kamatayan ni Cristo at ang paghuhukom ay magkaugnay at hindi mapaghihiwalay.

`Bakit mahalaga na ang kamatayan ni Jesus, gaya ng ipinahayag sa Daniel 9:24–27, ay direktang nakaugnay sa paghuhukom sa Daniel 8:14? Anong dakilang katotohanan ang itinuturo rito ng ugnayang ito?`