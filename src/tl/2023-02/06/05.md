---
title:  “Mahihiwalay” ang Mesiyas
date:   03/05/2023
---

Sinimulan ni Gabriel ang pagpapaliwanag ng 490-taong propesiyang ito sa isang pangyayaring napakahalaga kay Daniel at sa mga Judio—ang utos na ibalik muli at itayo ang Jerusalem. Bagama’t iba’t ibang batas ang naipasa tungkol sa Jerusalem, sa Ezra 7, natuklasan natin na ang batas na ipinasa noong taglagas 457 B.C. ay nagpapahintulot sa mga Judio na hindi lamang bumalik sa kanilang pinanggalingang bayan kundi itatag din ang kanilang sarili bilang isang panrelihiyong komunidad (tingnan ang Ezra 7:13, 27).

Mahalagang tandan na ang utos ni Artaxerxes ay inilabas noong taglagas ng 457 B.C. Mula sa utos na ito, noong 457 B.C., hanggang sa Mesiyas, ayon kay Daniel, ay magiging 69 na sanlinggo, o 483 na taon. Kung magsisimula tayo sa 457 B.C. at hahakbang pasulong sa timeline ng kasaysayan, tayo ay darating sa A.D. 27.

Ang salitang Mesiyas ay nangangahulugang “ang pinahiran.” Noong A.D. 27, si Jesu-Cristo, ang Mesiyas, ay bininyagan. (Tingnan ang Mateo 3:13–17.) Daan-daang taon bago pa mangyari ay inihula na ni Daniel ang eksaktong taon ng bautismo ni Cristo, ang panahon kung kailan sisimulan ni Jesus ng Kanyang tatlo at kalahating taong ministeryo.

`Basahin ang Roma 5:6–9 kasama ng Daniel 9:26. Anong mga dakilang katotohanan ang inihayag dito?`

“Pagkalipas ng animnapu’t dalawang sanlinggo, ang Mesiyas ay mahihiwalay, at mawawalan” (Daniel 9:26). Ang Mesiyas ay “mahihiwalay” o ipapako sa krus. Idinagdag ng talata “ngunit hindi para sa Kanyang sarili” (tingnan ang NKJV). Sa ibang salita, ang kamatayan ni Cristo sa krus ng Kalbaryo ay para sa atin, hindi sa Kanyang sarili, kaya naman naisulat ni Pablo: “Subalit pinatutunayan ng Diyos ang kanyang pag-ibig sa atin, na noong tayo’y makasalanan pa, si Cristo ay namatay para sa atin” (Roma 5:8).

Sa Daniel 9:27, mababasa natin na sa kalagitnaan ng sanlinggo, ang huling pitong taon, ay Kanyang [Cristo] “patitigilin ang handog at ang alay.” Sa kalagitnaan ng ikapitong linggong ito, noong A.D. 31, pinagtibay ni Cristo ang walang hanggang tipan sa pamamagitan ng Kanyang dugo sa Kanyang kamatayan sa krus, at nawala ang alinman at lahat ng propetikong kahalagahan ng sistema ng pagsasakrispisyo. Ang mga propesiyang ito ay naghahayag na si Cristo, ang Mesiyas, ay ipapako at patitigilin ang propetikong kahalagahan ng sistema ng paghahandog noong tagsibol ng A.D. 31. Ang mga hulang ito ay natupad sa bawat detalye. Eksakto sa panahon ng Paskuwa, nang ang punong saserdote ay naghahandog ng kordero ng Paskuwa, si Cristo ay inihandog para sa atin.

`Habang nasa isipan ang isinulat sa nasa itaas, basahin ang Marcos 15:38 at Mateo 3:15, 16. Paano tayo tinutulungan ng mga talatang ito na maunawaan ang propesiya ng Daniel 9:24–27?`