---
title:  Ang 2,300 Araw at ang Katapusan ng Panahon
date:   01/05/2023
---

`Basahin ang Daniel 8:17, 19, 26. Ayon sa pahayag ng anghel, sa anong yugto ng panahon naaangkop ang pangitain ng Daniel 8 at ang 2,300 na araw, at bakit iyon ay mahalagang maunawaan?`

Mayroong mga nangangatuwiran na ang 2,300 araw ay literal na mga araw. Naniniwala rin sila na ang maliit na sungay sa Daniel 8 ay nauukol sa pinunong militar ng Seleucid na si Antiochus Epiphanes (216 B.C.–164 B.C.), na umatake sa Jerusalem at dinungisan ang templo ng mga Judio, kahit na ang 2,300 araw ay hindi akma sa kanyang takdang panahon. Gayunmann, ang interpretasyong ito ay salungat sa malinaw na tagubilin ng anghel na ang pangitain ay nauukol sa “panahon ng wakas.” Tiyak na hindi nabuhay si Antiochus sa panahon ng wakas.

Sa Daniel 8, sinimulan ni Gabriel ang kanyang paliwanag sa propesiya ng 2,300 na araw. Pinangalanan niya ang lalaking tupa bilang kumakatawan sa Medo-Persia at ang lalaking kambing bilang kumakatawan sa Grecia (Daniel 8:20, 21). Bagama’t hindi pinangalanan, gaya ng dalawang kapangyarihan na nauna rito, ang kasunod na nilalang, ang maliit na sungay ay malinaw na ang Roma (Daniel 8:9, 23, 24). Pagkatapos ay inilarawan niya ang isang uri ng relihiyoso-politikal na yugto ng Roma, na syang yuyurak sa “katotohanan sa lupa” (Daniel 8:10-12, 25) at makikialam sa makalangit na ministeryo ni Cristo. Ang paglilinis ng santuwaryo sa Daniel 8:14, ang lundo ng kapitulo, ang sagot ng Diyos sa hamon ng mga panlupa at pangrelihiyong kapangyarihan na nagtangkang agawin ang awtoridad ng Diyos. Ito ay bahagi ng banal na solusyon ng Diyos sa suliranin ng kasalanan.

Handa si Gabriel na ipaliwanag ang mga detalye sa propetikong talaorasan ng Diyos. Sa katapusan ng Daniel 8, malinaw nating makikita na hindi naunawaan ni Daniel ang bahagi ng pangitain tungkol sa 2,300 na araw (Daniel 8:27). Ang naunang bahagi tungkol sa tupang lalaki, sa kambing, at sa maliit na sungay ay ipinaliwanag na, kahit na ang dalawang kapangyarihan ay tahasang tinukoy sa pangalan (Daniel 8:20, 21). Gayunpaman, ang paglilinis ng santwaryo ay hindi ipinaliwanag.

Ang anghel na si Gabriel, na nagpakita sa Daniel 8, ay nagpakita ngayon sa Daniel 9 at nagsabi sa kanya, “ ‘Sa pasimula ng iyong mga samo ay lumabas ang salita, at ako’y naparito upang sabihin sa iyo, sapagkat ikaw ay lubhang minamahal. Kaya’t isaalang-alang mo ang salita at unawain ang pangitain” (Daniel 9:23). Anong pangitain? Gaya ng ating makikita bukas, ang pangitain ng 2,300 araw, ang tanging bahagi ng nakaraang pangitain, sa Daniel 8, na hindi pa niya naipaliwanag kay Daniel.

`Tinawag ni Gabriel si Daniel na “lubhang minamahal.” Ano ang sinasabi nito sa atin tungkol sa malapit na ugnayan sa pagitan ng langit at lupa?`