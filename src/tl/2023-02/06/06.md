---
title:  Ang Taong 1844
date:   04/05/2023
---

Ang unang 490 taon ng 2,300-taong hula ay itinalaga tangi na para sa bansang Judio noong unang panahon at sa pagdating ng Mesiyas. Ang huling bahagi ng 2300 taon ay may kinalaman sa bayan ng Diyos, kapwa Judio at Hentil, kasama ang paglilinis ng santuwaryo sa langit, at sa huli, ang ikalawang pagdating ni Cristo.

Ang unang 490 na mga taon ay naaangkop sa unang Pagdating ng Mesiyas at nagtapos noong A.D. 34. Kung ibabawas ang 490 taon mula sa 2,300 taon ay matitira sa atin ang 1810 na mga taon. Ang sunod na 1810 mga  taon na ito ay naaangkop sa bayan ng Diyos. Kung magsisimula tayo sa A.D. 34 at idadagdag natin ang 1810 taon, darating tayo sa A.D. 1844.

Sa liwanag ng paglilinis o pagpapanumbalik ng katotohanan tungkol sa santuwaryo at ang panghuling panahong paghuhukom ng langit, nagpahayag ang Diyos ng Kanyang huling panawagan sa buong sangkatauhan sa Apocalipsis 14:6, 7 na tumugon sa Kanyang pag-ibig, tanggapin ang Kanyang biyaya, at mamuhay ng makadiyos at masunuring buhay.

`Basahin ang Levitico 16:16. Ano ang dahilan para sa paglilinis ng santuwaryo, at ano ang itinuturo nito sa atin tungkol sa ebanghelyo?`

Dahil sa mga kasalanan ng bayan, ang kasamaan ng bayan, ang santuwaryo ay kailangang linisin, na nangyayari lamang sa pamamagitan ng dugo ng mga hayop. Pareho sa atin. Kailangan natin ng isang Tagapagligtas, na ang buhay ay sinisimbuluhan ng mga hayop na pinatay noong Araw ng Pagtubos, na siyang tanging paraan upang makaligtas tayo sa paghuhukom.

`Basahin ang Levitico 23:26–29. Ano ang iniutos ng Diyos sa Kanyang bayan na gawin sa araw ng paghuhukom, at ano ang dapat na maging kahulugan nito sa atin ngayon?`

Ang mga Israelita ay dapat na “pipighatiin ang kanilang mga kaluluwa.” Ang pananalitang ito ay nagsasaad na kailangan nilang magpakumbaba sa kanilang mga sarili at suriin ang kanilang mga puso, ikumpisal ang kanilang mga kasalanan, magsisi, at hilingin sa Diyos na linisin sila gaya ng paglilinis ng punong saserdote ng santuwaryo sa lupa.

`Ang mga propetikong kapitulo ng Daniel 7–9 at Apocalipsis 14 ay nakatuon sa mahalagang panawagan para maghanda sa oras ng paghuhukom. Mula noong 1844, tayo ay nabubuhay sa oras ng paghuhukom, at ang mensahe ng unang anghel sa Apocalipsis ay nagpahayag, “dumating na ang oras ng Kanyang paghuhukom” (Apocalipsis 14:7). Kung ganon, paano natin “pipighatiin ang ating mga kaluluwa” ngayon?`