---
title:  Ang Daan na Parang Matuwid sa Mga Mata ngIsang Tao
date:   28/05/2023
---

Sa konteksto ng mga huling araw, binigkas ni Jesus ang isang makapangyarihang babala, “Maglilitawan ang mga bulaang Cristo at ang mga bulaang propeta, at magpapakita ng mga tanda at mga kababalaghan, upang iligaw nila, kung maaari, pati ang mga hinirang” (Marcos 13:22). Sino ang mga “hinirang”? Di nagtagal ay sinabi Niya, “ ‘Isusugo Niya ang kanyang mga anghel na may malakas na tunog ng trumpeta, at kanilang titipunin ang kanyang mga hinirang mula sa apat na hangin, mula sa isang dulo ng langit hanggang sa kabila” (Mateo 24:31). Medyo nakakatakot, di ba, kapag ang pandaraya sa mga huling araw ay magiging napakalaki na anupa’t kahit na ang mga tapat ay mapapasapanganib na madaya?

`Basahin ang Apocalipsis 12:9. Sino ang nalinlang ni Satanas? Paano natin uunawain ang mga salitang ito?`

Malinaw, ang Diyos ay magkakaroon ng ilang tapat na mga tao sa mga huling araw, gaya rin na mayroon Siya sa mga nagdaang panahon. Gayunpaman, ang mga salita rito ay nagpapakita kung gaano talaga kalawak ang pandaraya ni Satanas.

`Basahin ang Kawikaan 14:12. Anong makapangyarihang babala ang ipinakita rito?`

Madalas na sinasabi sa mga tao na sundin ang kanilang sariling budhi upang matukoy para sa kanilang mga sarili kung ano ang tama o mali, ang mabuti at ang masama, at mabuhay nang ayon dito. Ngunit sinasabi ng Kasulatan na tayong lahat ay mga makasalanan, lahat ay narumihan (Jeremias 17:9, Roma 3:9–18), kaya’t ang magtiwala sa ating sariling opinyon ay isang garantisadong paraan para, sa malao’t madali, magkamali at gawin rin ang mali. Maraming kasamaan ang naisagawa sa nagdaang mga panahon ng mga tao na lubos na kumbinsido na matuwid ang kanilang layunin. Iyon ay, sinunod nila ang “daan na tila matuwid” sa kanila.

Sa halip, dapat nating ilubog ang ating mga sarili sa Salita ng Diyos, at mula sa Kanyang Salita, habang ating isinusuko ang ating mga sarili sa Banal na Espiritu, matuto ng katotohanan mula sa pagkakamali, tama mula sa mali, mabuti mula sa masama. Kung pababayaan tayo sa ating mga iniisip, o kahit sa ating sariling mga damdamin, tayo ay magiging madaling biktima ng mga panlilinlang ni Satanas.

`Isipin ang halimbawa ng mga tao, na kumilos batay sa kung ano ang kanilang pinaniniwalaan na tama, o kahit na kung anong pinaniniwalaan nilang kalooban ng Diyos, ngunit nakagawa ng masasamang bagay. Ano ang matututunan natin mula sa mga kalunus-lunus na mga pangyayaring ito?`