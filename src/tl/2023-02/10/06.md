---
title:  Biyaya Para sa Pagsunod
date:   01/06/2023
---

Ang babae na nakasuot ng pula at lila, na nakasakay sa isang kulay pulang hayop, ay nagpasa paikot ng kanyang kopa ng alak, at nalasing ang mundo ng mga maling doktrina ng Babilonya. Tungkol sa “alak ng Babilonya,” malinaw na sinabi ni Ellen G. White ang komentong ito: “Ano ang alak na iyon? Ang kanyang huwad na mga doktrina. Binigyan niya ang mundo ng isang huwad na Sabbath sa halip ng Sabbath ng ikaapat na utos, at inulit ang kasinungalingan na unang sinabi ni Satanas kay Eva doon sa Eden,—ang likas na imortalidad ng kaluluwa.”—Ellen G. White, Review And Herald, Dec. 6, 1892. Ang mga maling aral na ito ay dumaya sa milyun-milyong [tao]. Bunga nito, binibigyan ng Diyos ang Kanyang bayan, na nakabaon pa rin sa kamalian, ng isang panghuling araw na panawagan.

`Basahin ang Apocalipsis 18:4, 5. Ano ang panawagan ng Diyos sa karamihan na nananatili pa sa bumagsak na relihiyosong organisasyon?`

Gaya nang ating nakita na (ngunit dapat lang ulitin), marami sa bayan ng Diyos ay nasa relihiyosong organisasyon na nakompromiso ang mga aral ng Biblia. Hindi nila nauunawaan ang mga katotohanan ng kasulatan. Ang nagmamahal na panawagan ng Diyos ay tuwiran: “Magsilabas kayo sa kanya, bayan ko, upang huwag kayong madamay sa kanyang mga kasalanan, at upang hindi makabahagi sa kanyang mga salot” Apocalipsis 18:4).

`Basahin ang 1 Juan 3:4 at ihambing ito sa Roma 14:23. Paano binibigyangkahulugan ng Biblia ang kasalanan? Paano nagkakasundo ang mga talatang ito ng Biblia?`

Ang kasalanan ay pagsuway o paglabag sa kautusan ng Diyos. Ang tanging paraan para masunod ng sinuman ang kautusan ay sa pamamagitan ng pananampalataya sa kapangyarihan ng buhay na Cristo. Tayo ay mahina, marupok, nagkakamali, at makasalanang mga tao. Sa pamamagitan ng pananampalataya kapag tinanggap natin si Cristo, ang Kanyang biyaya ay tumutubos para sa ating nakaraan at pinalalakas ang ating kasalukuyan. Binibigyan Niya tayo ng “biyaya at pagkaapostol para sa pagsunod” (Roma 1:5). Ang panawagan ng langit sa Kanyang bayan na nasa mga iglesya na hindi gumagalang at sumusunod sa kautusan ng Diyos ay lumabas sa pamamagitan ng pananampalataya. Ang panawagan Niya sa mga Adventista na nasa mga kongregasyon na nangingilin ng Sabbath ay iwaksi ang lahat ng makasarili, at pagsisikap ng tao sa pagsunod at mamuhay ng banal na pamumuhay sa pamamagitan ng pananampalataya sa biyaya ni Cristo, na nagliligtas sa atin mula sa hatol at panghahari ng kasalanan. At kung paanong ang katapatan ng Israel sa kautusan (Deuteronomio 4:6) na dapat sana’y naging isang makapangyarihang saksi sa mundo, ang ating katapatan din ay maaaring maging isang makapangyarihang saksi na makatutulong na akayin ang mga tao palabas mula sa Babilonya.