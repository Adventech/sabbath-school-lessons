---
title:  'Ang Babilonya: Ang Sentro ng Pagsamba sa Araw'
date:   30/05/2023
---

Ang pagsamba sa araw ay tanyag sa Ehipto, Asiria, Persia, at tiyak sa Babilonia. Sa kanyang aklat na THE WORSHIP OF NATURE, sinabi ni James G. Frazer ang obserbasyon na ito, “Sa sinaunang Babilonya, ang araw ay sinasamba mula pa noong sinaunang panahon.”—(London: Macmillan and Co., 1926), vol. 1, p. 529. Maaaring nakakagulat ito, ngunit kung minsan ang pagsamba sa araw ng taga-Babilonya ay nakaimpluwensya sa pagsamba ng bayan ng Diyos sa Lumang Tipan.

`Basahin ang Ezekiel 8:16 at 2 Mga Hari 23:5, 11. Ano ang isinulat ng mga propeta tungkol sa impluwensya ng pagsamba sa araw sa Israel at Juda? (Tingnan rin ang Roma 1:25.)`

Ang propeta Ezekiel, ang kasabayan ni Daniel, ay inilarawan ang ilan sa bayan ng Diyos habang nakatalikod sila sa templo ng Diyos at nakaharap sa silangan na sinasamba ang araw. Sa halip na sambahin ang Manlalalang ng araw ay sinamba nila ang araw.

Sa Apocalipsis 17, inilarawan ni Juan ang panahon na ang mga prinsipyo ng Babilonya, kasama na ang pagsamba sa araw, ay papasok sa iglesya ng Kristiyano sa panahon ng pakikipagkompromiso. Ang di-inaasahang pagkahikayat ni Constantino, noong unang bahagi ng ikaapat na siglo, ay nagbunga ng kagalakan sa Imperyo ng Roma. Si Constantino ay mayroong malakas na pagkakaugnay sa pagsamba sa araw. Isinulat ni Edward Gibbon, ang kilalang manunulat ng kasaysayan, “Pangkalahatang ipinagdiriwang ang Araw bilang isang hindi nagagaping patnubay at tagapag-ingat ni Constantino.”—The History Of The Decline And Fall Of The Roman Empire, (London: J. O. Robinson & Co, Ltd., 1830), p. 12. Noong A.D. 321, Ipinatupad din ni Constantino ang unang “batas ng Linggo.” Sinasabi ng utos na ito, “Sa kapitag-pitagang araw ng Araw hayaan na magpahinga ang mga Mahistrado at ang mga taong nakatira sa lunsod, at isarado ang lahat ng mga pagawaan.”—Edict of Constantine, A.D. 321. Ito ay hindi isang batas na nagpapatupad ng pangingilin ng Linggo para sa lahat ng mga nasasakupan ni Constantino, ngunit pinatitibay nito ang pangingilin ng Linggo sa isipan ng mga mamamayan ng Roma.

Sa sumunod na mga dekada, nagpatuloy ang mga emperador at papa sa pamamagitan ng mga utos ng estado at ng konseho ng simbahan na itatag ang Linggo bilang nag-iisang araw ng pagsamba, na nanatili pa hanggang sa ngayon, para sa karamihan ng mga Cristiano. Napakalakas na halimbawa ng masakit na katotohanan na dahil lamang sa marami ang taong naniniwala sa isang bagay, o nagsasagawa nito, ay hindi na nangangahulugang tama na ito.

`Tumingin sa paligid kung gaano kalaganap ang pagsamba sa araw ng Linggo sa mga simbahang Kristiyano. Ano ang itinuturo ng katotohanang ito tungkol sa kung gaano kalaganap ang mga pandaraya ni Satanas? Muli, gaya ng kalagayan ng mga patay, ano ang ating tanging pananggalang?`