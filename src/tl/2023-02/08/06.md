---
title:  Ang Sabbath at ang Walang Hanggang Kapahingahan
date:   18/05/2023
---

Ang Sabbath ay isang lugar ng kanlungan sa isang pagod na mundo. Bawat linggo, iniiwan natin ang mga alalahanin ng mundong ito at pumapasok sa sentrong pahingahan ng Diyos—ang Sabbath. Ang kilalang manunulat na Judio, si Abraham Heschel, ay tinawag ang Sabbath na “isang palasyo ng panahon.” —The Sabbath: Its Meaning For Modern Man (New York: Farrar, Straus, and Giroux, 2005), p. 12. Bawat ikapitong araw, ang makalangit na palasyo ng Diyos ay bumababa mula sa langit patungo sa lupa, at inaanyayahan tayo ng Panginoon na pumasok sa kaluwalhatian ng Kanyang presensya para sa 24 oras na yugtong ito upang gumugol ng panahon para sa personal na pakikisama sa Kanya.

Sa pambungad sa aklat ni Heschel tungkol sa kagandahan at kataimtiman ng Sabbath, isinulat ni Susannah Heschel, na anak niya, ang kahalagahan ng Sabbath sa mga salitang ito: “Ang Sabbath ay isang simbolo ng paraiso at isang patotoo ng presensya ng Diyos; sa ating mga panalangin, inasahan natin ang isang mesiyanikong panahon na magiging isang Sabbath, at inihahanda tayo ng bawat Shabbat para sa karanasang iyon: Malibang matutunan ng isang tao kung paano namnamin ang lasa ng Sabbath . . . hindi niya matatamasa ang lasa ng walang hanggan sa mundong darating.” —Page XV.

Sa Paglalang, nagtayo si Jesus ng isang espesyal na tahanan para sa atin. Makakahanap tayo ng kanlungan doon. Magiging ligtas tayo doon. Kumpleto na ang Kanyang ginawa. Tapos na iyon. Kapag tayo ay nagpapahinga sa Sabbath, tayo ay nagpapahinga sa Kanyang mapagmahal na pangangalaga. Tayo ay nagpapahinga samantalang naghihintay sa ating walang hanggang kapahingahan sa bagong langit at bagong lupa na malapit nang dumating.

`Basahin ang Isaias 65:17, Isaias 66:22, 2 Pedro 3:13, at Apocalipsis 21:1. Paano tayo intinuturo ng pangingilin ng Sabbath patungo sa walang hanggan?`

Ang mismong Diyos na lumikha ng lupa sa unang pagkakataon ay lilikha muli nito, at ang Sabbath ay nananatiling isang walang hanggang simbolo Niya bilang isang Manlilikha (tingnan ang Isaias 66:23). Sa katunayan, nakita ng mga Hudyo ang Sabbath bilang isang simbolo, isang patikim ng tinatawag sa Hebreo na olam haba, ang darating na sanlibutan.

Ang mensahe ng tatlong anghel na lumilipad sa kalangitan na nag-aanyaya sa atin na sambahin ang Manlalalang ay ang sagot ng langit sa kawalang pagasa ng marami sa ika-dalawampu’t isang siglo. Itinuturo tayo nito sa ating Manlalalang, ang unang gumawa ng lahat ng bagay, at sa ating Manunubos, ang isa na, pagkatapos ng paghuhukom, pagkatapos na maalis ang kasalanan, ay gagawing bago ang lahat ng bagay. “At sinabi ng nakaupo sa trono, ‘Masdan ninyo, ginagawa kong bago ang lahat ng mga bagay,’ Sinabi rin niya, ‘Isulat mo, sapagkat ang mga salitang ito ay tapat at tunay’ ” (Apocalipsis 21:5).

`Paano mo personal na gagawin ang Sabbath bilang isang patikim ng langit sa iyong sariling buhay at sa iyong pamilya?`