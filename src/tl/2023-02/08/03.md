---
title:  Ang Sabbath at ang Paglalang
date:   15/05/2023
---

Ito ay dahil sa ang ating mundo ay lubhang nangangailangan ng isang nakapagpapatibay na mensahe ng Paglalang kung kaya’t ibinigay sa atin ng Diyos ang Sabbath. Noong kalagitnaan ng 1800s, nang ang teorya ng ebolusyon ay mabilis na nanalasa sa mundo ng intelektwal, nagpadala ang Diyos ang isang mensahe ng kamangha-manghang pag-asa. Pinag-aaralan natin ang mensaheng ito, na matatagpuan sa Apocalipsis 14:6, 7.

Ginawa ni Satanas ang lahat ng pagtatangka na baluktutin ang ideya ng Paglikha dahil napopoot siya kay Jesus at ayaw niyang tanggapin Niya ang ang pagsambang nararapat sa Kanya bilang ating Manlilikha at Manunubos. Ang Sabbath ang siyang nasa sentro ng dakilang tunggalian tungkol sa pagiging karapat-dapat ni Cristo na tumanggap ng pagsamba bilang ating Manlalalang. Ang panghulingpanahong mensahe ng Diyos ay isa na tumatawag sa sangkatauhan na bumalik sa pagsamba kay Cristo bilang Manlalalang ng langit at lupa. Ang basehan ng lahat ng pagsamba ay ang katotohanang nilikha Niya tayo.

`Basahin ang Genesis 2:1–3, Exodo 20:8–11, at Deuteronomio 5:12–15 ayon sa konteksto ng Apocalipsis 14:6, 7. Paano natin makikita sa utos tungkol sa Sabbath ang ugnayan sa pagitan ng Paglalang at Pagtubos?`

Ang Sabbath ay isang walang hanggang simbolo ng ating kapahingahan sa Kanya. Ito ay isang espesyal na tanda ng katapatan sa Manlalalang (Ezekiel 20:12, 20). Sa halip na isang di-makatuwirang legal na obligasyon, ito ay nagpapakita na ang tunay na kapahingahan mula sa katuwiran sa pamamagitan ng gawa ay matatagpuan sa Kanya. Ang Sabbath ay nagsasalita tungkol sa isang Diyos na ginawa para sa atin ang hindi natin kayang gawin para sa ating mga sarili.

Inaanyayahan tayo ng Banal na Kasulatan na magpahinga sa Kanyang pag-ibig at pangangalaga sa bawat Sabbath. Ang Sabbath ay isang simbolo ng kapahingahan, hindi ng mga gawa; ng biyaya, hindi ng legalismo; ng katiyakan, hindi ng hatol, ng umasa sa Kanya, hindi sa ating mga sarili. Bawat Sabbath ay nagdiriwang tayo dahil sa Kanyang kabutihan at pinupuri Siya para sa kaligtasan na matatagpuan lamang kay Cristo.

Ang Sabbath din ang walang hanggang ugnayan sa pagitan ng kasakdalan ng Eden sa nakalipas at ng kaluwalhatian ng isang bagong langit at bagong lupa sa hinaharap (Isaias 65:17, Apocalipsis 21:1).

Inaanyayahan tayo ng Sabbath na bumalik sa ating mga pinagmulan. Ito ay isang ugnayan sa ating pinagmulang pamilya. Patuloy na ipinapangilin ang Sabbath mula nang pasimula ng panahon. Ito ay isang hindi napuputol na koneksyon pabalik sa panahon nang tayo ay nilikha. Pinapanatili tayo nitong nakatuon sa maluwalhating katotohanan na tayo ay mga anak ng Diyos. Inaanyayahan tayo nito sa isang personal at malapit na relasyon sa Kanya.

`Paano ipinahiwatig ang utos tungkol sa Sabbath sa Apocalipsis 14:6, 7, at bakit ito mahalaga sa ating panghuling panahong mensahe? (tingnan ang Exodo 20:8–11.)`