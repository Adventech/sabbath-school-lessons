---
title:  Ang Hindi-Gaanong Tusong Pandaraya
date:   16/05/2023
---

Sa pagtatangkang sirain ang pagiging natatangi ng pagkalikha sa atin, ipinakilala ng diyablo ang hindi masyadong tusong panghuhuwad. Ang panghuhuwad, na tinanggap kahit ng ilan sa atin, ay ganito. Ang Diyos ang pangunahing dahilan ng paglalang, ngunit gumamit Siya nang mahabang panahon upang magkaroon ng buhay. Ang ebolusyon ang proseso. Sinusubukan ng pananaw na ito na pagkasunduin ang “siyentipikong datos” at ang salaysay ng Genesis. Iginigiit nito na ang mga araw ng paglalang ay mahaba, walang sukat na mga haba ng panahon at ang buhay sa lupa ay bilyun-bilyong taon na.

`Basahin ang Awit 33:6, 9 at Hebreo 11:3. Ano ang sinasabi sa atin ng malinaw na mga talatang ito sa Bibliya kung paano nilikha ng Diyos ang mundo?`

Malinaw ang salaysay ng Biblia. Ang Diyos ay “nagsalita at iyon ay naganap, siya’y nag-utos, at iyon ay tumayong matatag” (Awit 33:9). “Sa pananampalataya ay nauunawaan natin na ang mga sanlibutan ay nilikha sa pamamagitan ng salita ng Diyos” (Hebreo 11:3). Ang unang kapitulo ng Genesis ay nagpapatunay na nilikha ng Diyos ang mundo sa loob ng anim na literal na araw na may 24 oras at nagpahinga sa ikapito. Ang istrakturang pangwika ng Genesis 1 at 2 ay hindi pinahihintulutan ang anumang bagay. Kahit na ang mga iskolar na hindi naniniwala sa literal na anim na araw ng Paglalang ay kinikilala na ang layunin ng may-akda ay ituro ang anim-na-araw na Paglalang.

Ang salitang Hebreo na “araw” sa Genesis 1 ay “yom.” Sa buong Biblia, sa tuwing binabago ng isang numero ang salitang “yom” bilang isang pang-uri (pangatlong araw, unang araw, anuman ito), nililimitahan nito ang yugto ng panahon sa 24 oras. Ito ay palaging isang 24 oras na panahon.

Gayundin, kung hindi nilikha ng Diyos ang mundo sa loob ng anim na literal na araw, anong kabuluhan mayroon ang ikapitong-araw na Sabbath? Bakit kailangang iutos ito ng Diyos? Talagang walang kabuluhan na ang Sabbath ay gawing walang hanggang alalaa ng anim na araw na Paglalang kung ang anim na araw na Paglalang ay hindi kailanman nangyari. Ang pagtanggap sa mahabang panahon ng paglikha ay nangangahulugang paghamon sa mismong pangangailangan sa ikapitong araw na Sabbath. Ito rin ay lumilikha ng mga seryosong katanungan tungkol sa integridad ng Kasulatan.

Sa pag-atake sa Sabbath, hinahamon ni Satanas ang pinakapuso ng awtoridad ng Diyos, at ano pa ang mas epektibo sa pagwasak sa bantayog ng animna-araw na Paglalang kaysa ang pagtanggi sa katotohanan ng anim-na-araw na Paglalang? Hindi nakapagtataka na mas maraming mga tao, pati na mga Cristiano, ay binabale-wala ang ikapitong-araw na Sabbath. Isang magandang patibong para sa panghuling pandaraya.