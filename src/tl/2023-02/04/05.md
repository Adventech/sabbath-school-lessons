---
title:  Magbigay Luwalhati sa Diyos
date:   19/04/2023
---

Ang isang pag-aaral tungkol sa paggamit ng parirala sa Lumang Tipan na “magbigay luwalhati sa Diyos” (Apocalipsis 14:7) ay nagpapakita na ito ay madalas na lumilitaw sa konteksto ng makalangit na paghuhukom (Josue 7:19; 1 Samuel 6:5; Jeremias 13:15, 16; Malakias 2:2), gaya ng ginagawa rin nito sa mensahe ng unang anghel, (Apocalipsis 14:7). Nakikita rin ang isipang ito sa Apocalipsis 19:1, 2— “‘Aleluia! Ang kaligtasan, at kaluwalhatian, at kapangyarihan ay nauukol sa ating Diyos. Sapagkat tunay at matuwid ang kanyang mga paghatol’”

`Basahin ang 1 Corinto 3:16, 17; 1 Corinto 6:19, 20; at 1 Corinto 10:31. Paano nakatutulong ang mga talatang ito upang ating maunawaan ang isang paraan para maluwalhati natin ang Diyos?`

Ayon kay apostol Pablo, ang ating mga katawan ay santuwaryo, ang tirahan ng Espiritu ng Diyos, isang templong ginawang banal ng presensya ng Diyos. Nagbibigay ang Kasulatan sa atin ng isang malinaw na panawagan para luwalhatiin ang Diyos sa bawat aspeto ng ating buhay. Kapag ang Diyos ang sentro ng ating buhay, ang tanging hangarin natin ay ang magbigay ng kaluwalhatian sa Kanya, maging sa ating pagkain, ating pananamit, ating libangan, o ating pakikitungo sa iba. Nagbibigay tayo ng kaluwalhatian sa Diyos habang inihahayag natin sa mundo ang Kanyang karakter ng pag-ibig sa pamamagitan ng ating pagtatalaga sa paggawa ng Kanyang kalooban. Ito ay higit na mahalaga ayon sa liwanag ng panghuling panahong paghuhukom sa lupa.

`Basahin ang Roma 12:1, 2. Anong panawagan ang ginawa ni apostol Pablo tungkol sa kabuuan ng ating mga pagpili sa buhay?`

Ang salitang Griyego sa Bagong Tipan para sa mga katawan sa talatang ito ay somata, na mas magandang isalin bilang pinagsamang kabuuan ng kung sino ka—katawan, isipan, at damdamin. Sa salin sa Biblia ng Phillips, isinalin ang pananalitang ito na “kaaya-ayang paglilingkod” bilang isang “gawa ng matalinong pagsamba.” Sa madaling salita, kapag ikaw ay gumawa ng lubos na pagtatalaga para “matakot sa Diyos” at “luwalhatiin Siya” sa lahat ng iyong ginagawa, na ibinibigay ang iyong pag-iisip, katawan at mga damdamin sa Kanya, ito ay isang gawa ng matalinong pagsamba. At, gayundin, sa liwanag ng paghuhukom ng Diyos, ang pagsunod ay tunay na isang magandang ideya.

`Isipin kung ano ang ginagawa mo sa iyong katawan. Ano ang maaari mong gawin upang matiyak na talagang niluluwalhati mo ang Diyos sa pamamagitan nito?`