---
title:  Matakot sa Diyos
date:   16/04/2023
---

Ang layunin ng aklat ng Apocalipsis para sa ating henerasyon ay para ihanda ang isang bayan na maging handa para sa nalalapit na pagdating ni Jesus at makiisa sa Kanya sa pagbibigay sa mundo ng Kanyang mensahe para sa huling araw. Inihahayag ng Apocalipsis ang mga panukala ng Diyos at inilalahad ang mga plano ni Satanas. Ipinakikita nito ang pangwakas na panawagan ng Diyos, ang Kanyang mahalaga, walang hanggan, at pangkalahatang mensahe para sa sangkatauhan.

`Basahin ang apurahang panawagan ni Juan para sa huling panahon sa Apocalipsis 14:7. (Tingnan rin ang Genesis 22:12; Awit 89:7; Kawikaan 2:5; Ecclesiastes 12:13, 14; Efeso 5:21.) Anong tagubilin ang ibinibigay niya sa atin?`

Ang salitang Griyego sa Bagong Tipan para sa “takot” sa Apocalipsis 14:7 ay phobeo. Hindi ito ginamit dito sa diwa ng pagkatakot sa Diyos kundi sa diwa ng pagpipitagan, paghanga, at paggalang. Nagbibigay ito ng isipan nang lubos na katapatan sa Diyos at lubos na pagpapasakop sa Kanyang kalooban. Ito ay isang saloobin ng pag-iisip na nakasentro sa Diyos sa halip na nakasentro sa sarili. Ito ay kabaligtaran ng saloobin ni Lucifer sa Isaias 14:13, 14, nang sabihin niya sa kanyang puso, “Ako’y aakyat sa langit, sa itaaas ng mga bituin ng Diyos aking itatatag ang aking trono sa itaas; ako’y uupo sa bundok na pinagtitipunan, sa malayong hilaga. Ako’y aakyat sa itaas ng mga kaitaasan ng mga ulap, gagawin ko ang aking sarili na gaya ng Kataas-taasan”.

Sa halip, ito ang saloobin ni Cristo, na, bagaman “nasa anyo ng Diyos. . . siya’y nagpakababa sa kanyang sarili, at naging masunurin hanggang sa kamatayan, maging sa kamatayan man sa krus” (Filipos 2:6, 8).

Ang diwa ng dakilang tunggalian ay umiikot sa pagpapasakop sa Diyos. Si Lucifer ay nakasentro sa sarili. Tumanggi siyang magpasakop sa anumang kapangyarihan maliban sa kanyang sarili. Sa halip na magpasakop sa Isa na nasa trono, ginusto ni Lucifer na mamuno mula sa trono. Sa simpleng salita, ang pagkatakot sa Diyos ay ang unahin Siya sa ating pag-iisip. Ito ay ang talikuran ang ating pagiging makasarili at pagmamalaki at ang mamuhay ng buo para sa Kanya.

At malinaw na maaaring mahalaga ito dahil ito ang mga unang salita na lumabas sa bibig ng una sa tatlong anghel. Samakatuwid, dapat tayong mag-ingat.

`Ano ang iyong sariling karanasan tungkol sa pagkatakot sa Diyos? Paano mo ipapaliwanag sa isang tao, sa isang positibong paraan, kung bakit “ang pagkatakot sa Diyos” ay isang mabuting bagay?`