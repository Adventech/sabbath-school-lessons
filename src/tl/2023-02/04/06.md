---
title:  Mga Nagtagumpay sa Apocalipsis
date:   20/04/2023
---

“Narito ang panawagan para sa pagtitiis ng mga banal, sa mga tumutupad sa mga utos ng Diyos, at humahawak ng matatag sa pananampalataya ni Jesus” (Apocalipsis 14:12). Ito ang paglalarawan sa tapat na bayan ng Diyos sa mga huling araw. Ngunit, ang natatanging paraan para tuparin ang utos ng Diyos, noon at ngayon, ay sa pamamagitan ng pananampalataya ni Jesus. Pansinin na hindi nagsasabi ang ating talata na, “pananampalataya kay Jesus,” bagaman ito ay lubhang mahalaga, ngunit ang pananalitang, “pananampalataya ni Jesus,” ay higit pang mahalaga. Ito ang kalidad ng pananampalataya na nagpakilos kay Cristo upang magtagumpay laban sa mga pinakamatinding tukso ni Satanas. Ang pananampalataya ay isang kaloob na ibinibigay sa bawat mananampalataya. Kapag ating ginagamit ang pananampalatayang inilalagay ng Banal na Espiritu sa ating mga puso, lumalago ang pananampalatayang iyon. Nagtatagumpay tayo, hindi sa pamamagitan ng ating lakas, kundi sa pamamagitan ng buhay na Cristo na gumagawa sa pamamagitan natin. Nagtatagumpay tayo hindi dahil sa kung sino tayo kundi dahil sa kung sino Siya.

Kaya natin magtagumpay dahil nagtagumpay Siya. Mananalo tayo dahil nanalo Siya. Magwawagi tayo laban sa mga tukso dahil nagwagi Siya laban sa mga tukso.

`Basahin ang Hebreo 4:14–16 at Hebreo 7:25. Ano ang paraan para magtagumpay at mamuhay ng buhay na “natatakot sa Diyos” at “magbigay luwalhati sa Kanya”?`

Si Jesus, ang banal na Anak ng Diyos, ay nagtagumpay laban sa mga lalang ng diyablo. Hinarap Niya ang mga tukso habang nagtitiwala sa mga pangako ng Diyos, na isinusuko ang Kanyang kalooban sa kalooban ng Ama at dumedepende sa kapangyarihan ng Ama. Nagtitiwala sa Kanya, tumitingin sa Kanya, naniniwala sa Kanya, tayo rin ay maaaring magtagumpay. Si Jesus ang lahat at lahat sa atin, at ang mga mensahe ng tatlong anghel ay tungkol lahat sa Kanya. Ang mensahe ng Apocalipsis ay mensahe ng tagumpay, hindi pagkatalo. Nagsasalita ito tungkol sa isang bayan na sa pamamagitan ng Kanyang biyaya at ng Kanyang kapangyarihan ay nagtagumpay.

Ang salitang “magtagumpay” sa isang anyo o iba pa ay ginamit ng 11 beses sa aklat ng Apocalipsis. Sa pangitain ng pitong iglesya na kumakatawan sa iglesya ng mga Cristiano mula noong unang siglo hanggang sa ating kapanahunan, mayroong mga mananampalataya sa bawat henerasyon na, ayon kay Juan ay “nagtagumpay.” Sa katapusan ng panahon yaong ang mga “nagtagumpay” ay magmamana ng lahat ng bagay (Apocalipsis 21:7). Hindi ito legalismo. Ito ay pagtatagumpay sa pamamagitan ni Jesu-Cristo, na ang sakdal na buhay ng sakdal na katuwiran, at tanging iyon lamang, ang nagbigay sa kanila ng pangako ng buhay na walang hanggan. Ito ay pananampalatayang gumagawa. Ito ay nagpapabago, nagpapabago ng buhay, mahimalang biyaya sa buhay ng mananampalataya.

`May mga bagay ba sa iyong buhay na nais mong mapagtagumpayan? Paano natin isasagawa ang ating mga pagnanais? Anong praktikal na mga hakbang ang magagawa natin para maging isa sa mga “mananagumpay” ng Apocalipsis?`