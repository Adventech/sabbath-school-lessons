---
title:  Pagkatakot at Pagsunod sa Diyos
date:   17/04/2023
---

Ano pa ang itinuturo ng Biblia sa atin kung ano ang kahulugan nang matakot sa Diyos?

`Basahin ang Deuteronomio 6:2; Awit 119:73, 74; at Ecclesiastes 12:13, 14. Ano ang inihayag ng mga talatang ito na bunga ng “pagkatakot sa Diyos”?`

Ang mga talatang ito ay nagpapakita ng kaugnayan sa pagitan ng pagkatakot sa Diyos at pagsunod sa Kanyang mga utos. Ang pagkatakot sa Diyos ay isang saloobin ng mapitagang paggalang na umaakay sa atin sa pagsunod. Ang mahalagang panawagan ng langit ay para doon sa mga naligtas sa pamamagitan ng biyaya na maging masunurin sa mga utos ng Diyos (Efeso 2:8–10). Ang biyaya ay hindi nagpapalaya sa atin sa pagsunod sa mga utos ng Diyos. Pinalalaya tayo ng ebanghelyo mula sa hatol ng kautusan, hindi sa ating responsibilidad na sundin ito.

Hindi lamang tayo inililigtas ng biyaya mula sa pagkakasala ng ating nakaraan, kundi binibigyang kapangyarihan din tayo nito na mamuhay sa kasalukuyan ng banal at masunuring pamumuhay. Ipinahayag ni apostol Pablo na “tumanggap kami ng biyaya at pagka-apostol, para sa pagsunod sa pananampalataya sa lahat ng mga bansa” (Roma 1:5).

Mayroong ilang mga tao na may kakaibang isipan na ang kaligtasan sa pamamagitan ng biyaya ay parang nagpapawalang-halaga sa kautusan ng Diyos o pinapaliit ang pangangailangan ng pagsunod. Naniniwala sila na anumang usapan tungkol sa pagsunod ay legalismo. Ipinahayag nila, Ang gusto ko lamang ay si Jesus. Ang tanong ay, “Aling Jesus?” Isang Jesus na tayo ang may gawa, o ang Jesus ng Kasulatan? Ang Cristo ng Kasulatan ay hindi kailanman umakay sa atin na maliitin ang Kanyang kautusan, na siyang kopya ng Kanyang karakter. Ang Cristo ng Kasulatan ay hindi kailanman umakay sa atin na bawasan ang mga doktrina ng Bibliya, na mas malinaw na naghahayag kung sino Siya at ang Kanyang plano para sa mundong ito. Ang Cristo ng Kasulatan ay hindi kailanman umakay sa atin na pababain ang Kanyang katuruan sa mga kasabihang hindi mahalaga. Si Cristo ang kabuuan ng lahat ng katotohanang doktrinal. Si Jesus ay katotohanan na nagkatawangtao. Siya ang doktrinang isinakabuhayan.

Ang panghuling panawagan ng Apocalipsis ay tumatawag sa atin sa pamamagitan ng pananampalataya kay Jesus na tanggapin ang kabuuan ng lahat ng kanyang iniaalok. Tinatawag tayo nito na “matakot sa Diyos,” na ipinahahayag sa pamamagitan ng pananampalataya sa Kanyang tumutubos na kapangyarihan upang bigyan tayo ng kapangyarihan na mamuhay ng banal at masunuring buhay.

`Paanong ang mga salita dito ni Jesus na—“At huwag ninyong katakutan ang mga pumapatay ng katawan, ngunit hindi nakakapatay ng kaluluwa. Kundi katakutan ninyo siyang makakapuksa ng kaluluwa at ng katawan sa impiyerno” (Mateo 10:28)— ay matutulungan tayong maunawaan kung ano ang ibig sabihin ng matakot sa Diyos?`