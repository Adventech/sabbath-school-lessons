---
title:  Pag-alam sa Katotohanan
date:   19/06/2023
---

`Basahin ang Juan 8:32, Juan 7:17, at Juan 17:17. Anong mga pangako ang ibinigay ni Jesus tungkol sa pagkaalam sa katotohanan at kung saan ito matatagpuan?`

Ang huling panawagan ng Diyos sa Kanyang bayan ay ang tumakas mula sa kamalian ng Babilonya at lumakad sa liwanag ng walang hanggang katotohanan na matatagpuan sa Kanyang Salita. Ang susi sa lahat ng bagay ay ang Biblia. Hangga’t ang mga tao ay nananatili sa Biblia at sumusunod sa mga itinuturo nito, hindi sila malilinlang sa huling krisis, lalo na tungkol sa Sabbath.

Ang mensahe ng ikalawang anghel ay humihimok sa atin na tanggapin ang katotohanan sa halip na ang kamalian, ang Kasulatan sa halip na tradisyon, at ang mga aral ng salita ng Diyos sa halip na mga kamalian ng huwad na doktrina.

Ang mensahe ng ikatlong anghel, na sumunod sa unang dalawang anghel, ay nagbibigay ng isang babala laban sa tanda ng hayop. Sa lahat ng mga propesiya ng Biblia, ang hayop ay kumakatawan sa isang kapangyarihang pulitikal o relihiyon. Ang hayop sa dagat sa Apocalipsis 13 at 14 ay bumangon mula sa Roma bilang isang sistema ng pagsamba. Kalaunan, ang kapangyarihang ito ng Roma ay nagpalawak ng impluwensya nito sa buong sanlibutan at mamumuno sa isang kilusan upang magkaisa ang simbahan at estado. Ang layunin ay upang makamit ang pagkakaisa ng mundo sa panahon ng kaguluhang ekonomiya, natural na sakuna, kaligaligan sa lipunan, pandaigdigang krisis sa pulitika, at pansanlibutang digmaan.

At sa kalaunan, mangunguna ang Estados Unidos sa pandaigdigang samahan. “Sa pamamagitan ng dalawang malaking kamalian, ang kawalang kamatayan ng kaluluwa at ang kabanalan ng Linggo, dadalhin ni Satanas ang mga tao sa ilalim ng kanyang mga pandaraya. Habang ang nauna ay maglalagay ng pundasyon ng espirituwalismo, ang huli ay lilikha ng isang bigkis ng simpatya sa Roma. Ang mga Protestante ng Estados Unidos ay mauuna sa pag-uunat ng kanilang mga kamay sa kabilang dako upang hawakan ang kamay ng espirituwalismo; aabot sila sa kalaliman upang makipagkapit-kamay sa kapangyarihan ng Roma; at sa ilalim ng impluwensya ng pagkakaisa ng tatlo, ang bansang ito ay susunod sa mga hakbang ng Roma sa pagyurak sa mga karapatan ng konsensya.”—Ellen G. White, The Great Controversy, p. 588.

Ang mga mensaheng ito ay nagtatapos sa isang agarang panawagan para sa mga tapat na tagasunod ni Cristo na sundin ang mga utos ng Diyos sa pamamagitan ng buhay na pananampalataya kay Jesus na naninirahan sa kanilang mga puso (Apocalipsis 14:12).

`Paano mo uunawain ang mga salita ni Jesus na “palalayain ka ng katotohanan”? Ano ang kahulugan nito? Paano ka pinalaya ng katotohanan? Ano ang ibig sabihin na maging “malaya” ayon sa kontekstong ito?`