---
title:  Ang Kordero, ang Pinatay na Kordero
date:   22/06/2023
---

Maraming mga simbolo sa Apocalipsis, biblikal na mga simobolo ng kahalagahan; iyon ay, isang dragon sa langit (Apocalipsis 12:3, 4, 7), mga anghel na lumilipad sa gitna ng langit (Apocalipsis 14:6), isang babae na nakaupo sa isang pulang hayop (Apocalipsis 17:3), at iba pa. Ang mga ito ay nasa Salita ng Diyos; kinasihan ng Banal na Espiritu si Juan upang ilagay ang mga ito doon, at mayroon silang mahalagang tungkulin sa paghahayag ng katotohanan para doon sa mga nagbabasa ng mga salita ng aklat na ito at ginagawa ang mga ito, dahil, tulad ng sinasabi nito, “Mapalad ang bumabasa at ang nakikinig ng mga salita ng propesiya at tumutupad ng mga bagay na nasusulat dito, sapagkat ang panahon ay malapit na (Apocalipsis 1:3).

Ganun man, mayroon pang isang larawan na paulit-ulit na lumabas sa buong aklat ng Apocalipsis. Ano ang larawan, at ano ang kinakatawanan nito?

`Basahin ang Apocalipsis 5:6, 8, 12; Apocalipsis 7:17; Apocalipsis 14:1; Apocalipsis 15:3; Apocalipsis 19:7; Apocalipsis 21:22, 23; at Apocalipsis 22:1, 3. Ano ang kahulugan ng simbolismo ng kordero, at bakit ito lalabas ng maraming beses sa aklat ng Apocalipsis?`

Siyempre, gaya nang sinasabi ng mga panimulang salita sa aklat, ito ay isang Pahayag ni “Jesu-Cristo.” At hindi lamang isang Kordero, kundi isang Kordero na “pinatay” (Apocalipsis 5:6, 12; Apocalipsis 13:8). Iyon ay, ipinako sa krus si Jesu-Cristo. Narito ang puso at kaluluwa, hindi lamang ng buong Biblia, kundi ng aklat ng Apocalipsis at ng mga mensahe ng tatlong anghel. Hindi tayo magiging tapat sa ating tungkulin, hindi natin kayang gawin ang gawain na inatang ng Dios sa iglesya, maliban kung nasa atin ang Kordero, ang pinatay na Kordero, si Jesus na ipinako sa krus, isang sakripisyo para sa ating mga kasalanan, bilang sentro ng ating mensahe.

“Kailangang intensyonal nating ilagay ang Korderong pinaslang sa mismong sentro ng ating mga doktrina at misyon at sa puso ng bawat sermon na ipinapangaral natin, bawat artikulo na ating sinusulat, bawat panalangin na ating inuusal, bawat awit na ating inaawit, at bawat pag-aaral ng Biblia na ibinibigay natin, at sa lahat na ating ginagawa. Hayaang ang pag-ibig na ipinahayag ng Kordero na krus ay magbago ng paraan ng pakikitungo natin sa isa’t isa at mag-udyok sa atin na pangalagaan din ang mundo.”—Ángel Manuel Rodriguez, “The Closing Of The Cosmic Conflict: Role Of The Three Angels’ Messages,” unpublished manuscript, p. 70.

Iyon ay, sa gitna ng larawan ng mapanganib na mga hayop, ng isang dragon na nakikipagdigma, ng mga salot, ng mga pag-uusig, at ng tanda ng hayop, nananatili ang Kordero  sa harap at sentro, ang Korderong pinatay. At Siya lamang, at kung anong Kanyang ginawa para sa atin, ginagawa ngayon, at gagawin pa bago matapos ang lahat—sa huli, Siya talaga ang pinapatungkulan ng kung ano ang ipinapahayag ng mensahe ng tatlong anghel.

`Bakit napakahalagang panatilihin ang pinatay na Kordero sa sentro ng ating mensahe, hindi lamang para sa pag-aakay sa iba papunta dito kundi para na rin sa iyong sariling espirituwal na buhay?`