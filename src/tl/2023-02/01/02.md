---
title:  Ang Labanan sa Langit
date:   26/03/2023
---

Ang Apocalipsis 12 ay nagpapakita ng isang daloy ng mga dramatikong yugto, mga larawan ng mahabang panahong labanan sa pagitan ng mabuti at ng masama na nagsimula sa langit ngunit magtatapos dito sa lupa. Dinadala tayo ng mga yugtong ito sa agos ng panahon, mula sa pambungad na tagpo ng paghihimagsik ni Satanas sa langit hanggang sa kaniyang malupit na pag-atake sa bayan ng Diyos sa mga huling araw.

`Basahin ang Apocalipsis 12:7â€“9 na naglalarawan ng pangsansinukob na labanan sa pagitan ng mabuti at masama. Paano posibleng mangyari ang isang bagay na tulad nito sa langit? Ano ang ipinapahiwatig ng mga talatang ito tungkol sa realidad ng malayang kalooban, at malayang pagpili?`

Ang kalayaan na pumili ang isang pangunahing prinsipyo sa pamahalaan ng Diyos, kapuwa sa langit at sa lupa. Hindi lumikha ang Diyos ng mga robot, maging sa langit man o sa lupa. Dahil sa nilikha tayo mula sa larawan ng Diyos, tayong mga tao ay maaaring gumawa ng mga pagpiling moral.

Ang kapangyarihan ng pagpili ay nakabigkis sa kakayahang umibig. Kung aalisin mo ang kapangyarihang pumili, iyong sinisira ang kakayahang umibig, sapagkat ang pag-ibig kailanman ay hindi puwedeng puwersahin o pilitin. Ang pag-ibig ay isang pagpapahayag ng malayang kalooban. Ang bawat anghel sa langit ay nahaharap sa pagpili kung tutugon sa pag-ibig ng Diyos o tatalikod na may pagkamakasarili, pagmamataas, at at kapalaluan. Kung paanong ang mga makalangit na anghel ay hinarap ng pag-ibig na may walang hanggang pagpili, inilahad ng Apocalipsis na ang bawat isa sa atin ay may pamimilian sa panghuling labanan sa lupa.

Kailanman ay hindi nagkaroon ng neutralidad sa dakilang tunggalian (tingnan ang Lucas 11:23), at wala nito sa panghuling digmaan sa lupa. Kung paanong ang bawat anghel ay pumili sa panig ni Jesus o sa panig ni Lucifer, ang buong sangkatauhan ay dadalhin sa kanilang panghuli at hindi mababagong pagpili sa huling panahon. Sino ang tatanggap ng ating katapatan, ng ating pagsamba, at ng ating pagsunod? Ito ang palaging isyu sa sangkatauhan, at magiging ganito ito, gaano man kadramatiko ang panghuling krisis ng kasaysayan ng mundo.

Ngunit narito ang isang kahanga-hangang mabuting balita: Inilarawan ng Apocalipsis 12 ang tagumpay ni Cristo sa labanan, at ang kailangan lang nating gawin, gamit ang ating malayang kalooban, ay piliing pumanig sa Kanya. Gaano kainam na piliin ang panig sa isang labanan na alam mo, sa simula pa lang, na syang panig na mananalo.