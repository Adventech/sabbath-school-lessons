---
title:  Ang Pagtanggap sa Tagumpay ni Jesus
date:   28/03/2023
---

Gaya nang ipinakita sa Biblia, kailanman ay hindi natalo si Jesus sa pakikipaglaban kay Satanas. Siya ang makapangyarihang manananakop. Ang nagwagi laban sa mga kapangyarihan ng kasamaan. Isang bagay ang maniwala na si Jesus ay nagtagumpay laban sa mga tukso ni Satanas; at ibang bagay na maniwala na ang tagumpay ni Cristo ay tagumpay din natin.

`Basahin ang Apocalipsis 12:10. Anong pampatibay-loob ang dapat mong makuha mula sa katotohanang ang nag-aakusa sa iyo ay “itinapon na”?`

Bagaman ang digmaan ay nagpapatuloy pa rin sa lupa, nagapi na si Satanas. Tuldok. Ito ay totoo hindi lamang sa pinakasukdulang tagumpay ni Cristo sa rurok ng kasaysayan ng tao, kundi ito ay totoo rin sa ating pakikidigma laban sa mga pamunuan at mga kapangyarihan ng kasamaan sa ating mga personal na buhay. May mga Kristiyano ang nabubuhay sa bigong pagkatalo. Sila ay umaasa sa tagumpay laban sa ilang ugali o gawi ngunit hindi nila nila naintindihan ang katotohanan ng tagumpay ni Cristo para sa kanila sa kanilang mga personal na buhay.

`Basahin ang Apocalipsis 12:11. Anong katiyakan ng tagumpay ang ibinibigay ni Cristo sa atin sa talatang ito?`

Pitong beses sa mga mensahe sa Apocalipsis para sa pitong iglesya ay makikita natin ang pananalitang “ang magtagumpay.” Dito sa Apocalipsis 12:11, matutuklasan natin ang konseptong ito tungkol sa muling pagtatagumpay. Ang salitang “magtagumpay” sa orihinal na salita sa teksto ay nikao. Ito ay maaaring literal na isalin na “magtagumpay, manaig, magwagi, o lumabas na tagumpay.” Pansinin kung paanong posible sa atin ang maging mga mananagumpay. Pinatutunayan ng Apocalipsis 12:11 na ito ay “sa pamamagitan lamang ng dugo ng Kordero.”

Sa Apocalipsis 5:6, sa isang propesiyang pangitain, si Juan ay tumunghay sa langit at nakita ang “isang Korderong nakatayo, na tulad sa isang pinaslang.”

Ang sakripisyo ni Cristo ay siyang pinagtutuunan ng pansin ng buong langit. Wala nang mas dakila upang ipakita ang walang hanggan, at ang hindi masukat na pag-ibig ng Diyos maliban sa krus.

Kapag tinanggap natin sa pamamagitan ng pananampalataya ang ginawa ni Cristo para sa atin, ang ating utang ay inalis na, at tayo ay nakatayong sakdal sa paningin ng Diyos. Ang ating mga kasalanan ay pinatawad (Colosas 1:14, Efeso 1:7, Colosas 2:14), “at itinapon na ang tagapag-paratang sa ating mga kapatid” (Apocalipsis 12:10). Tayo ay tinubos, nagtagumpay, at iniligtas, hindi dahil sa ating mga kabutihan kundi dahil sa mga tagumpay ni Cristo para sa atin.