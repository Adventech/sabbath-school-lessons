---
title:  Ang Babae sa Ilang
date:   29/03/2023
---

`Basahin ang Apocalipsis 12:6 at ihambing ito sa Apocalipsis 12:14–16. Maingat na pansinin ang yugto ng panahon. Ang atake ni Satanas sa “babae” (ang iglesya ng Diyos), at ang probisyon ng Diyos para sa Kanyang bayan. Ano ang sinasabi ng mga talatang ito?`

Ang 1,260 araw sa Apocalipsis 12:6 ay kahalintulad sa panahon, mga panahon at kalahati ng panahon sa Apocalipsis 12:14. Ang kaparehong propesiya ng panahon na inilalarawan ang kaparehong yugto ng panahon na makikita sa Daniel 7:25, Apocalipsis 11:2,3, at Apocalipsis 13:5. Dahil sa ang mga ito ay mga propetikong simbolo (isang literal na babae na may mga pakpak na hindi pumunta sa ilang), ating iniaangkop ang propetikong panahon, ang prinsipyo ng [isang] araw [para sa isang] taon (tingnan halimbawa ang Bilang

14:34 at Ezekiel 4:4–6) sa mga propesiyang ito. Nangangahulugan lamang itong ang isang propetikong araw ay katumbas ng isang taon. Sa pagkomento sa kaparehong propetikong yugto ng panahon sa Apocalipsis 11:2, sinabi ng Andrews University Study Bible, “Kung ganon, ang mga tagapagsalin na historicist ay karaniwang nauunawaan ang yugto ng 1,260 propetikong araw na mangahulugang literal na 1,260 mga taon na masusukat mula A.D. 538 hanggang 1798” (p. 1,673 komento sa Apocalipsis 11:2). Isang tiwaling iglesya—kasama ang isang tiwaling estado—pinahirapan, inusig, at may pagkakataon na pinagpapatay ang tapat na bayan ng Diyos.

Ang mabangis at mala-satanas na pag-uusig ng mga Cristiano na naniniwala sa Biblia ay isang karugtong ng dakilang tunggalian sa pagitan ng mabuti at ng masama. Paglabas sa kadiliman ng Middle Ages, sa panahon ng Repormasyon, ang mga lalaki at babae ay naharap sa isang pagpili. Sila ba ay mananatiling tapat sa Salita ng Diyos, o kanilang tatanggapin ang mga aral ng mga pari at mga alagad ng simbahan? Muli nagtagumpay ang katotohanan, at ang Diyos ay mayroong isang bayan na tapat sa Kanya sa harap ng malakas na oposisyon.

Mayroong ilang kahanga-hanga at lubos na nagpapalakas ng loob na mga pahayag tungkol sa pangangalaga ng Diyos sa mga talatang ito. Ginamit ng Apocalipsis 12:6 ang pananalitang, “isang lugar na inihanda ng Diyos” (NKJV). Ipinahayag ng Apocalipsis 12:14 na ang babae ay “inalagaan” sa ilang, at ipinahayag ng Apocalipsis 12:16, “tinulungan ng lupa ang babae.” Sa panahon ng matinding pag-uusig, nagkaloob ang Diyos sa Kanyang iglesya. Gaya nang Kanyang ginawa noon, gagawin rin Niya ito sa Kanyang nalabi sa huling panahon.

`Isalaysay ang isang panahon ng pagsubok o kahirapan sa iyong buhay nang ikaw ay madaling nanghina ang loob, ngunit nagkaloob ang Diyos ng isang lugar na kanlungan para sa iyo at inalagaan ka sa iyong mga hamon. Paano nagbigay ng suporta ang Diyos noong panahong kailangangkailangan mo ito?`