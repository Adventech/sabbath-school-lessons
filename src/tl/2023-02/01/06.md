---
title:  Ang Nalabi ng Diyos sa Huling Panahon
date:   30/03/2023
---

Ang diyablo ay nakikipaglaban na kay Cristo simula pa nang kanyang rebelyon sa langit (Apocalipsis 12:7). Ang layunin ni Satanas noon at ang kanyang layunin ngayon ay agawin ang pamamahala sa sansinukob (tingnan ang Isaias 14:12–14). Ang tuon ng kanyang pansin sa mga huling araw ng kasaysayan ng sanlibutan ay ang bayan ng Diyos. Mariing ipinahayag ng Apocalipsis 12:17 na ang dragon (si Satanas) ay nagalit sa babae (ang iglesya) at humayo upang makipagdigma sa nalabi ng kanyang lahi. Ang pananalitang ito, ang nalabi sa kanyang lahi, ay isinalin sa “ang nalabi” sa King James Version. Ang nalabi ng Diyos ay nananatiling tapat kay Cristo, masunurin sa Kanyang katotohanan, at tapat sa Kanyang misyon.

`Basahin ang Apocalipsis 12:17. Anong katangian ng nalabi ng Diyos, ang Kanyang iglesya sa huling araw, ang matatagpuan sa talatang ito?`

Sa Apocalipsis 12:17, si Satanas (ang dragon) ay nagalit sa babae, ang iglesya ng Diyos. Nagngangalit ang diyablo sa isang bayan na tumutupad sa mga utos ng Diyos at kanyang gagawin ang lahat para wasakin sila.

Sa bandang huli, nagsulsol siya na magkaroon ng isang utos upang sila ay hindi makabili o makapagbenta at sila ay maikulong at iharap sa kamatayan (tingnan ang Apocalipsis 13:14–17). Kung hindi kayang sirain ni Satanas si Cristo, tatangkain niyang sirain ang sentro ng malalim na pagmamahal ni Cristo—ang iglesya ni Cristo. Ang huling digmaan sa lupa ay hindi nakasentro sa Gitnang Silangan at ang iba’t ibang mga labanan doon; ito ay nakatuon sa mga isipan ng bayan ng Diyos na nakakalat sa buong mundo. Ito ay digmaan sa pagitan ng dalawang magkasalungat na puwersa, si Cristo at si Satanas. Muli, walang sinuman ang nasa gitna.

Ang pangunahing tanong sa panghuling digmaang ito ay, “Nakanino ang ating katapatan? Nasaan ang ating katapatan?” Nananawagan ang langit sa mga mananampalataya na labis na nahalina ng pag-ibig ni Cristo, na tinubos ng Kanyang biyaya, na nakatalaga sa Kanyang mga layunin, na pinalakas ng Kanyang Espiritu, at lubhang masunurin sa Kanyang mga utos na handa silang humarap sa kamatayan para sa Kanyang layunin.

Ang ating mundo ay patungo sa isang malaking krisis. Ngunit kay Jesus, sa pamamagitan ni Jesus, dahil kay Jesus, ang ating tagumpay ay tiyak—hangga’t tayo ay nananatiling konektado sa Kanya, na ginagawa natin sa pamamagitan ng pananampalataya, isang pananampalatayang umaakay sa pagsunod. Ang lahat ng ito ay nauuwi sa ating sariling pagpili.

`Paano mo nakikita ang realidad ng Apocalipsis 12:17 na naganap sa iyong sariling buhay, sa iyong karanasang Kristiyano? Iyon ay, sa anong mga paraan mo nakikita ang dakilang tunggalian na nagaganap sa iyong sariling buhay?`