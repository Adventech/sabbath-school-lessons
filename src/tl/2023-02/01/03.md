---
title:  Ang Pag-atake ni Satanas
date:   27/03/2023
---

Mula sa simula, sinikap ni Satanas (tingnan ang Apocalipsis 12:4, 5) na sirain si Jesus. Ngunit, sa bawat pagtatangka ni Satanas, nabibigo siya. Halimbawa, noong ipinanganak si Cristo, isang anghel ang nagbabala kay Jose at Maria tungkol sa mabagsik na mga panukala ni Herodes, at sila ay tumakas papunta sa Ehipto. Hinarap ni Jesus ang mga pinakakaakit-akit na mga tukso ni Satanas sa ilang sa pamamagitan ng “Nasusulat,” kaya’t nakatagpo Siya ng proteksyon sa Salita ng Diyos. Sa Kanyang kamatayan sa krus, inihayag Niya ang lawak ng Kanyang pag-ibig at iniligtas tayo mula sa parusa ng hatol sa kasalanan. Sa Kanyang muling pagkabuhay, bilang ating nabubuhay na Punong Saserdote, iniligtas Niya tayo mula sa kapangyarihan ng kasalanan sa ating buhay.

**Basahin ang Apocalipsis 12:4–6, 9; Efeso 5:25–27, 32; at Awit 2:7–9 at tukuyin ang mga sumusunod na simbolo:**

`Dragon`

`Babae`

`Batang Lalaki`

`Tungkod na Baal`

Sa Biblia, ang isang tungkod ay simbolo ng paghahari o pamamahala. Ang isang tungkod na bakal ay isang simbolo ng isang hindi nababali, makapangyarihan sa lahat, at hindi matatalong pamumuno. Hinarap ni Jesus ang bawat tukso na ating nararanasan, ngunit lumabas Siya na isang manlulupig. Ang diyablo ay isang talunang kaaway. Nagtagumpay si Jesus laban sa kanya sa pamamagitan ng Kanyang buhay, kamatayan, at pagkabuhay na mag-uli. Dahil sa tinalo na ni Jesus ang diyablo doon sa krus ng Kalbaryo, maaari rin tayong magtagumpay. Ang tagumpay ni Cristo laban kay Satanas ay lubos, ngunit ang dakilang tunggalian sa pagitan ni Cristo at Satanas ay hindi pa tapos.

Gayunpaman, kapag tinanggap natin sa pamamagitan ng pananampalataya ang ginawa ni Cristo para sa atin, ang ating utang na kasalanan ay kinansela at tayo’y pinatawad na. Tayo ay nakatayong sakdal sa harap ng Diyos, na tinakpan ng katwiran ni Cristo. Gaya nang sinulat ni Pablo tungkol sa pagiging “matagpuan sa kanya, na walang sarili kong katwiran na mula sa kautusan, kundi ang katuwiran sa pamamagitan ng pananampalataya kay Cristo, ang katuwirang buhat sa Diyos na batay sa pananampalataya” (Filipos 3:9). Kung tayo ay pinatawad, walang anumang bagay na maiaakusa laban sa atin. Nagtagumpay si Jesus at nagwagi magpakailanman sa pinakamatinding magagawa sa Kanya ng kasalanan at kasamaan. Siya ay gumawa ng lubos na pag-atake sa kasamaan at nagtagumpay laban dito. Kapag ating tinanggap si Jesus sa pamamagitan ng pananampalataya, ang Kanyang tagumpay ay atin na.

`Bakit ang katiyakan ng kaligtasan, dahil sa tagumpay ni Cristo laban kay Satanas ay lubhang napakahalaga sa atin? Paano magiging sariling karanasan natin ang sinulat ni Pablo sa Filipos 3:9?`