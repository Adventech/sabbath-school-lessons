---
title:  Karagdagang Isipan
date:   31/03/2023
---

Sa isang banda, maaari nating ipangatuwiran na walang pamimilian ang Diyos: kung gusto Niya ng mga nilalang na may kakayahang mahalin Siya at mahalin ang iba, kailangan Niyang likhain silang malaya. Kung hindi sila malaya, hindi sila maaaring magmahal, at magiging ano ang kalagayan ng ating sansinukob kung walang pag-ibig? Ito ay magiging gaya ng sinabi ng ilang tao: wala kundi isang walang isipang makina na kumikilos ayon sa mga estriktong batas ng sanhi at epekto at kung saan wala tayong malayang kalooban, walang malayang pagpili, wala kundi mga pakete ng laman-at-dugo ng mga subatomic particles na sumusunod sa mga batas ng physics. Hindi eksaktong magandang larawan, at hindi rin ito kumakatawan sa kung anong alam natin na totoo sa ating mga sarili. Halimbawa, sino sa ating kalagitnaan ang nag-iisip na ang ating pag-ibig sa ating mga magulang, ating mga anak, at ating mga asawa ay walang halaga kundi isang pagsasaayos ng mga atomo lamang?

“Ang batas ng pag-ibig bilang pundasyon ng pamahalaan ng Diyos, ang kaligayahan ng lahat ng matatalinong nilalang ay nakasalalay sa kanilang sakdal na pagsang-ayon sa mga dakilang prinsipyo ng katuwiran nito. Ninanais ng Diyos mula sa lahat ng Kanyang nilalang ang paglilingkod na may pag ibig—isang paglilingkod na nagmumula sa pagkilala sa Kanyang karakter. Hindi Siya nalulugod sa isang sapilitang pagsunod; at sa lahat ay ipinagkaloob Niya ang kalayaan ng kalooban, upang maibigay nila sa Kanya ang kusangloob na paglilingkod.

Hangga’t kinikilala ng lahat ng mga nilikha ang katapatan ng pag-ibig, mayroong sakdal na kaayusan sa buong sansinukob ng Diyos. Isang kagalakan para sa mga hukbo ng langit ang tuparin ang layunin ng kanilang Manlilikha. Natuwa sila na ipakita ang Kanyang kaluwalhatian at ipahayag ang Kanyang papuri. At habang ang pag-ibig sa Diyos ang pinakamataas, ang pag-ibig sa isa’t-isa ay may katapatan at hindi makasarili. Walang naganap na pagtatalo para sumira sa mga makalangit na pagkakaisa.”—Ellen G. White, Patriarchs And Prophets, pp. 34, 35.

**Mga Tanong Para sa Talakayan**:

`Bakit ang Apocalipsis 12 ay isang angkop na pambungad sa mga mensahe ng tatlong anghel lalo na kung isasaalang-alang ang paparating na labanan sa panahon ng katapusan?`

`Paano personal na nagbibigay-katiyakan sa iyo ang Apocalipsis 12 sa panahon ng mga tukso at pagsubok na araw-araw mong hinaharap?`

`May ilan na naniniwala na ang ating mga ikinikilos ay higit na pinagpapasyahan ng ating minanang katangian at ng ating kapaligiran. Sumasang-ayon ka ba o hindi?  Anong papel ang ginagampanan ng ating mga pagpili sa pagtukoy ng ating ugali? Talakayin ang kaugnayan sa pagitan ng ating pagpili at ng kapangyarihan ng Diyos na kumikilos sa ating buhay.`