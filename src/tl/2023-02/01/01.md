---
title:  Nagwagi si Jesus—Nagapi si Satanas
date:   25/03/2023
---

### Basahin para sa Pag-aaral sa Linggong Ito
Apocalipsis 12; Efeso 5:25–27, 32; Filipos 3:9; Daniel 7:25; Isaias 14:12–14; Apocalipsis 13:14–17.

> <p>Talatang Sauluhin</p>
> “Nagalit ang dragon sa babae, at umalis upang digmain ang nalabi sa binhi ng babae, ang mga tumutupad sa mga utos ng Diyos at ang mga may patotoo ni Jesus” (Apocalipsis 12:17).

Sa Outnumbered: Incredible Stories Of History’s Most Surprising Battlefield Upsets, ikinuwento ni Cormac O’Brien ang mga kuwento ng mga hukbo na, bagaman lubhang kulang sa bilang, ay nanalo pa rin. Sinasabi nito ang tungkol sa hukbo ni Hannibal na 55,000 sundalo, mula sa Carthage, na tinalo ang “hindi magagaping” hukbo ng mga Romano na may 80,000 sundalo. Sinasabi rin dito ang kahanga-hangang kuwento ng hukbong Griyego ni Alexander the Great na tinalo ang imperyo ng Persia.

Tayo rin ay nasa isang buhay-at-kamatayang labanan laban sa isang tusong kaaway. Tayo ay kulang sa bilang, na nakikipaglaban sa mga pambihirang balakid. Parang lumalabas na hindi matatalo ang kapangyarihan ng kasamaan. Tayo ay tila humaharap sa isang tiyak na kabiguan. Ang pagkatalo ay parang hindi maiiwasan. Parang lumalabas na ang tagumpay ay hindi nakikita. Mula lamang sa pananaw ng tao, waring madadaig tayo ng hukbo ni Satanas.

Ngunit, salamat sa Diyos, bagaman tayo ay talo sa bilang, bagaman ang mga balakid (ayon sa isip ng tao) ay nakasalansan laban sa atin, bagaman ang pag-atake ni Satanas ay marahas, sa pamamagitan ni Jesus, sa huli tayo ay mananalo. Ang tema ng huling aklat ng Biblia, ay ito: Nanalo si Jesus, Nagapi si Satanas. Ang puso ng labanang ito ay nakabalangkas sa Apocalipsis 12, ang pokus ng ating pag-aaral sa linggong ito. Ang pag-aaral na ito ay magbibigay sa atin ng mabuting paghahanda para maunawaan ang Apocalipsis 14 at ang mga mensahe ng tatlong anghel.

_*Pag-aralan ang liksyon sa Linggong ito bilang paghahanda sa Sabbath, Abril 1._