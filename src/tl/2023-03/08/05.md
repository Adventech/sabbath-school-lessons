---
title:  Ang Banal na Espiritu Sa Buhay Ng Mananampalataya
date:   16/08/2023
---

`Sa pagtalakay ng mga kasalanan sa pananalita sa loob ng Kristiyanong komunidad, anong pangaral ang ibinahagi ni Pablo tungkol sa presensya ng Banal na Espiritu sa mga mananampalataya? Efeso 4:30.`

Magkasabay na nagbigay si Pablo ng isang nakakatakot na babala at isang nakakaantig na pangako. Ang ating mga kasalanan sa isa't isa sa loob ng iglesya ay hindi maliliit na maling gawain na may maliit na kahihinatnan: ang nagpapalungkot sa Banal na Espiritu ay ang maling paggamit natin sa kaloob ng Diyos na pananalita upang sirain ang iba (Efeso 4:25–27, 29, 31, 32). Ang pagbanggit ni Pablo ng Isaias 63:10 ay nagbibigay diin sa seryosong babala: “Ngunit sila’y naghimagsik at pinighati ang kanyang Banal na Espiritu; kaya’t siya’y naging kaaway nila, at siya mismo ay lumaban sa kanila.”

Sa isang muling nagbibigay-katiyakang pangako, pinagtibay ni Pablo na ang Banal na Espiritu ay nagtatak sa mga mananampalataya mula sa araw na kanilang tinanggap si Cristo (Efeso 1:13, 14) hanggang sa “araw ng pagtubos” (Efeso 4:30). Ang relasyon ng Espiritu sa mananampalataya ay hindi marupok kundi matibay. Kapag binabalewala ng mga mananampalataya ang nananahang presensya ng Espiritu sa pamamagitan ng paggamit sa kaloob ng Diyos na pagsasalita bilang sandata, ang Espiritu ay hindi sinasabing umalis kundi nagdadalamhati. Hangad ng Espiritu na manatili sa mga mananampalataya, na markahan sila bilang pagaari at protektado ng Diyos, hanggang dumating si Cristo.

Binigyang diin ni Pablo ang buong pagka-Diyos ng Espiritu bilang “ang Banal na Espiritu ng Diyos” at itinampok ang pagka-persona ng Espiritu sa paglalarawan sa Banal na Espiritu bilang napipighati. (Tingnan din ang Roma 8:16, 26, 27; 1 Corinto 2:10, 13; 1 Corinto 12:11; Galacia. 5:17, 18.).

Dapat tayong tumahak nang may pag-iingat sa pagtalakay sa misteryo ng pagka-Diyos. Ang Espiritu ay kapwa kaisa at naiiba sa Ama at sa Anak. “Ang Espiritu ay may sariling kalooban at pumipili nang naaayon. Maaari siyang malungkot at lapastanganin. Ang gayong mga pananalita ay hindi angkop para sa isang kapangyarihan lamang o impluwensya kundi mga katangian ng isang tao. Ang Espiritu ba kung gayon ay isang tao na katulad mo at katulad ko? Hindi, gumagamit tayo ng limitadong terminolohiya ng tao upang ilarawan ang nauukol sa Diyos, at ang Espiritu ay hindi kailanman maaaring maging tao.”—Paul Petersen, GOD IN 3 PERSONS—IN THE NEW TESTAMENT (Silver Spring, MD: Biblical Research Institute, 2015), p. 20.

`Ito ay "ang Banal na Espiritu ng Diyos" na nabubuhay sa gayong matalik na pakikipag-ugnayan sa atin na ang ating mga aksyon ay sinasabing nakakaapekto sa Kanya. Ibinahagi natin ang buhay sa isang miyembro ng Kadiyosan na nakatalaga sa atin sa isang matibay na relasyon na nagtatak sa atin hanggang sa katapusan ng panahon. Ano ang dapat na tugon ng ating pananampalataya sa kamangha-manghang katotohanang ito?`