---
title:  Komento ng Guro
date:   18/08/2023
---

### Unang Bahagi: Pangkalahatang Ideya

**Susing Talata**: Efeso 4:22-24

**Pokus ng Pag-aaral**: Efeso 4:17-32; Colosas 3:1-17; Zacarias 3:3, 4; Zacarias 8:16; Isaias 63:10; Roma 8:16, 26, 27.

**Panimula**: Nang maipaliwanag sa mga taga-Efeso kung paano umiiral at nabubuhay ang isang ganap na Kristiyanong komunidad, sa Espiritu Santo at kay Cristo, ipinakita ni Pablo ang pag-iral na ito sa praktikal na mga termino. Ginamit niya ang unibersal na paghahalintulad ng damit ng tao—pagsusuot ng mga damit at pagpapalit nito—upang ilarawan ang pagbabago ng personal na pagkakakilanlan na nangyayari kapag binago ni Cristo ang buhay sa pamamagitan ng pananahan ng Banal na Espiritu. Ang pag-anib sa Kristiyanismo ay tulad ng pag-iiwan ng mga damit na bumubuo sa iyong lumang pagkakakilanlan at pagsusuot ng bagong mga damit na nagbibigay ng impresyon sa ibang tao na ikaw ay isa nang bagong tao. Ngunit ang pagiging Kristiyano ay hindi katulad ng pansamantalang pagtanggal ng mga lumang damit, para lamang sa gabi, at isusuot muli sa umaga. Sa halip, nang banggitin ni Pablo ang pagtanggal ng mga damit, ang ibig niyang sabihin ay tanggalin ang mga ito at itapon ito nang tuluyan.

Kaya naman, iniiwan, inaabandona, o itinatapon natin bilang isang “pagkawala” (Filipos 3:7, 8) ang mga bagay na “walang kabuluhan” ng Hentil na sanlibutan, na kinabibilangan ng makasalanang pananaw sa mundo at paraan ng pamumuhay ng kaharian ng mundong ito. Sa halip, tumatanggap tayo ng bagong pagkakakilanlan, bagong pagkamamamayan, at bagong ID, na siyang pasaporte sa kaharian ng Diyos. Gayunpaman, ang bagong ID ay higit pa sa isang papel na sertipiko. Sa halip, ang bagong ID ay nagpapahiwatig ng isang tunay na pagbabago ng pananaw sa mundo, pamumuhay, karakter, at relasyon ng isang tao sa iba pang mga miyembro ng iglesya at mga miyembro ng sangkatauhan. Ang bagong buhay na ito, gayunpaman, ay hindi isang pagbabago na proyekto batay sa ilang pilosopiya o ideolohiya ng tao (Juan 1:12, 13). Sa halip, ang pagkakakilanlang ito ay isang bagong buhay. Ang buhay na ito ay magiging posible lamang kapag ang isang tao ay nakatagpo at tinanggap ang Diyos na si Cristo Jesus at kapag pinahintulutan ng isang tao ang Banal na Espiritu na kumilos sa kanya.

**Mga Tema ng Aralin**: Itinatampok ng pag-aaral para sa linggong ito ang tatlong pangunahing tema:

1. Ang bagong buhay Kristiyano ay may kaibahan sa kalidad kaysa sa luma, makamundong buhay.

2. Ang pagbabago ng buhay at ng pagkakakilanlan ay posible lamang kay Cristo at sa Banal na Espiritu.

3. Ang presensya ng Banal na Espiritu sa ating buhay ay humahantong sa pagbabago ng ating pananaw sa mundo, pagkakakilanlan, pamumuhay, paguusap, ugali, at relasyon.

### Ikalawang Bahagi: Komentaryo

**Pananaw sa Mundo, Paraan ng Pamumuhay, Misyon sa Iba’t-ibang Kultura, Kritikal na Pag-aangkop, at Pagkahikayat**

Pinahahalagahan ng pangkasalukuyang lipunan ang pagiging inklusibo, pagtanggap, pangangalaga, at pagsulong ng mga lokal na kultura, pamumuhay, at pananaw sa mundo. Ang "lumang istilo" na mga misyonero ay pinupuna dahil sa pagwawalang-bahala sa lokal-nasyonal, o tribo-kultura, mga pamana at para sa pag-modelo ng mga lokal o rehiyonal na iglesya sa bukiran ng misyon sa mga interpretasyon ng Kristiyanismo mula sa “Kanluran” at sa kanilang mga pamumuhay. Bagama't ang isang kritikal na kontekstwalisasyon ay tiyak na may lugar sa mga misyon, dalawang lalong kaugnay na katanungan ang babangon: Anong mga elemento ng lokal na kultura ang maaaring ipagdiwang at mapangalagaan, at kung anong mga elemento ng lokal na kultura ang bahagi ng "lumang pagkatao" na dapat iwanan bilang makasalanan at “pang-sanlibutan”?

Maraming puntos ang maaaring idiin dito bilang sagot sa mga tanong na ito. Una, sa Efeso 4:17-32, inihambing ni Pablo ang mundo ng kasalanan, kawalangkabuluhan, kamangmangan, kadiliman, karumihan, galit, paninirang-puri, at panlilinlang (Efeso 4:17-22, 25, 31) sa mundo ng biyaya ng Diyos, katuwiran, kaalaman, liwanag, kadalisayan, katapatan, kabaitan, habag, pagpapatawad, at katotohanan (Efeso 4:25-29, 32). Sa huli, ang prinsipyo ng pagsusuri ng isang kultura o pamumuhay ay hindi isang ideolohiya o pilosopiya, tulad ng rasyonalismo, empirisismo, modernismo, pragmatismo, utilitarianismo, o postmodernismo. Sa halip, ang prinsipyo ng Biblia sa pagsusuri ng anumang kultura o paraan ng pamumuhay ay: “Huwag ninyong pighatiin ang Banal na Espiritu ng Diyos, na sa pamamagitan niya kayo ay tinatakan para sa araw ng pagtubos” (Efeso 4:30, NASB). Ang prinsipyong ito, kapag isinagawa, ay nagpapakita ng pag-ibig ng Diyos para sa atin at sa ating pagmamahal sa Kanya, at inihahayag ang katuwiran ng Diyos.

Pangalawa at dahil dito, hindi tinatalakay ni Pablo ang antropolohiya o ang pangangalaga ng kultural na pamana ng mundo. Hindi siya nakikibahagi sa pag-uuri ng mga kultura ng daigdig at pagsusuri ng ilang kultura sa liwanag ng iba. Sa halip, nananawagan siya para sa lahat ng kultura, Judio o Hentil, na suriin sa liwanag ng ebanghelyo ni Cristo Jesus at sa liwanag ng kultura at pamumuhay ng Kanyang kaharian. Sa kanyang mga sulat, si Pablo ay nakakita ng maraming pagsaway sa kultura ng mga Judio at tinawagan silang magsisi. Katulad nito, sinabi ni Pablo sa mga Hentil na tinatanggap sila ng Diyos sa Kanyang kaharian, sa Kanyang tipan, at sa Kanyang iglesya. Ngunit si Pablo ay hindi umiiwas sa pagkilala sa karamihan ng pananaw sa mundo ng mga Hentil(pagsamba sa maraming diyos, kathang-isip, base sa pilosopya) at paraan ng pamumuhay bilang walang saysay at makasalanan (Efeso 4:18, 19). Kaya, kung itinatampok ng ebanghelyo ang kasalanan sa buhay ng mga miyembro ng iglesya at sa kanilang mga kultura, dapat nilang aminin ito bilang kasalanan at talikuran ito. Kung hindi, ang kaligtasan ay hindi na kaligtasan mula sa kasalanan, kundi isang kultural na pagbibigay-katwiran para sa pagpaparaya sa isang makasalanang pamumuhay.

Totoo, lumalapit tayo sa Diyos bilang tayo, sa maruruming basahan ng kasalanan, ngunit hindi tayo lumalapit sa Kanya upang manatili sa mga basahang iyon; sa halip, lumalapit tayo sa Diyos upang alisin ang mga basahang iyon, upang mahugasan, at lumakad sa “panibagong buhay” (Roma 6:4). Kung wala ang pagkaunawang ito, mawawalan ng kapangyarihan at mensahe ng kaligtasan ang Kristiyanismo. Ang Kristiyanismo ay hindi isang relihiyon na nagpapatibay sa sangkatauhan sa mga makasalanang paraan nito. Sa halip, hinahamon ng mensahe ng Biblia ang lahat ng mga bansa, tribo, wika, at kultura na suriin ang kanilang sarili sa liwanag ng Kasulatan at tanggapin ang paggawa ng Diyos at paghuhugas ng Banal na Espiritu upang tayo ay mabago. Sa ebanghelyo ni Pablo, hindi natin kayang protektahan ang isang makasalanang aspeto ng ating buhay sa pamamagitan ng pagdadahilang ito ay bahagi ng ating kultural na pamana o pananaw sa mundo. Sa katunayan, ang lahat ng makasalanan sa huli ay nakakasira ng sarili; sinisira ng kasalanan ang mga kultura at bansa sa halip na itaguyod o pasiglahin ang mga ito.

Ikatlo, ipinagdiriwang ng Diyos ang pagkakaiba-iba at mga kultural na pagpapahayag na naaayon sa ebanghelyo ng Kanyang kaharian. Dahil dito, hindi hinihiling ng ebanghelyo ang kumpletong pagkakapareho ng lahat ng kultura. Kapag ang isang kultura ay itinayo sa kahalagahan at pamumuhay ni Cristo, ito ay uunlad at yayaman.

Sa isang artikulo noong 1992 ng MINISTRY magazine, si Bge Schantz (1931– 2014), isang bantog na Seventh-day Adventist missiologist, ay nagmungkahi ng tatlong gabay na prinsipyo ng kontekstwalisasyon para sa Seventh-day Adventist na pamamaraan para sa misyon sa ibayong kultura:

Una, dapat na maunawaan nang tama ng misyonero sa ibayong kultura ang mga kuwento at turo sa Biblia sa orihinal nitong konteksto.

Pangalawa, ang misyonero sa ibayong kultura ay dapat na tumpak na mabigyang pagkakaiba ang unibersal na mga turo ng Biblia at ang kanilang mga prinsipyo at ang kanyang sariling pinahahalagahan at karanasan sa kultura.

Pangatlo, ang misyonero sa ibayong kultura ay dapat magkaroon ng tunay at malalim na interes at pag-unawa sa kultura ng mga taong pinaglilingkuran niya.

Kapag ang lahat ng mga elementong ito ay isinaalang-alang, ang sukdulang prinsipyo sa kontekstwalisasyon ay habang nagpapakita ng pagiging sensitibo sa iba't ibang elemento ng lokal na kultura, ang mga misyonero ay dapat pahintulutan ang mga biblikal na batas na matukoy ang mga bagong turo at gawi ng mga nahikayat.

Ibinahagi ni Schantz ang isang “babala” sa mga pinuno ng Seventh-day Adventist mission at evangelism: “Ang mga Kristiyanong iglesya ay natutukso na bumitaw sa dalisay na doktrina at layuning etika kapag tinanggap nila nang walang pasubali na ang Salita ng Diyos sa tuwina at sa lahat ng lugar ay kaugnay ng kultura at kasaysayan. Ang proseso ng kontekstwalisasyon ay tiyak na nagdudulot ng ilang problema. Ang pag-aangkop ng mga turo ng Biblia sa mga kultura ng mundo ay magdadala sa tagapagbalita ng pakikipag-ugnayan sa mga elementong mali, masama, at maka-demonyo. Ang nakalulungkot na resulta ng sobrang paglayo ay isang nakapipinsalang sinkretismo, na ipinipilit na pagsamahin ang mga magkasalungat na mga elemento ng relihiyon.” Dahil dito, si Schantz ay nagbigay ng konlusyon na: “Sa lahat ng kultura, pati na sa atin, may mga kaugaliang hinahatulan ng ebanghelyo, at kung ano ang itinatakwil ng Kasulatan ay dapat tanggihan ng mga misyonero at mga pinuno ng bansa.” Gayunpaman, ang prinsipyong ito ay hindi dapat maging dahilan para tayo ay maging walang pakialam sa inosenteng kultura ng mga lokal na tao. Sa halip, nanalangin si Schantz na “dapat bigyan tayo ng Panginoon ng misyon ng karunungan upang makilala ang pagkakaiba sa pagitan ng mga unibersal na dapat ipahayag sa buong mundo at ang opsyonal na mga bagay ng kulturang Kanluranin.”—“One Message—Many Cultures: How Do We Cope?” MINISTRY, June 1992, p. 11.

**Ang Bagong Tao**

Sa buong kasaysayan, ang mga tagapagtaguyod ng mga pilosopiya, ideolohiya, at kapangyarihan ay inaangkin o inangkin ang radikal na kakayahang baguhin ang sangkatauhan. Ang isang halimbawa ng gayong ideolohiya ay ang Marxismo, lalo na gaya sa itinaguyod sa Soviet Union. Dahil sa optimismo noong dekada 1970, itinaguyod ng mga Soviets ang ideya na sila, ang mga Soviets, ay nasa proseso ng pagsusulong ng ebolusyon ng tao sa pamamagitan ng pagdadala ng susunod na pagpapataas sa uri ng tao: ang mga taong Soviet. Ang mga taong Soviet ay iiwan ang lumang relihiyoso at ideolohikal na kapitalistang bagahe, at magbabago, samasama, tungo sa bago, Marxistang tao. Gaya ng ipinapakita ng kasaysayan, ang proyektong ito ng Soviet ay natapos sa lubos na kabiguan. Sa halip na lumikha ng bago at mas mabuting uri ng tao, ang mga taong Soviet, ang kuwento ay nagtapos sa malawakang paninirang-puring kasabihang homo sovieticus.

Tungkol sa ebolusyon, lalo na sa ikalawang kalahati ng ikadalawampung siglo, ang mga teistikong ebolusyonista tulad ni Teilhard de Chardin ay nagsulong ng ideya ng paglitaw ng bagong tao, ang espirituwal na tao. Habang naniniwala si Teilhard de Chardin na ang mga tao ay nakikibahagi pa rin sa proseso ng ebolusyon mula sa anyo ng hayop, naisip niya ang isang sandali ng Omega sa hinaharap kung saan ay iiwan ng mga tao ang kanilang lumang pamana ng mapanlinlang na pag-uugali at magbabago tungo sa bagong pagkatao na nailalarawan ng pandaigdigang kamalayan at unibersal na pag-ibig.

Ito ay dalawang halimbawa lamang ng mga ideolohiya o pilosopiya na nagsusumikap na baguhin ang mga makasalanang tao tungo sa “mga bagong tao.” Bagama't ang mga pilosopiyang ito ay tila radikal, sa katunayan, lahat o karamihan ng mga pilosopiya at agham ay gumagawa sa pag-aakalang may kapangyarihan silang baguhin ang sangkatauhan at lipunan ng tao. Ang pagpapalagay na ito ay nagpapakita ng hindi bababa sa dalawang mahahalagang obserbasyon. Sa isang banda, binibigyang-diin ng lahat ng mga pagkilos na ito ang malalim na pagnanais ng tao para sa bagong sangkatauhan, kasama ang lahat ng malalim na pagbabago na kinakatawanan ng gayong mithiin. Sa kabilang banda naman, ang lahat ng mga pilosopiyang ito ay nagtapos sa kabiguan, kahit na ang ilan ay nagpakita ng tila paunang tagumpay. Ang pinakahuling pagpapakita ng hindi pangkaraniwang bagay na ito ay ang pag-usbong ng postmodernismo, kasama ang pagpuna nito sa modernismo, na lubos na pinagkakatiwalaan ng mundo bilang may kakayahang maghatid ng katotohanan tungkol sa ating pinagmulan, pag-unlad, at kapalaran ng sangkatauhan at ng buong sansinukob. Habang sinusubukan ng postmodernismo na lumikha ng bagong sangkatauhan, nagiging mas malinaw na sa mga tao na ang pilosopiya ay walang sagot para sa bagong sangkatauhan. Ang kabiguan ng tao namuling likhain ang sarili sa ilalim ng pilosopiya o agham ay nagmumula sa kawalan nito ng wastong modelo para sa bagong sangkatauhan at mula sa kawalan ng kapangyarihang hubugin ang mga tao pagkatapos ng modelong iyon. Ang Biblikal na Kristiyanismo ay parehong nag-aalok ng: Si Jesus ay ang Huwaran ng bagong sangkatauhan, at Siya rin ang Pinagmumulan ng kapangyarihan upang baguhin tayo, upang baguhin tayo ayon sa Kanyang maluwalhating larawan (Juan 1:12, 13).

### Ikatlong Bahagi: Aplikasyon sa Buhay

1\. Anyayahan ang mga miyembro ng klase na suriin ang kanilang sariling buhay upang makita kung paano nakakaapekto ang karanasan ng “bagong buhay” sa lahat ng aspeto ng pamumuhay. Kunin, halimbawa, ang pagsasalita. Ilang beses na ang bawat isa ay nagsasabi ng "Ako" sa pakikipag-usap sa ibang mga tao? Ilang beses natin itinutuon ang paguusap sa ating sarili sa halip na sa ating mga tagapakinig? Ilang beses natin sinosolo ang usapan? Hamunin ang mga miyembro ng klase na tukuyin ang iba pang bahagi ng kanilang buhay na nangangailangan ng mapagbiyaya at makapangyarihang pagbabago ng Banal na Espiritu.

2\. May mga taong nag-aalinlangan sa posibilidad ng pagbabago ng tao. Bagama't batid ni Pablo ang kapangyarihan ng pagkaalipin ng kasalanan na pumipigil sa atin na magbago, siya ang pinakamatibay na naniniwala sa kapangyarihan ng ebanghelyo upang baguhin tayo sa pinakamalalim na paraan. Ang apostol ay lubos na nagtitiwala sa pagbabagong ito dahil alam niya kung ano ang maaaring gawin ng Banal na Espiritu. Sabihin sa mga miyembro ng klase na tukuyin ang tatlong praktikal na hakbang na maibabahagi nila sa isang taong gustong magbago, na gustong iwanan ang dating pagkatao at lumakad sa panibagong buhay kay Cristo—ngunit may kawalan ng pag-asa na makapagbago o mapanatili ang pagbabagong iyon.

3\. Ang pagkontrol o pamamahala sa mga negatibong emosyon, saloobin, o pag-uugali ay naging isang pangunahing alalahanin sa modernong mundo. Ang mga tao ay umaapela sa mga espesyal na ehersisyo, mga programa sa pagpapayo, o kahit sa klinikal na paggamot upang makatanggap ng tulong para sa pagharap sa kanilang mga emosyon at pag-uugali. Habang ang payo at ang klinikal na paggamot ay may kanilang lugar at papel sa ilang mga kaso, ano ang ipinapakita ng pag-aaral ng Efeso at ng Biblia, sa pangkalahatan, tungkol sa pagbabago ng pag-uugali, emosyon, saloobin, at pamumuhay sa buhay ng Kristiyano? Hilingin sa mga miyembro ng klase na tukuyin ang tatlong nakapagpabago-ng-buhay na mga prinsipyo na nakita nila sa kanilang pag-aaral ng aklat ng Efeso na makatutulong sa kanilang sarili, sa ibang mga miyembro sa iglesya, o sa mga tao sa pangkalahatang komunidad.

` `