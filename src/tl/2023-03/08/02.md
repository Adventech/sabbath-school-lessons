---
title:  Ang Pabulusok na Ikid ng Kasalanan
date:   13/08/2023
---

`Ihambing ang Efeso 4:17-32 sa Colosas 3:1-17. Paano itinaguyod ni Pablo sa mga mananampalataya na mamuhay sa paraang naghihikayat sa pagkakaisa ng iglesya?`

Sa naunang bahagi, Efeso 4:1-16, ang paksa ni Pablo ay ang pagkakaisa ng iglesya. Kung ating paghahambingin ang Efeso 4:1 at Efeso 4:17, mapapansin natin kung gaano magkatulad ang mga pagtuturong ito tungkol sa kung paano lumakad o mabuhay. Ang pagkakatulad na ito ay nagpapahiwatig na tinutukoy ni Pablo ang kaparehong paksa – ang pagkakaisa at ang paraan ng pamumuhay na nagtataguyod dito- ngunit mula sa bago at sa simula ay higit na negatibong pananaw.

Sa Efeso 4:17-24, binigyang pagkakaiba ni Pablo ang paraan ng pamumuhay ng mga Hentil, na itinuturing niyang pagwawalang-bahala sa pagkakaisa (Efeso 4:17-19), sa tunay na Kristiyanong huwaran ng buhay na nagpapayabong dito (Efeso 4:20-24). Habang binabasa natin ang matalas na pagpuna ni Pablo sa masamang pamumuhay ng mga Hentil, dapat nating alalahanin ang kaniyang paniniwala na ang mga Hentil ay tinubos ng Diyos sa pamamagitan ni Cristo at nag-aalok ng buong pakikisama sa bayan ng Diyos (Efeso 2:11-22, Efeso 3:1-13). Sa Efeso 4:17-19, kung gayon, siya ay nagbibigay ng limitado at negatibong paglalarawan ng “mga Hentil ayon sa laman” (Efeso 2:11).

Si Pablo ay hindi lamang nag-aalala tungkol sa mga partikular na kasalanan at pag-uugali na ipinakita ng mga Hentil. Siya ay nagbabahala tungkol sa paraan ng pag-uugali na kanilang ipinakita, isang pabulusok na direksyon ng pamumuhay sa kamay ng kasalanan. Sa puso ng Efeso 4:17-19 ay isang larawan ng isang manhid na espirituwalidad: “sa kawalang saysay ng kanilang pag-iisip. Nagdilim ang kanilang mga pang-unawa palibhasa’y nahiwalay sa buhay ng Diyos” (Efeso 4:17, 18). Ang manhid na espirituwalidad na ito ang pinagmumulan ng madilim na pagkaunawa na itinampok sa pasimula ng talata (“dahil sa kanilang kamangmangan, dahil sa katigasan ng kanilang mga puso; sila’y naging manhid,” Efeso 4:18, 19) at ang masasamang gawaing seksuwal na binigyang-diin sa hulihan nito (Efeso 4:19). Hiwalay sa Diyos, hindi nila alam kung paano mabuhay, at, hiwalay sa Kanyang nagliligtas na biyaya, nagpapatuloy sila sa pabulusok na ikid ng kasalanan at kasamaan.

`Ano ang naging karanasan mo sa kapangyarihan ng kasalanan na patuloy na hinihila ang isang tao pababa sa lalong mas maraming kasalanan?`