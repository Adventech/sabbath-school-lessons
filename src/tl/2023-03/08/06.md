---
title:  Kagandahang-Loob (Hindi Kapaitan)
date:   17/08/2023
---

Sa pagtukoy sa “araw ng pagtubos” (Efeso 4:30), inanyayahan ni Pablo ang kanyang mga mambabasa na isaalang-alang ang kanilang paggamit ng pananalita sa konteksto ng ikalawang pagbabalik ni Cristo. Ang Efeso 4:31, 32, kung gayon, ay maaaring unawain bilang pagtukoy sa paggamit ng pananalita habang tayo ay napapalapit sa dakilang kaganapang iyon.

`Sa liwanag ng pagbabalik ni Cristo, anong mga saloobin at pag-uugali, na may kaugnayan sa pananalita, ang dapat iwaksi? Anong mga saloobin at paguugali ang dapat yakapin? Efeso 4:31, 32.`

Sa panghuling pangaral ng Efeso 4:17–32, muling nagbigay si Pablo ng negatibong utos, ito ay tumutukoy sa anim na bisyo na “aalisin sa inyo” (Efeso 4:31); isang positibong utos na maging mabait, mahabagin, at mapagpatawad (Efeso 4:32), at makatwiran. Ang mga mananampalataya ay dapat magpatawad sa isa't isa "gaya ng pagpapatawad sa inyo ng Diyos kay Cristo" (Efeso 4:32, NKJV). Ang listahan ng anim na bisyo ay nagsisimula at nagtatapos sa mga pangkalahatan, sumasaklaw sa lahat na termino, "lahat ng pait" at "lahat ng malisya." Sa pagitan ay may apat na karagdagang termino: “poot,” “galit,” “pag-aaway,” at “panirang-puri” (Efeso 4:31).

Ang huli sa mga ito ay isinalin ang salitang Griyego na blasphemia, na hiniram ng Ingles bilang isang teknikal na termino para sa mapanghamak na pananalita laban sa Diyos. Gayunman, tinutukoy ng terminong Griyego ang pananalitang naninirang-puri maging sa Diyos o sa ibang mga tao bilang “paninirang-puri” o “pagsasalita ng masama.” Sa listahan, ang mga saloobin (kapaitan, poot, galit) ay tila nauuwi sa galit na pananalita (paghiyaw, paninirang-puri). Sa kahulugan, inalisan ni Pablo ng sandata ang pananalita ng Kristiyano. Ang mga saloobin na nagtutulak ng galit na pananalita at ang mga estratehiyang retorika na gumagamit nito ay dapat alisin sa pamantayan ng Kristiyano. Ang komunidad ng Kristiyano ay yayabong at ang pagkakaisa ng iglesya ay mapapaunlad (ihambing ang Efeso 4:1–16) kung isasantabi lamang ang mga bagay na ito.

Ang masamang pananalita, gayunman, ay hindi dapat gaanong pigilan kundi dapat palitan. Ang ating mga pag-uusap at pagkilos sa pamilya ni Cristo-at maging higit pa dito-ay hindi dapat lumago sa pagkagalit sa halip ay dapat maudyukan ng kagandahang-loob, kaawaan, at pagpapatawad sang-ayon sa pinakamataas na pamantayan ng lahat, ang kapatawarang ipinagkaloob sa atin ng Diyos kay Cristo (Efeso 4:32). Iniharap ni Pablo ang “papaitaas na pagpapatawad” (iniaalok sa atin ng Diyos) bilang modelo para sa “pahalang na pagpapatawad” (ang siyang iniaalok natin sa bawat isa; ihambing ang Colosas 3:13; Mateo 6:12, 14, 15).

`Isipin ang tungkol sa kapangyarihan ng iyong mga salita. Paano mo gagamitin ang mga ito na maging nagpapasigla, nagpapalakas ng loob, at nagpapatatag ng pananampalataya?`