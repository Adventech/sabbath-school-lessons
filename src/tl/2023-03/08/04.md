---
title:  Pagbuo ng Pagkakaisa, Pananalitang Puno ng Biyaya
date:   15/08/2023
---

`Alin sa mga ipinayo ni Pablo tungkol sa paggamit ng pananalita sa mga mananampalataya ang pinakamahalaga sa iyo sa ngayon? Bakit? (Efeso 4:25-29).`

Paulit-ulit na ginamit ni Pablo ang isang kawili-wiling balangkas sa Efeso 4:25-32; na inilarawan ng Efeso 4:25: isang negatibong utos (“itakuwil ang kasinungalingan”); isang positibong utos ang sumunod (“bawat isa ay magsalita ng katotohanan sa kanyang kapwa”); at pagkatapos ay ang dahilan (“sapagkat tayo ay mga bahagi ng isa’t-isa,” na tila nangangahulugang “sapagkat tayo ay mga bahagi ng isang katawan at sa gayo’y magkakaugnay sa isa’t isa bilang mga bahagi ng isang katawang iyon”). Ang pangangaral ni Pablo na “magsalita ng katotohanan” ay hindi isang paanyaya na sitahin ang ibang mga kaanib ng iglesya sa pamamagitan ng walang-ingat na pagsasabi ng mga katotohanan. Tinutukoy ni Pablo ang Zacarias 8:16, na nagtuturo ng pagsasabi ng katotohanan sa paraang magtataguyod ng kapayapaan.

Dahil sa Efeso 4:31 ay pinawi ni Pablo ang galit (anger) at galit (angry) na pananalita, ang kanyang mga salita sa Efeso 4:26 ay hindi nagbibigay ng pahintulot na magpakita ng galit sa loob ng kapulungan. Sa halip, inamin ni Pablo ang posibilidad ng galit, habang nililimitahan ang pagpapahayag nito sa diwa na, “Kung magalit ka, huwag mong hayaang magbunga ito ng ganap na kasalanan.”

Tila pinutol ni Pablo ang kanyang tema ng pananalita sa pamamamgitan ng isang negatibong utos tungkol sa mga magnanakaw: “Ang magnanakaw ay huwag nang magnakaw pa” (Efeso 4:28). Sa positibong paraan, ang magnanakaw ay “magtrabaho at gumawa siya sa pamamagitan ng kanyang sariling mga kamay” (Efeso 4:28; tingnan din ang 1 Corinto 4:12, 1 Tesalonica 4:11) ayon sa kadahilanang, “upang siya’y may maibahagi sa nangangailangan” (Efeso 4:28). Marahil isinama dito ni Pablo ang salitang ito tungkol sa mga magnanakaw dahil sa kaugnayan sa pagitan ng pagnanakaw at mapandayang pananalita kagaya ng inilarwan ng kuwento ni Ananias at Sapphira sa Gawa 5:1-11. Ang paniniwala ni Pablo sa bumabagong kapangyarihan ni Cristo ay napakalakas na anupa’t kanyang nakikinita ang mga magnanakaw na magiging mga tagapag-bigay!

Pagkaraan ay iniutos ni Pablo,” Anumang masamang salita ay hindi dapat lumabas sa inyong bibig” (Efeso 4:29), na naglalarawan ng paggawa ng mapanirang salita na tila hindi mapipigilang daan papunta sa mga labi upang gawin ang mapanirang gawa nito. Sa positibong paraan, iniisip ni Pablo na ang mga negatibong pagpapahayag ay hindi lamang mapigilan, kundi mapalitan ng mga pangungusap na nagpapakita ng tatlong katangian: Ito ay (1) “mabuti lamang para sa ikatitibay,” (2) “ayon sa pangangailangan,” at (3) “makapagbibigay ng biyaya sa mga nakikinig” (Efeso 4:29). Kung magiging ganun lamang ang lahat ng ating mga salita!