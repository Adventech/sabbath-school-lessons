---
title:  Nakasumpong ng Kalakasan Kay Cristo
date:   11/09/2023
---

Tinapos ni Pablo ang kanyang sulat sa isang malakas na panawagan sa labanan na pinagsamasama ang mga paksa at kaisipan na mahalaga sa kabuuan ng sulat. Nagsimula siya sa pamamagitan ng paghahayag ng pangkalahatang tema ng konklusyon na ibinibigay sa tono ng sigaw ng isang kumander para sa pakikipagbaka: “Sa kahuli-hulihan, patuloy kayong magpakalakas sa Panginoon, at sa kapangyarihan ng kanyang lakas” (Efeso 6:10). Ang natitirang bahagi ng talata, Efeso 6:11–20, ay naglalarawan ng malaking temang ito.

`Basahing muli ang Efeso 6:10-20. Paano mo nakikita ang katotohanan ng malaking tunggalian, na kinasasangkutan ng mga literal na supernatural na kapangyarihan, bilang sentro ng punto ni Pablo? Bakit napakahalagang panatilihin ang mahalagang katotohanang ito sa ating harapan sa ating pang-araw-araw na paglakad kasama ang Diyos?`

Sa Kaniyang pariralang “sa Panginoon at sa kapangyarihan ng Kanyang kalakasan” (Efeso 6:10, NKJV), kinilala ni Pablo si Cristo bilang ang Pinagmumulan ng lakas ng mga mananampalataya, dahil ang “Panginoon” ay tumutukoy kay Cristo, gaya ng palagiang binabanggit sa Efeso. (Efeso 2:21; Efeso 4:1, 17; Efeso 5:8; Efeso 6:1, 21). "Ang lakas ng Iglesya ay nasa kapangyarihan ng kanyang muling nabuhay na Panginoon, ang Kapitan ng kanyang pakikidigma."—G. G. Findlay, THE EPISTLE TO THE EPHESIANS (New York: Ray Long & Richard R. Smith, 1931), p. 398.

Gumamit si Pablo ng pag-uulit sa Efeso 6:10, na ginagamit ang mga kasingkahulugan na kapangyarihan (power) at lakas (might) upang bigyang-diin ang kanyang punto: ang kapangyarihang ipapakita ng iglesya ay hindi likas sa mga mananampalataya kundi ito ay natamo. Ito ay mula sa Panginoon, mula kay Cristo. Binuod dito ni Pablo ang isang mahalagang paksa ng sulat, ang kapangyarihan ng Diyos na ibinahagi sa mga mananampalataya (Efeso 1:19–22; Efeso 2:4–6; Efeso 3:16, 17). Ang lakas para sa bawat kasalukuyan at hinaharap na labanan ay matatagpuan sa pakikiisa ng mga mananampalataya sa nabuhay na mag-uli at dinakilang Cristo.

Habang ang pang-unang utos ay nagpapahayag na si Cristo ay aktibo sa pagbibigay ng lakas sa mga mananampalataya (Efeso 6:10), lahat ng tatlong miyembro ng Kadiyosan ay kabahagi sa pagpapalakas sa kanila para sa espirituwal na pakikipaglaban sa kasamaan. Ipinagagamit ng Diyos (ang Ama) ang Kanyang mga sandata bilang “baluti ng Diyos” (Efeso 6:11, 13; ihambing ang Isaias 59:17). Nauna rito, tinukoy ni Pablo ang Espiritu bilang aktibo sa pagpapalakas ng mga mananampalataya. Nanalangin si Pablo na, “ipagkaloob ng Diyos na kayo ay palakasin ng kapangyarihan sa pamamagitan ng kanyang Espiritu sa inyong panloob na pagkatao” (Efeso 3:16, ESV). Dito, ang Espiritu ang nagbibigay ng tabak, “ang tabak ng Espiritu, na siyang salita ng Diyos” (Efeso 6:17). Gayundin, ang mga mananampalataya ay dapat manalangin “sa lahat ng panahon sa Espiritu” (Efeso 6:18, ESV). Nais ni Pablo na maunawaan ng kanyang mga tagapakinig na ang tatlong-isang Diyos ay lubos na nakikibahagi upang gawin silang handa na labanan ang mga masasamang kapangyarihang ito.