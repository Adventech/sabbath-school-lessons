---
title:  Karagdagang Kaisipan
date:   15/09/2023
---

“Ang ating gawain ay agresibo, at bilang tapat na mga kawal ni Jesus, dapat nating dalhin ang banderang nabahiran ng dugo sa mismong mga muog ng kaaway. 'Hindi tayo nakikibaka laban sa laman at dugo, kundi laban sa mga pamunuan, laban sa mga kapangyarihan, laban sa mga pinuno ng kadiliman ng mundong ito, laban sa espirituwal na kasamaan sa matataas na dako.’ Kung tayo ay papayag na ibaba ang ating mga armas, upang ibaba ang mga bandilang nabahiran ng dugo, upang maging mga bihag at lingkod ni Satanas, maaari tayong mapalaya mula sa labanan at pagdurusa. Ngunit ang kapayapaang ito ay makakamit lamang sa pagkawala ni Cristo at ng langit. Hindi natin matatanggap ang kapayapaan sa mga ganitong kondisyon. Hayaang ito ay maging digmaan, digmaan, hanggang sa katapusan ng kasaysayan ng mundo, sa halip na kapayapaan sa pamamagitan ng pagtalikod at kasalanan.”—Ellen G. White, THE REVIEW AND HERALD, Mayo 8, 1888.

Paano nauugnay ang Efeso 6:10–20 sa aklat ng Apocalipsis? Ang talata ay nagpapakita ng parehong pangunahing pananaw sa mga huling araw na pangyayari, o eskatolohiya, bilang paksa ng labanan sa aklat ng Apocalipsis (tingnan ang Apocalipsis 12, Apocalipsis 16:12–16, Apocalipsis 19:17–21, Apocalipsis 20: 7–10). Sa kapwa aklat, ang bayan ng Diyos ay sinasalakay ng kaaway na “nasa mga makalangit na dako” at “aktibo at makapangyarihan sa kasalukuyang aeon” (o panahon). Sa kapwa aklat, ang bayan ng Diyos ay pinasisigla ng “larawan ng hinaharap na aeon.” Karagdagan pa, “ang dalawang senaryo ay tahasang tumutukoy sa pangwakas na labanan kung saan ang kaaway ay lubusang magagapi at pagkatapos nito ang bagong aeon ay itatatag magpakailanman,” isang bagong panahon kung saan “ang huling maluwalhating kalagayan ng bayan ng Diyos” at “ang walang hanggang kapahamakan. ng kaaway” ay makikita. (Tingnan ang Yordan Kalev Zhekov, ESCHATOLOGY OF EPHESIANS (Osijek, Croatia: Evangelical Theological Seminary, 2005, pp. 217, 233–235.)

**Mga Tanong Para sa Talakayan**:

`Kailan mo malinaw na hinarap ang mga kapangyarihan ng kadiliman? Ano ang nakita mong pinakakapaki-pakinabang na mga istratehiya sa mga oras na iyon?`

`Sa pagkaalam ng Efeso 6:10–20, paano ka magmiministeryo sa isang tao na tila lalong pinahihirapan ng “mga espirituwal na pwersa ng kasamaan” (Efeso 6:12, ESV)?`

`Paano natin pinakamahusay na mauunawaan at matatanggihan ang “mga pakana ng diyablo” (Efeso 6:11, ESV)? Halimbawa, gaano kadalas na nararamdaman mo na handa ka nang talikuran ang iyong pananampalataya dahil sa pakiramdam mo na ikaw ay masyadong makasalanan, masyadong tiwali, para maligtas? Sino ang naglalagay ng kaisipang iyon sa iyong ulo—si Cristo o ang puwersa ng kadiliman? Lalo na sa mga oras na iyon, bakit kailangan mong angkinin ang marami sa mga magagandang pangako na ibinigay sa atin kay Jesus?`