---
title:  Komento ng Guro
date:   15/09/2023
---

### Unang Bahagi: Pangkalahatang Ideya

**Susing Talata**: Efeso 6:10, 11

**Pokus ng Pag-aaral**: Efeso 6:10-20; Deutoronomio 20:2; Roma 13:11-14; 1 Tesalonica 5:6-8; 1 Corinto 15:23, 24.

**Panimula**: Sa ngayon, pinagsama-sama ni Pablo ang ilang pangunahing mga katotohanan tungkol sa ebanghelyo: ang katotohanang ibinalik ng Panginoon sa pagkakaisa ang mga Judio at mga Hentil, mga asawang lalaki at mga asawang babae, mga anak at mga magulang, mga alipin at mga amo; ang katotohanan na ang ating buhay ay nabago, na tayo ay nabuhay na maguli, umakyat, at dinakila kasama ni Cristo; ang katotohanang binigyan tayo ng Diyos ng mga pagpapala at mga regalo; at ang katotohanan na tayo ay itinalaga sa iglesya ng Diyos, na nagkakaisa sa Panginoon. Ang lahat ba ng mga katotohanang ito ay nangangahulugan na ang kasaysayan ng kaligtasan ay tapos na at wala na tayong magagawa pa? Hindi sa anumang paraan.

Sa huling kabanata ng kanyang liham, ipinaalala ni Pablo sa mga taga-Efeso, at sa ating lahat, na ang mga Kristiyano ay hindi lamang mga taong naligtas na natipon sa kawan ni Jesus. Taliwas dito, iginiit ni Pablo na kapag ang mga Kristiyano ay sumapi sa kaharian ng Panginoon, sila ay nakikibahagi sa pagtatanggol at pagtataguyod nito. Sila ay mga kawal ng kaharian ng Diyos. Ngunit hindi sila mga sundalo kagaya ng sundalo ng Imperyo ng Roma. Hindi rin sila mga militarisadong rebeldeng milisya. Ang kanilang kaaway ay espirituwal, at gayundin ang kanilang baluti at sandata. Ito ay isang kosmikong labanan, na nagsimula sa “makalangit na mga dako” ng “diyablo” at iba pang “puwersa ng daigdig ng kadilimang ito . . . ang espirituwal na mga puwersa ng kasamaan” (Efeso 6:11, 12, NASB) laban sa trono ng Diyos.

Ang pinagmumulan ng kapangyarihan at lakas ng mga Kristiyano ay hindi nagmumula sa kanilang sariling mga kalamnan, baluti, sandata, kasanayan sa pakikipaglaban, at mga estratehiya. Sa halip, ang kanilang tanging pinagmumulan ng kapangyarihan, gaya ng sa lahat ng panahon at pagkakataon, ay ang Panginoon. Lumalaban sila gaya ng pakikipaglaban ng kanilang Panginoon, sa pamamagitan ng pagdurog sa kasamaan at makamundong kapangyarihan sa pamamagitan ng kapangyarihan ng pag-ibig at katarungan na nagmumula sa krus. Ngunit ang krus ay hindi kanila; ito ay sa Panginoon. Ang Panginoon sa krus ay nakakuha ng tagumpay laban sa mga kapangyarihan ng kasamaan; ang Panginoon ang muling nabuhay at umakyat sa mga makalangit na dako. Dahil sa tagumpay na ito ibinigay ng Panginoong Jesus sa Kanyang iglesya ang Kanyang muling pagkabuhay, ang Kanyang buhay at mga pagpapala (Efeso 1), ang Kanyang mga kaloob (Efeso 4), at ngayon ay ang Kanyang baluti (Efeso 6). Ang mga Kristiyano ay lumalaban, nakasuot ng baluti ni Cristo, para sa isang labanan na Kanyang naipanalo na.

**Mga Tema ng Aralin**: Ang pag-aaral sa linggong ito ay nakatuon sa dalawang pangunahing tema:

1. Sa pamamagitan ng pag-anib sa iglesya, ang Kristiyano ay awtomatikong nakikibahagi sa isang espirituwal na labanan na pangsansinukob.

2. Ngunit ang Kristiyano ay hindi kailangang mag-alala, dahil ang Kanyang lakas at baluti ay nagmumula sa Panginoon. Ang dapat lang gawin ng isang Kristiyano ay manindigan sa Panginoon.

### Ikalawang Bahagi: Komentaryo

**Pagpili sa Panig ng Pananagumpay**

Nang sabihin ni Pablo na “sa wakas” (Efeso 6:10), hindi niya ibig sabihin na ibinababa niya ang lakas at ang mataas na paglalarawan ng kanyang pangitain para sa buhay Kristiyano. Sa halip, tinapos niya ang kanyang sulat sa pamamagitan ng panawagan na lumaban. Oo, ang ebanghelyo ni Pablo ay isang mensahe ng kapayapaan, ngunit ito ay isang mensahe ng kapayapaan dahil mismo sa isang patuloy na digmaan, na kinasasangkutan ng buong sansinukob, mula sa Diyos na nasa trono sa mga makalangit na lugar hanggang sa huling tao sa mundo. Ang ebanghelyo ni Pablo ay isang mensahe ng kapayapaan dahil natamo ng Diyos ang tagumpay sa digmaang ito.

Gayunpaman, nagpapatuloy ang digmaan para sa bawat isa sa atin habang tayo ay pumipili ng ating panig. Ang mga tunay na Kristiyano ay yaong pumapanig sa Diyos. Dadalhin ng alyansang ito ang labanan sa kanilang pintuan. Ngunit hindi kailangang matakot ang mga Kristiyano. Taliwas dito, alam nila na pinili nila ang tama, at ang nanalong panig ng digmaan, at kailangan nilang malaman na hindi sila pinababayaan at sila ay binigyan ng kapangyarihan at tinustusan ng lahat ng kagamitan sa digmaan na kailangan nila upang maging matagumpay. Ang kailangan lang ay manindigan sila. Napakahalaga ng paninindigang ito na sa Efeso 6, inulit ng apostol ng tatlong beses ang kanyang panawagan para sa mga Kristiyano na manindigan para sa Diyos (Efeso 6:11, 13, 14).

**Dito Ako Naninindigan**

Noong 1521, si Martin Luther (1483–1546) ang naging nangungunang boses ng Repormasyon. Sa pag-aaral ng Kasulatan sa orihinal na mga wika nito, ang monghe na Augustino, na naging propesor ng teolohiya sa Biblia sa Unibersidad ng Wittenberg, ay nakarating sa dalawang pangunahing konklusyon, na parehong iginiit sa teolohiya ni Pablo. Una, na ang pagaaring-ganap sa makasalanan ay batay sa biyaya ng Diyos at tinanggap ng makasalanan sa pamamagitan ng pananampalataya; ang ideyang ito ay isinalin sa mga prinsipyo ng Repormasyong Protestante na sola gratia at sola fide. Pangalawa, na ang Banal na Kasulatan ay binubuo ng sapat na paghahayag ng Diyos at ang Biblia, hindi ang konseho ng simbahan o papa, ang tanging at pangwakas na tuntunin ng pananampalataya at awtoridad sa iglesya. Ang ideyang ito ay nakapaloob sa sola scriptura na prinsipyo ng Repormasyon.

Habang ang mga ideyang ito ay lalong nahuhubog sa isipan ni Luther, ang pagbebenta ni Johann Tetzel ng mga indulhensiya malapit sa Wittenberg ay nagbigay inspirasyon kay Luther na tumindig laban sa tahasang katiwalian sa iglesya sa pamamagitan ng paglalathala ng kanyang tanyag na 95 theses noong Oktubre 31, 1517. Gayunpaman, sa halip na masaksihan ang isang alon ng malalim na repormasyon sa iglesiya, si Luther ay napaharap sa isang tsunami ng mga pag-atake na naglalayong sirain, at patahimikin siya. Sa panahon ng 1518 Diet ng Augsburg, itinuring na ni Luther ang Kasulatan bilang tanging batayan para sa pananampalataya, moralidad, at teolohiya. Gayunpaman, naipit sa pagitan ng kanyang lumalagong katanyagan sa Alemanya at malakas na pamimilit ng kapapahan, sumang-ayon si Luther noong 1519 na huwag ilathala ang kanyang mga pananaw kung ang kanyang mga kalaban ay titigil ng pag-atake sa kanya.

Ngunit noong 1520, siya ay sumailalim sa paulit-ulit na pag-atake, nagpasya si Luther na hayaan ang kanyang mga panawagan para sa isang malalim na repormasyon ng iglesya na ganap na maihayag sa publiko. Naglathala si Luther ng isang serye ng mga polyeto bilang resulta. Sa mga polyetong ito, ginamit ng Repormador ang mga Kasulatan upang pabulaanan (1) ang pag-aangkin ng papa sa ganap na awtoridad sa iglesya at mundo sa pamamagitan ng pamunuan ng simbahin nito at (2) ang pag-aangkin ng iglesya na kontrolin ang biyaya ng Diyos sa pamamagitan ng mga sakramento at pagka-pari nito. Sa halip, iminungkahi ni Luther na ang iglesya ay kailangang bumalik sa prinsipyo ng pagka-pari ng lahat ng mananampalataya, na may direktang paglapit sa Diyos at sa Kanyang biyaya sa pamamagitan ng kanilang pananampalataya.

Ang iglesya ng Roma ay tumugon noong 1520 sa pamamagitan ng Papal Bull ni Pope Leos X, Exsurge Domine, kung saan tinukoy ng papa ang apatnapu't isang di-umano'y mga pagkakamali sa teolohiya sa mga sinulat ni Luther. Si Luther ay itiniwalag sa taon ding iyon, at ang kanyang mga aklat ay inutusang sunugin. Si Luther ay tumugon nang gayun din: nang ang papal bull ay nakarating sa kanyang lugar noong Disyembre ng 1520, sinunog niya ito sa publiko. Ang maigting na sitwasyon ay naging hayagang digmaan. Tinangka ni Charles V, ang bagong emperador, na ayusin ang kanyang nasasakupan sa pamamagitan ng pagpapatawag kay Luther sa Diet noong tagsibol ng 1521, sa Imperial Free City of Worms (malapit sa lungsod ng Frankfurt), kung saan si Luther ay kailangang sumagot tungkol sa kanyang mga pananaw at mga aksyon. Ang Repormador ay dapat maglakbay at dumalo sa Diet, sa ilalim ng proteksyon ni Frederick ng Saxony, ang nagtatag ng Unibersidad ng Wittenberg at isang tagapagtanggol ni Luther. Si Luther ay masigasig na makipaglaban para Diyos, gaya ng inilalarawan sa kaniyang naibulalas bago maglakbay patungong Worms: “Papasok ako sa Worms sa ilalim ng bandila ni Cristo laban sa mga pintuan ng impiyerno.”—Roland H. Bainton, HERE I STAND: A LIFE OF MARTIN LUTHER (Nashville: Abingdon-Cokesbury, 1950), p. 179.

Dumating si Luther sa Worms noong Abril 16, 1521 at inutusang humarap sa Diet nang ika-apat ng hapon ng sumunod na araw. Noong Abril 17, si Luther ay dinala sa Diet. Ang tagapanguna ay tuwirang nagpatuloy sa pagtatanong kay Luther kung ang mga aklat na nakaayos sa isang mesa ay kanya at kung handa na ba siyang bawiin ang mga pananaw na nakasulat doon. Sa pagkatanto ng kahalagahan ng sandali at ang epekto nito sa kinabukasan ng ebanghelyo, nag-alinlangan si Luther at humiling ng karagdagang panahon para sa pagsasaalang-alang. Napagbigyan ang kanyang kahilingan, at bumalik siya sa Diet noong Abril 18, ika-anim ng hapon.

Ang kanyang hitsura at boses ay naiiba kaysa noong nakaraang araw: siya ay may panatag na loob at ang kanyang boses ay malakas, buo ang tiwala. Matapos kilalanin na ang mga aklat na nakasalansan sa harap niya ay siya ang may akda, ipinaliwanag ng Repormador na hindi niya maaaring bawiin ang mga ideya sa mga aklat na iyon dahil ang mga ito ay nauuwi sa tatlong kategorya, na ang bawat isa ay nagtataglay ng mga katotohanan na hindi niya maaaring talikuran: (1) pagpapahayag ng pangkalahatang mga katuruang Kristiyano, (2) pagtuligsa sa katiwalian ng Kapapahan na umaapi sa bansang Aleman, at (3) paglalantad sa katiwalian ng ilang indibidwal. Dahil dito, hiniling ni Luther na ipakita ang kanyang mga pagkakamali sa pamamagitan ng Kasulatan at hindi ng mga batas ng simbahan.

Sinaway ng pangulo si Luther sa pag-aangkin ng Kasulatan bilang pangwakas na awtoridad, na itinuro na ang simbahan ay malalantad sa kahihiyan kung ito ay masusumpungan sa pagkakamali pagkatapos ng napakaraming siglo. Dahil dito, hinamon ng pangulo si Luther na magbigay ng direktang sagot sa tanong kung tinatalikuran niya ang kanyang mga isinulat at ang kanyang mga turo. Ipinahayag ng umaalingawngaw na tinig ni Luther ang tanyag na sagot: “Yayamang ang Iyong Kamahalan at ang iyong pagka-panginoon ay nagnanais ng simpleng sagot, sasagot ako nang walang sungay at walang ngipin. Maliban kung ako ay nahatulan ng Kasulatan at ng malinaw na katwiran”—hindi ko tinatanggap ang awtoridad ng mga papa at mga konseho, sapagkat sila ay nagkasalungatan sa isa’t isa”—ang aking budhi ay bihag ng Salita ng Diyos. Hindi ko magagawa at hindi ko babawiin ang anuman, sapagkat ang sumalungat sa budhi ay hindi tama o ligtas. Dito ako naninindigan, hindi ko magagawa ang taliwas dito. Diyos tulungan mo ako. Amen.”—Bainton, HERE I STAND: A LIFE OF MARTIN LUTHER, p. 185, ang mga salita sa italics ay idinagdag (tingnan ang komento sa ibaba).

Napansin ng mga mananalaysay na ang mga salitang “Dito ako naninindigan, hindi ko magagawa ang taliwas dito” ay wala sa opisyal na nakasulat sa mga talaan ng Diet ngunit kasama sa pinakaunang nakalimbag na bersyon ng talumpati (Bainton, p. 185). Inilarawan ni Ellen G. White si Luther na binibigkas ang mga salitang ito (tingnan ang THE GREAT CONTROVERSY, p. 160). Maraming mga mananalaysay ang naniniwala na sinabi ni Luther ang mga salitang ito ngunit naniniwala na ang klerk ay labis na nabigla sa diskurso kaya hindi niya naitala ang mga partikular na salitang ito. Gaano man ang sinabi niya sa kanyang pagtatanggol, nananatili ang katotohanan na ang paninindigan ni Luther sa Diet of Worms ay isang matapang na pagkilos: nanindigan siya para sa katotohanan, para sa ebanghelyo, para sa Diyos, at para sa kaligtasan ng sangkatauhan.

Kapag ang isang tapat, puspos ng Espiritu, at natatalagang Kristiyano ay tumayo para kay Cristo, ang buong mundo ay mababago. Gayundin, hindi malakas o hindi natural na ginawa ni Luther ang kanyang pagtatanggol. Nanindigan siya sa pananampalataya. Hindi siya nagsalita batay sa kanyang sariling kapangyarihan o mga pamamaraan; pumunta siya sa Worms bilang isa na hinatulan na ng kamatayan. Ngunit nagsalita si Luther bilang kawal ni Cristo, na natatakpan ng baluti ng Diyos. Ang labanan na kanyang pinuntahan upang makipaglaban ay hindi niya laban. Ito ay laban ng Diyos. Ang kailangan lang niyang sabihin ay "Dito ako Naninindigan," at binago ng Diyos ang takbo ng malaking tunggalian magpakailanman.

### Ikatlong Bahagi: Aplikasyon sa Buhay

1\. Sabihin sa iyong mga estudyante na personal na pagnilayan ang sumusunod na hanay ng mga tanong habang binabasa mo ito nang malakas sa klase: Habang tinatawag tayo ni Pablo na “tumayo” nang matibay sa Panginoon, kung minsan tayo ay natitisod at nahuhulog. Alalahanin kung ilang beses kang bumagsak sa espirituwal na larangan ng digmaan. Kahit na maaaring maraming beses kang bumagsak, gumawa ng maikling listahan ng iyong mga pangunahing pagkabagsak. Pag-aralan ang mga dahilan ng mga pagbagsak na iyon. Anong piraso o mga piraso ng iyong Kristiyanong baluti ang hindi mo naisuot o ginamit nang tama? Aling piraso o mga piraso ng baluti ang hindi mo ginamit na maaaring naging dahilan ng mga espirituwal na pagkabigong iyon? Ano ang maaari mong gawin para malutas ang sitwasyon at manindigang muli—manindigan ng iyong espirituwal na paninindigan—at sumulong sa labanan, kasama ng iyong pamilya at kasama ng iyong mga kapatid sa komunidad ng iyong pananampalataya? Humiling ng isa o dalawang boluntaryo na magbahagi ng sagot sa huling tanong sa klase. Alalahanin ang paghikayat ng Diyos para sa Kanyang mga kawal: “Ang matuwid ay nabubuwal nang pitong ulit at bumabangon muli” (Kawikaan 24:16, ESV).

2\. Hinimok ni Pablo ang mga taga-Efeso na magpakalakas “sa Panginoon” (Efeso 6:10). Sa katunayan, ang paggamit ng apostol ng mga pananalitang “sa Kanya” o “kay Cristo” ay napakadalas at makikitang ang mga ito ay mahalagang bahagi ng pangunahing tema ng sulat ni Pablo at ng ebanghelyo (tingnan, halimbawa, Efeso 1 :1, 3, 4, 7, 9-11, 13, 20; Efeso 2:6-8, 13, 15, 21, 22; Efeso 3:6, 11, 21; Efeso 4:21, 32). Sa liwanag ng mga talatang ito, hilingin sa iyong mga miyembro ng klase na pag-isipan ang mga tanong na ito: Ano, sa kanilang palagay, ang pinaka gustong iparating ni Pablo sa kanyang mga mambabasa sa kanyang paggamit ng pananalitang “sa Kanya”? Bakit iginigiit ni Pablo ang pananalitang ito? Atasan ang iyong klase na isaalang-alang ang Juan 15:4–8 sa pag-iisip ng kanilang sagot.

` `