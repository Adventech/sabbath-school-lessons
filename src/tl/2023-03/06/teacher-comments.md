---
title:  Komento ng Guro
date:   04/08/2023
---

### Unang Bahagi: Pangkalahatang Ideya

**Susing Talata**: Efeso 3:20, 21

**Pokus ng Pag-aaral**: Efeso 3; Job 11:5-9; Ezekiel 43:13-16; Amos 7:7, 8; Apocalipsis 11:1, 2. Panimula: Pagkatapos niyang ibahagi sa Efeso 3:1 ang kanyang maluwalhating pangitain tungkol sa krus ni Cristo at kung ano ang nagawa nito para sa mga Judio at para sa mga Hentil, nais ni Pablo na tiyakin sa kanyang mga kapatid sa Efeso na siya ay nananalangin na lagi nilang mapagbulayan, maunawaan, at silay magabayan, at mabago ng pangitain na iyon ng krus at ng kaluwalhatian, kapangyarihan, at pag-ibig ng Diyos na inihahayag ng krus. Gayunpaman, tulad ng pagsisimula ni Pablo sa pagsasabi sa mga taga-Efeso na siya ay nananalangin para sa kanila, siya, “ang bilanggo ni Cristo Jesus alang-alang sa inyo na mga Hentil” (Efeso 3:1, NASB), ay nagpasya na talakayin nang kaunti pa ang kanyang ministeryo para sa mga Hentil. Ang Kanyang ministeryo ay binubuo sa pag-unawa sa maluwalhating “misteryo” ng Diyos upang isama sila, ang mga Hentil, sa Kanyang plano ng kaligtasan at sa Kanyang iglesya. Ang misteryong ito, iginiit ng apostol, ay hindi isang nahuling kaisipan sa plano ng Diyos. Sa halip, ito ang “walang hanggang layunin” ng Diyos (Efeso 3:11) at ngayon, sa kapanahunan ni Cristo, ganap na ipinahayag ng Diyos ang layuning ito sa mundo, tinutupad ito sa pamamagitan ni Cristo, at ngayon sa pamamagitan niya, ang apostol ni Cristo.

**Mga Tema ng Aralin**: Itinatampok ng aralin sa linggong ito ang tatlong pangunahing tema:

1. Ang panalangin at mithiin ni Pablo para sa iglesya ay tingnan ang iglesya bilang bagong sangkatauhan, kabilang ang mga Hentil.

2. Ang pagsasama ng mga Hentil ay ang dakilang misteryo at sorpresa ng Diyos sa sangkatauhan. Si Pablo ang mapagpakumbabang katiwala ng misteryong ito.

3. Dahil sa pagkakasama ng mga Hentil, at sa gayon ng buong sangkatauhan sa plano ng kaligtasan, ang iglesiya ay naging kapayahagan ng karunungan, pag-ibig, kapangyarihan, at kaluwalhatian ng Diyos, kapwa sa lupa at sa buong sansinukob.

### Ikalawang Bahagi: Komentaryo

**Ang Misteryo ng Diyos at ang Pundasyon ng mga Apostol at mga Propeta**

Ang talakayan tungkol sa mga Judio at mga Hentil, na nagkakaisa sa katawan ni Cristo, ay nagpapataas ng isyu ng relasyon sa pagitan ng iglesya at Israel.

Ang mga Kristiyano ay nakabuo ng iba't ibang modelo ng relasyon ng Israel at iglesiya. Ang isang tradisyonal na posisyon ay ang Israel ay bansang pinagtipanan ng Diyos, ngunit pagkatapos na tanggihan ng Israel bilang isang bansa si Jesus bilang Mesiyas, ang Israel bilang isang bansa ay itinakuwil at pinalitan ng iglesiya. Samakatuwid, pagkatapos ni Cristo, hindi na ginagampanan ng Israel ang anumang papel sa ekonomiya ng kaligtasan ng Diyos.Ang ibang mga teologo ay kumuha ng “literal na interpretasyon” ng Kasulatan at binuo ang dispensasyonalistang teorya: na ang Israel at ang iglesiya ay kumakatawan sa dalawang magkaibang bayan ng Diyos. Ang mga taong ito ay may iba't ibang tawag, iba't ibang tipan, iba't ibang landas tungo sa kaligtasan, at iba't ibang layunin sa ekonomiya ng kaligtasan.

Kahit na ang isang maikling pagbabasa kay Pablo at ng Bagong Tipan ay nagpapakita na ang mga teoryang ito ay may problema at ang dispensasyonalistang pag-aaral sa Israel-iglesya ay lalo ng salungat sa kung ano ang inaakala ng apostol. Maraming pangunahing punto ng pananaw ni Pablo sa kaugnayan ng Israeliglesya ay maaaring gawin dito. Una, tiningnan ni Pablo ang isang mahalagang pagpapatuloy sa pagitan ng Israel at ng iglesya. Ang kaugnayang ito ay dapat maunawaan sa konteksto ng pangkalahatang biblikal na interpretasyon ng prinsipyo ng pagtupad sa pangako: Si Cristo at ang Bagong Tipan na bayan ng Diyos ay ang katuparan ng mga pangako ng Diyos sa Lumang Tipan. Sa Lumang Tipan, iniligtas ng Diyos ang Israel at tinawag ito upang ipahayag ang mga tipan at mga pangako ng biyaya ng Diyos sa mundo. Sa pamamagitan ng Israel, ang panawagan ng Diyos na tanggapin ang Kanyang mga pangako ng biyaya at maging bahagi ng Kanyang mga tipan ay dapat ipaabot sa lahat ng pamilya at bansa sa mundo. Ang Israel ay hindi isang misyon ng imperyal na pagsulong kung saan dapat sakupin at gawing bahagi ng Israel ang lahat ng mga bansa sa mundo. Sa halip, ang mga bansa ay inaasahang makiisa sa tipan at mga pangako ng Diyos, salungat sa pagsapi sa isang pangbayan o imperyal na bansa. Ang Lumang Tipan, samakatuwid, ay umaasa sa isang supranational na istraktura ng bayan ng Diyos, kung saan ang mga tao sa lahat ng mga bansa ay magiging bahagi ng parehong tipan sa Diyos (Genesis 12:1-3, 1 Hari 8:41-43, Isaias 56:3-7, Isaias 60:3). Ang supranational na istrakturang ito ay natupad sa Bagong Tipan na ang bayan ng Diyos na binubuo ng kapwa mga Judio at mga Hentil.

Pangalawa, at dahil dito, ang Israel at ang iglesiya ay hindi dalawang bayan ng Diyos na magkasabay na nabubuhay, bawat isa sa kanila ay may kanilang mga tipan, mga landas tungo sa kaligtasan, at mga misyon. Sa halip, ipinaliwanag ni Cristo na ang Kanyang misyon ay “dalhin” ang Kanyang “ibang mga tupa na wala sa kulungang ito” upang “sila ay maging isang kawan, na may isang pastol” (Juan 10:16, NASB). Hindi rin ang iglesya ay simpleng kapalit ng Israel bilang isang bansa, sa diwa na ang Israel ay ang bayan ng Diyos hanggang kay Cristo, at ngayon, pagkatapos tanggihan ni Cristo ang Israel bilang isang bansa, ang iglesya ay ang bagong bayan ng Diyos. Sa halip, para kay Pablo, ang iglesya ay hindi ibang bayan ng Diyos kundi ang katuparan ng kamangha-manghang pangako ng Diyos sa Lumang Tipan: Tinatawag Niya ang lahat ng sangkatauhan sa Kanyang biyaya. Iyon ang dahilan kung bakit, sa Roma 9, tinitingnan ni Pablo ang iglesya bilang binubuo ng kapwa mga Judio at mga Hentil (Roma 9:23-26).

Totoo, isang nalalabi lamang ng Israel ang sumapi sa komunidad na natipon sa paligid ni Jesus (Roma 9:27-29), ngunit tiyak na ang labing ito ang nagpapakita na hindi tinanggihan ng Diyos ang pakikibahagi ng Israel sa iglesya (Roma 11:1). Ang nalalabing ito ang tumitiyak sa pagpapatuloy at pagkakaisa sa pagitan ng Israel at ng iglesiya. Dahil dito, sa Roma 11:16-18, inihambing ni Pablo ang iglesya sa puno ng olibo: ang ilang mga sanga ay ang mga anak ni Israel, at ang ibang mga sanga ay ang mga Hentil, ngunit ang lahat ng mga sanga sa huli ay pinapakain ng iisang ugat; ibig sabihin ay ang tipan ng Diyos kay Abraham. Ang Diyos ay laging may isang plano ng kaligtasan, isang Binhi na si Cristo, isang pangako, isang tipan, at isang bayan.

Ang parehong ideya ng iisang plano ng Diyos, ang pagpapatuloy sa pagitan ng Israel at ng iglesya, at samakatuwid ang kahalagahan ng pagkakaisa ng iglesiya ay muling makikita sa Efeso 2 at 3. Ipinaliwanag ni Pablo sa mga taga-Efeso na ang iglesya ay binubuo kapwa ng “tuli” at “hindi tuli” (Efeso 2:11). Hindi sinabi ng apostol na ang mga Judio at ang iglesya ay dalawang magkahiwalay na mga tao o pinalitan ng iglesya ang mga Judio bilang bayan ng Diyos. Malayo sa pagbubukod ng mga Judio sa iglesya, si Pablo ay sumunod sa teolohiya ni Jesus at pinagtibay na ang kaligtasan ay nagmumula sa mga Judio (Juan 4:22). Dahil dito, binigyang-diin ni Pablo na habang ang mga Hentil ay “malayo,” ang mga Judio ay “malapit” (Efeso 2:17, NASB). Sa ibang lugar, inilarawan ni Pablo ang “pagkalapit” na ito sa mga tuntunin ng pagtanggap ng mga pangako o tipan ng Diyos, mga propesiya ng Diyos, ang Mesiyas, at ang misyon ng Diyos na ibahagi ang lahat ng ito sa mundo (Roma 9:4, 5). Kaya, ang mga Hentil ang inilapit sa Diyos at itinayo sa parehong pundasyon ng mga propetang Hebreo, na taliwas sa pagtatayo sa pundasyon ng kanilang mga lumang kathang isip o pilosopiya.

Pangatlo, kahit na nagsasalita tungkol sa pundasyon ng iglesya, ginamit ni Pablo ang parehong ideya ng pagpapatuloy ng Israel at ng iglesya, sa pagkakataong ito sa mga tuntunin ng paghahayag. Ang iglesiya ay itinayo sa banal na paghahayag. Ngunit ang Diyos ay walang dalawang hindi nagpapatuloy na paghahayag, ang Luma at ang Bagong Tipan. Hindi Siya nagpahayag ng isang bagay sa Lumang Tipan para lamang talikuran ang Kanyang plano at ihayag ang isang ganap na bagong proyekto. Ang Kanyang plano ay iisa, at ang Kanyang paghahayag ay iisa at tuluy-tuloy. Kaya naman binibigyang-diin ni Pablo na ang iglesiya ay itinayo kapwa sa mga apostol at sa mga propeta (Efeso 2:20; tingnan din ang paglalarawan ni Juan sa Bagong Jerusalem kung saan ang pangalan ng mga apostol ay nakasulat sa pundasyon ng lungsod, at ang pangalan ng mga patriyarka ay nakasulat sa mga pintuang-bayan, ngunit ang mga apostol at ang mga patriyarka ay pinagsama sa parehong Bagong Jerusalem, ang tahanan ng Diyos, Apocalipsis 21:10–14). Ang dahilan ng paglilista una ng mga apostol ay marahil na ang mga apostol ay “mas dakila” kaysa sa mga propeta sa parehong diwa na si Juan Bautista ay mas dakila kaysa sa lahat ng mga propeta. Ang “dakila” na ito ay dapat unawain sa kaparehong kahulugan ng katuparan ng pangako: habang ang mga propeta ay nagpropesiya ng pagdating ng Mesiyas, ipinahayag ng mga apostol ang Kanyang tunay na makasaysayang pagdating sa mundo. Ang Mesiyas na ipinahayag ng mga apostol na dumating sa mundo ay siya ring Mesiyas na nakita ng mga propeta sa kanilang mga pangitain. Ang mga apostol at mga propeta ay nagkakaisa sa kanilang patotoo, na siyang pundasyon ng iglesya.

Gayunpaman, habang kinikilala ni Pablo na ang mga apostol at ang mga propeta ay tumanggap ng tawag ng Diyos upang gampanan ang pundasyong papel na ito sa iglesya, kinilala at ipinahayag nila na ang batong panulok ng iglesiya ay si Jesus ng Nazareth, gaya ng propesiya tungkol kay Cristo sa Lumang Tipan na Kasulatan (Efeso 2:20), ang nilalaman at kaisipan ng kanilang patotoo. Bilang isang apostol, sinunod ni Pablo ang prinsipyo ng pagpapaliwanag ni Jesus sa “lahat ng mga kasulatan” (Lucas 24:27) na tumuturo sa Kanya, sa Kanyang pagdating at Kanyang ministeryo (tingnan sa Lucas 24:25–27). Ito ay dahil si Jesus ang batong panulok kaya ang gusali ay ganap na naitayo “sa Kanya” (Efeso 2:20-22) bilang isang “banal na templo” (Efeso 2:21) na tatahanan ng Diyos (Efeso 2:22).

Ikaapat, ang pananaw ni Pablo sa relasyon ng Israel-iglesya ay nagpapakita rin ng kanyang pagkaunawa sa pagkakakilanlan at katangian ng Diyos. Ang Diyos ng Israel ay hindi kanilang pambansang Diyos; Siya ang Diyos ng buong lupa. Bagama't ang Kanyang makalupang paninirahan ay maaaring nasa Jerusalem, ang Kanyang hurisdiksyon ay hindi limitado sa Judea at sa paligid nito. Sa halip, ang Diyos ng mga Kristiyano ay mayroong Kanyang trono sa makalangit na mga dako o santuwaryo at may awtoridad sa anumang kapangyarihan sa lupa at sa langit (Mateo 6:10, Mateo 28:18, Efeso 1:21) dahil Siya ang Lumikha at ang Manunubos ng buong mundo. Kaya naman tinawag ng Diyos ang buong mundo upang bumalik sa Kanya, tanggapin ang Kanyang biyaya, at manirahan sa Kanyang kaharian.

### Ikatlong Bahagi: Aplikasyon sa Buhay

1\. Gustung-gusto ng mga tao ang mga misteryo, mga lihim. Sabihin sa iyong mga estudyante na isaalang-alang ang mga tanong na ito: Namuhay ka na ba sa iyong buhay Kristiyano na para bang ikaw ang tagapag-ingat ng isang dakila, maluwalhating misteryo, isang misteryo na nagpabago sa iyong buhay magpakailanman at, tulad ng iyong pagkaunawa, babaguhin ang mundo magpakailanman sa positibong paraan? Kung gayon, ipaliwanag. Naibahagi mo na ba ang ebanghelyo na parang ito ay isang dakila, magandang misteryo? Pag-usapan.

2\. Sa Efeso 3:10, pinatunayan ni Pablo na ang iglesya ang paraan kung saan ipinapahayag ng Diyos ang Kanyang karunungan “sa mga pinuno at mga awtoridad sa makalangit na dako” (ESV). Itanong sa iyong mga estudyante ang sumusunod: Sa iyong pagkaunawa, ang iglesya ba ay paghahayag ng plano ng kaligtasan ng Diyos sa buong sansinukob? Sa paanong paraan? Paanong ang pagkakaisa sa iglesya kay Cristo, pagkakaisa sa pagitan ng mga Hentil at mga Judio, pagkakaisa sa mga pamilya at sa lipunan ay isang mahalagang bahagi ng nagliligtas na paghahayag ng biyaya at kapangyarihan ng Diyos? Talakayin ang mga sagot sa iyong klase.

3\. Sa Colosas 1:27, isang kahalintulad na talata sa Efeso 3, binibigyangdiin ni Pablo na ang misteryong ipinahayag ng Diyos sa mga “banal” sa iglesya ay “Si Cristo ay nasa inyo, ang pag-asa ng kaluwalhatian” (NASB). Anyayahan ang iyong mga estudyante na ibahagi kung paano nila maaaring ipaliwanag ang pananalitang ito sa isang hindi Kristiyano. Ano ang ibig sabihin ng apostol sa "Cristo na nasa inyo"? Paano nauugnay ang pananalitang ito sa “pag-asa ng kaludwalhatian”? Sa kabilang banda, paano nakakaapekto ang “misteryo” na ito sa iyong pang-araw-araw na buhay? Pangunahan ang iyong klase sa talakayan ng mga sagot sa mga tanong na ito.

` `