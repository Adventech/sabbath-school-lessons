---
title:  'Ang Iglesiya: Tagapaghayag ng Karunungan ng Diyos'
date:   01/08/2023
---

`Ano ang sinabi ni Pablo tungkol sa Diyos at sa mga gawa ng Diyos sa Efeso 3:7–13?`

Si Pablo ay muling nag-aangkin na siya ay isang “ministro” sa pamamagitan ng “kaloob ng biyaya ng Diyos” (Efeso 3:7, ESV; ihambing ang Efeso 3:1, 2). Ang kaloob na ito, tulad ng ebanghelyo mismo, ay hindi ipinagkaloob dahil sa pagiging karapat-dapat ng tumatanggap, kundi sa pamamagitan ng biyaya ng Diyos. Binibigyang-diin ni Pablo ang puntong ito sa pamamagitan ng paglalarawan sa kanyang sarili bilang “pinakamaliit sa lahat ng mga banal” (Efeso 3:8, ESV).

Merong isang kawili-wiling pag-unlad sa pagkaunawa ni Pablo sa sarili, na makikita habang sinusundan natin ang mga liham ni Pablo sa pagkakasunudsunod ng pagkakasulat ng mga ito. Sa simula pa lang, inaangkin niya ang kanyang katayuan bilang apostol na hinirang ng Diyos (Galacia 1:1). Nang maglaon, ipinakilala niya ang kaniyang sarili bilang “ang pinakamababa sa mga apostol” at “hindi karapat-dapat na tawaging apostol” (1 Corinto 15:9, sa pagkasalin sa tagalog sa NKJV). Dito sa Efeso ay nakita niya ang kanyang sarili bilang “pinakamaliit sa lahat ng mga banal” (Efeso 3:8, ESV). Sa wakas, inilalarawan niya ang kanyang sarili bilang "pangunahin" (NKJV) o "pinakamasama" sa mga makasalanan (1 Timothy 1:15, NIV).

Marahil ang linyang ito ng pag-iisip ni Pablo ay makapagpapaliwanag ng tanyag na sipi ni Ellen G. White: “Habang mas malapit ka kay Jesus, lalong makikita ng sariling mong mata ang iyong kamalian; sapagkat ang iyong paningin ay magiging mas malinaw, at ang iyong mga kapintasan ay makikita

sa malawak at natatanging kaibahan sa Kanyang sakdal na kalikasan.”‒STEPS TO CHRIST, p. 64. Pagkatapos ay nagpatuloy si Pablo. Sa Efeso 3:10, isinulat niya: “sa layuning maipakilala ng iglesiya ang masaganang karunungan ng Diyos sa mga pamunuan at mga kapangyarihan sa makalangit na dako” (NKJV). Sino ang “mga pinuno at awtoridad sa mga makalangit na dako” (ESV) na binanggit dito? Paano ipinapahayag sa kanila ng iglesiya ang masagana o maraming paglalarawan ng karunungan ng Diyos? Bagama't hindi inilalarawan ng Efeso 3:10 ang kalikasan ng mga kapangyarihan, tila pinakamabuting unawain sila bilang mga masasama na inilarawan nang mas detalyado sa Efeso 6:11, 12. Kung gayon, ang komposisyon ng iglesya, na pinag-iisa ang mga Judio at mga Gentil bilang minsang nahating mga bahagi ng sangkatauhan, ay naging isang matunog na anunsyo sa mga demonyong “mga pinuno at mga awtoridad sa makalangit na dako” ng plano ng Diyos para sa hinaharap, “upang pagisahin ang lahat ng mga bagay sa kanya [Cristo], mga bagay sa langit at mga bagay sa lupa” (Efeso 1:10, ESV). Ipinapaunawa sa kanila na ang plano ng Diyos ay isinasagawa at ang kanilang kapahamakan ay tiyak. Ang mismong kalikasan ng isang pinag-isang iglesiya ay nagpapahiwatig ng kanilang sukdulang pagkatalo.

`Kung sineseryoso ng iyong sariling kongregasyon ang “paglalarawan ng gawain” ni Pablo sa iglesiya sa Efeso 3:10, paano mo at ng iyong mga kapwa kaanib ng iglesya mababago ang paraan ng pakikitungo sa isa’t-isa?`