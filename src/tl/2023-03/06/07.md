---
title:  Karagdagang Kaisipan
date:   04/08/2023
---

Ellen G. White, “Modern Revivals,” sa THE GREAT CONTROVERSY, pp. 461–478.

“Paano natin maiaayon ang ating di-lumalagong kalagayang espirituwal sa pagkahayag ng ating talata [Efeso 3:14–19] na naglalarawan sa kabuuan ng kaalaman na ating pribilehiyong taglayin? Paano tayo titingnan ng Langit, na nagkaroon ng bawat espirituwal at pansamantalang kalamangan upang tayo ay umunlad sa biyaya, kung hindi natin napabuti ang ating mga pagkakataon? Hindi isinulat ng apostol ang mga salitang ito para akitin tayo, linlangin tayo, o itaas ang ating mga inaasahan para lamang sila ay mabigo sa ating karanasan. Isinulat niya ang mga salitang ito upang ipakita sa atin kung ano ang maaari at dapat na maging tayo, kung tayo ay magiging mga tagapagmana ng kaharian ng Diyos. Paano tayo magiging mga manggagawang kasama ng Diyos, kung mayroon tayong di-lumalagong karanasan? May kaalaman tayo sa pribilehiyo ng Kristiyano, at dapat nating hanapin ang malalim at espirituwal na pangunawa sa mga bagay ng Diyos na nais ng Panginoon na magkaroon tayo.

“Talaga bang naniniwala tayo sa Biblia? Talaga bang naniniwala tayo na maaari nating matamo ang kaalaman ng Diyos na iniharap sa atin sa talatang ito? Naniniwala ba tayo sa bawat salita na lumalabas sa bibig ng Diyos? Naniniwala ba tayo sa mga salitang sinabi ng mga propeta at apostol, ni Jesu-Cristo, na siyang may-akda ng lahat ng liwanag at pagpapala, at sa Kanya ay nananahan ang lahat ng kayamanan at kaganapan? Talaga bang naniniwala tayo sa Diyos, at sa kanyang Anak?”—Ellen G. White, THE ADVENT REVIEW AND SABBATH HERALD, Oktubre 1, 1889.

**Mga Tanong Para sa Talakayan**:

`Ihambing ang doksolohiya ni Pablo sa Efeso 3:20, 21 sa iba pang mga doksolohiya sa Bagong Tipan—Roma 11:33–36; Roma 16:25–27; Ang Filemon 4:20; 2 Pedro 3:18b; Judas 24, 25. Anong mga tema o ideya ang nakapaloob sa mga talatang ito? Paano natin maaaring gamitin ang saloobin ng pagpupuri at pagsamba na inilalarawan ng mga ito?`

`Ihambing ang apat na paggamit ni Pablo ng salitang Griyego na plēroma (“kapunuan”) sa Efeso (Efeso 1:10, 23; Efeso 3:19; Efeso 4:13). Sa iyong palagay, bakit mahalaga kay Pablo ang ideyang ito?`

`Sa lahat ng mga pagkilos ng Diyos na pinuri ni Pablo sa Efeso 3, alin ang higit na nagbibigay-inspirasyon sa iyo? Bakit?`

`Tinapos ni Pablo ang unang kalahati ng Efeso gaya nang simulan niya ito (Efeso 1:3–21), gamit ang wika ng panalangin at papuri. Siya ay nagagalak sa kapangyarihan ng Diyos, na nasa buhay ng mga mananampalataya sa pamamagitan ni Cristo at ng Espiritu (Efeso 3:16–21). Paano natin, tulad ng isinulat ni Ellen G. White sa itaas, mas mabuting mararanasan ang kapangyarihang ito sa ating buhay?`