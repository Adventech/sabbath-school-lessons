---
title:  Kaluwalhatian sa Iglesya at kay Cristo Jesus
date:   03/08/2023
---

`Tinapos ni Pablo ang kanyang ulat ng panalangin sa isang doksolohiya, isang maigsi, patulang pahayag ng papuri sa Diyos. Para saan niya pinupuri ang Diyos? Efeso 3:20, 21.`

Itinala ni Pablo ang kanyang mga panalangin para sa mga mananampalataya (Efeso 3:14–19). Ngayon siya ay nananalangin nang tuwiran at makapangyarihan. Ang doksolohiya ni Pablo ay nagbabangon ng dalawang katanungan: 1. Ang talata ba ay hindi angkop na itinataas ang iglesiya, na inilalagay ito na kasintaas ni Cristo, sa pariralang "sa kanya ang kaluwalhatian sa iglesiya at kay Cristo Jesus" (Efeso 3:21, ESV)? Habang si Pablo ay lubhang interesado sa iglesiya sa Efeso, malinaw na si Cristo ang Tagapagligtas ng iglesiya dahil si Cristo ang nananahan sa mga puso ng mga mananampalataya (Efeso 3:17). Sa doksolohiya, pinupuri ni Pablo ang Diyos para sa kaligtasang ibinigay sa iglesiya sa pamamagitan ni Cristo Jesus.

2\. Ang parirala bang “sa lahat ng salinlahi, magpakailan kailan man” (Efeso 3:21, ESV) ay naglalarawan ng isang walang hanggan, makalupang kinabukasan para sa iglesiya, na ang pagbabalik ni Cristo ay pinipigilan? Ang Efeso ay nagpapakita ng matatag na pag-asa para sa hinaharap. Halimbawa, ang Efeso 4:30 ay tumitingin sa “araw ng pagtubos” (ESV). Gayundin, mararanasan ng mga mananampalataya ang walang limitasyong kapangyarihan ni Cristo sa “panahong darating” (Efeso 1:21, NRSV). Ang doksolohiya ni Pablo ay dapat basahin bilang isang pagdiriwang ng walang katapusang kapangyarihan ni Cristo na ginagamit para sa mga mananampalataya.

Sa pagbabalik-tanaw sa ikalawang ulat ng panalangin ni Pablo (Efeso 3:14–21; ihambing ang Efeso 1:15–23), makikita natin si Pablo na nakasumpong ng lakas sa pangsansinukob na saklaw ng pangangalaga ng Ama (Efeso 3:14, 15), ang parating handang Banal na Espiritu (Efeso 3:16), ang pakikisama mismo ni Cristo (Efeso 3:17), at ang hindi masukat na walang limitasyong pag-ibig ni Cristo (Efeso 3:18, 19). Ito ay napakatotoo kung kaya't naisip niya na ang mga mananampalataya ay napuno “ng buong kapuspusan ng Diyos” (Efeso 3:19, ESV) at ipinagdiriwang ang mga espirituwal na katotohanang ito sa papuri, na muling namamangha sa kasaganaan ng kapangyarihan ng Diyos na iniaalok sa mga banal (Efeso 3:20, 21).

Sa tuwing nadarama natin ang matinding problema, tukso, o pag-aalinlangan, maaari tayong bumaling sa masisiglang ulat na ito ng panalangin ni Pablo. Itinaas ng nakakulong na apostol ang ating pananaw sa dakilang abot-tanaw na mga layunin at biyaya ng Diyos, na nagpapaalala sa atin na anuman ang ating kasalukuyang kalagayan, tayo ay mga kalahok sa pinakahuling plano ng Diyos (Efeso 1:9, 10), at ang Kanyang kapangyarihan ay kumikilos sa atin.

`Anong mga pagpapala mula sa Diyos ang espesyal na mahalaga sa iyo? Magsanay lumikha ng isang panalangin ng papuri upang mapuri ang Diyos para sa kanila?`