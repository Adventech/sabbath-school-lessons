---
title:  Ang Matagal Nang Nakatagong Misteryo ng Ebanghelyo
date:   31/07/2023
---

`Ano ang misteryo na ipinagkatiwala kay Pablo? Efeso 3:1–6.`

Habang pinag-aaralan mo ang Efeso 3:1–6, pansinin ang sumusunod:

Una, isinulat ni Pablo ang bahaging ito ng liham partikular sa mga Gentil na mananampalataya sa mga iglesiyang nasa bahay sa Efeso (Efeso 3:1).

Pangalawa, inaangkin ni Pablo na siya ang tatanggap ng isang bagay na tinawag niyang “katiwala ng biyaya ng Diyos,” na ibinigay sa kanya “para sa inyo,” para sa mga mananampalatayang Gentil (Efeso 3:2, ESV). Ang pagkakatiwalang ito, o ang ministeryong ito ng biyaya, ay paraan ni Pablo na ilarawan ang pag-aatas sa kanya na ipangaral ang ebanghelyo (“biyaya ng Diyos”) sa mga Gentil (ihambing ang Efeso 3:7, 8, ESV).

Pangatlo, inaangkin ni Pablo na isang misteryo ang nahayag sa kanya, isang paksang naisulat na niya sa liham (tingnan lalo na ang Efeso 1:9, 10; Efeso 2:11–22), ang “misteryo ni Cristo” (Efeso 3:3, 4). Hindi nais ni Pablo na maunawaan siya bilang kumatha ng ebanghelyo, kundi inaangkin niya ito na isang ministeryo na bigay ng Diyos upang ipahayag.

Ikaapat, si Pablo ay hindi nag-iisa sa pagtanggap ng unang paghahayag ng misteryong ito, dahil inihayag din ito ng Espiritu sa mga “banal na apostol at mga propeta” ni Cristo sa paraang higit pa sa paghahayag ng plano ng Diyos sa mga naunang henerasyon (Efeso 3:5). Ang terminong propeta dito ay malamang na tumutukoy sa mga nagtataglay at gumagamit ng kaloob ng propesiya sa mga sinaunang iglesiyang Kristiyano na nasa mga bahay kaysa sa mga propeta ng Lumang Tipan. Ang misteryo, na dating nakatago, ay naging “hayag na lihim.”

Sa wakas, ipinahayag niya: “Ang hiwagang ito ay ang mga Gentil ay kapwa tagapagmana, mga miyembro ng iisang katawan, at nakikibahagi sa pangako kay Cristo Jesus sa pamamagitan ng ebanghelyo” (Efeso. 3:6, ESV).

Si Pablo ay masigasig tungkol sa ebanghelyo at lalo na sa paraan ng pagpapahayag nito sa iglesiya, na binubuo ng parehong mga Judio at Gentil. Ang dalawang grupong ito ay naging mga pundasyon sa pagbuo ng bagong komunidad ng Diyos, ang Kanyang bagong tatak ng sangkatauhan, ang iglesiya (tingnan ang Efeso 2:14–16).  Masasabi nating nabago na sila ngayon mula sa pagiging mga kaaway tungo sa pagiging “kasamang tagapagmana,” “kasama sa katawan” (kasama sa iisang katawan, ang katawan ni Cristo), at “kabahagi” ng pangako ng ebanghelyo (tingnan ang Efeso 3:6).

`Ano, kung meron man, ang  mga pag-uugali, marahil kahit hindi nakikita, ang maaari mong kimkimin na sumasalungat sa pagiging magkakasama na itinuro ng ebanghelyo? Paano mo sila aalisin mula sa iyong sarili?`