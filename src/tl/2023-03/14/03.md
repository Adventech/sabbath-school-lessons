---
title:  Natubos Tayo Para sa Komunidad
date:   25/09/2023
---

`Habang binabasa mo ang Efeso 2, sikaping sagutin ang tanong na ito: Ano ang ginawa ng Diyos para sa atin sa pamamagitan ng Kanyang Anak na si Jesu-Cristo?`

“Ngunit ang Diyos. . . . ” Ang dalawang salitang iyon ay dapat ang pinakapuno ng pag-asa na alam ng sangkatauhan. Sa Efeso 2:1–10, inilarawan ni Pablo ang malungkot na nakaraan ng kanyang mga tagapakinig. Ibinahagi ang kalagayan ng buong sangkatauhan, sila ay nakatuon sa paghihimagsik laban sa Diyos, ang kanilang buhay ay pinangungunahan ng kasalanan at ni Satanas (Efeso 2:1–3). “Ngunit ang Diyos, na sagana sa awa. . . . ” At ano ang ginawa ng Diyos para sa kanila at para sa atin? 1. Binuhay niya tayong kasama ni Cristo— ang muling pagkabuhay ni Cristo ay atin. 2. Ibinangon niya tayo kasama ni Cristo—ang pag-akyat ni Cristo ay atin. 3. Sa langit, pinaupo niya tayo kasama ni Cristo—ang koronasyon ni Cristo ay atin (Efeso 2:4–7). Hindi lang tayo mga tagamasid sa mga kaganapan ng buhay ni Cristo na nagpapabago sa sansinukob! Ginagawa ng Diyos ang mga kahanga-hangang pagkilos na ito, hindi dahil sa anumang ating kagalingan, kundi dahil sa Kanyang biyaya (Efeso 2:8, 9), at nilalayon Niyang mamuhay ang mga mananampalataya na nakikiisa kay Jesus at magsagawa ng “mabubuting gawa” (Efeso 2: 10).

Kung ang Efeso 2:1–10 ay nagtuturo na tayo ay namumuhay nang may pagkakaisa kay Jesus, ang Efeso 2:11–22 ay nagtuturo na tayo ay namumuhay sa pakikiisa sa iba bilang bahagi ng Kanyang iglesiya. Ang kamatayan ni Jesus ay may parehong patayong mga benepisyo, na nagtatatag ng relasyon ng mananampalataya sa Diyos (Efeso 2:1–10), at pahalang, na nagpapatibay sa ating relasyon sa iba (Efeso 2:11–22). Sa pamamagitan ng Kanyang krus, winasak ni Jesus ang lahat ng naghahati sa mga mananampalatayang Hentil mula sa mga Judio, kabilang ang maling paggamit ng kautusan upang palawakin ang bangin (Efeso 2:11–18). May itinayo rin si Jesus—isang kamanghamanghang bagong templo na binubuo ng mga mananampalataya. Ang mga Hentil, na dating inihiwalay sa pagsamba sa mga sagradong lugar ng templo, ay sumasama na ngayon sa mga Judiong mananampalataya sa pagiging isa. Tayo rin ay nagiging bahagi ng iglesya ng Diyos, isang “banal na templo sa Panginoon” (Efeso 2:19–22).

Sa pamamagitan ng biyaya ng Diyos, meron kang pribilehiyong mamuhay sa araw na ito sa pakikiisa kay Jesus at sa iyong mga kapwa mananampalataya.

Ang Efeso 2:8–10 ay gumanap ng isang papel sa pagbabalik-loob ng marami. Natagpuan ni Martin Luther sa mga talatang ito ang isang biyaya na nanalo sa kanyang puso, at natuklasan din niya ang ilang mga pangunahing pagpapatibay ng Repormasyon: ang kaligtasan ay dumarating sa pamamagitan lamang ng pananampalataya, sa pamamagitan lamang ng biyaya, kay Cristo lamang, at sa kaluwalhatian ng Diyos lamang. Noong 1738, labingwalong araw pagkatapos maranasan ang pagbabalik-loob sa Aldersgate Street ng London, nangaral si John Wesley sa Oxford University, na nag-aalok ng “isang sigaw mula sa puso" at "ang manifesto ng isang bagong kilusan.” Ang texto niya? Efeso 2:8. (Tingnan sa A. Skevington Wood, “Strangely Warmed: The Wesleys and the Evangelical Awakening,” CHRISTIAN HISTORY [magazine], tomo 5, blg. 1 [1984]).