---
title:  Jesus, Mangangaral ng Kapayapaan
date:   26/07/2023
---

`Paano ibinuod ni Pablo ang ministeryo ni Cristo sa Efeso 2:17, 18?`

Ang konsepto ng kapayapaan ay mahalaga sa Efeso, na ang liham ay nagsisimula at nagtatapos sa mga pagpapala ng kapayapaan “mula sa Diyos na ating Ama at sa Panginoong Jesu-Cristo” (Efeso 1:2, NKJV; ihambing ang Efeso 6:23). Sa Efeso 2:11–22, nangatuwiran si Pablo na si Cristo ay nagpapakilala sa kapayapaan, “Sapagkat Siya mismo ang ating kapayapaan,” at ang Kanyang Krus ang lumikha nito (Efeso 2:14–16, NKJV).  Hindi lamang sinira ni Cristo ang isang bagay—ang poot sa pagitan ng Judio at Gentil (Efeso 2:14, 15)— lumikha Siya ng isang bagong sangkatauhan, na minarkahan ng mga relasyon ng pagkakasundo at kapayapaan (Efeso 2:15–17). Ang ganitong kapayapaan ay hindi lamang ang kawalan ng tunggalian kundi sumasalamin sa Hebreong konsepto ng shalom, ang karanasan ng kabuuan at kagalingan, kapwa sa ating kaugnayan sa Diyos (Roma 5:1) at sa iba.

`Paano inisip ni Pablo na ang mga mananampalataya ay nakikilahok sa pagbabahagi ng mensahe ng kapayapaan ni Jesus? Efeso 4:3; Efeso 6:14, 15; ihambing ang Roma 10:14, 15 kasama ang Efeso 2:17–19, Isaias 52:7, Isaias 57:19.`

Ang mga Ebanghelyo ay naglalaman ng mga halimbawa ni Jesus bilang isang mangangaral ng kapayapaan.  Sa Kanyang paalam na mensahe sa mga disipulo, ipinangako Niya sa kanila—at sa atin—“ ‘Ang kapayapaan ay iniiwan ko sa inyo, ang Aking kapayapaan ay ibinibigay ko sa inyo’ ” (Juan 14:27, NKJV). At nagtapos Siya, “‘Sinabi ko sa inyo ang mga bagay na ito, upang sa akin ay magkaroon kayo ng kapayapaan. Sa mundo magkakaroon kayo ng kapighatian.  Ngunit lakasan nyo ang loob; Dinaig ko ang sanlibutan’ ” (Juan 16:33, ESV). Pagkatapos ng Kanyang muling pagkabuhay, nang magpakita Siya sa mga disipulo, paulit-ulit Niyang sinabi sa kanila, “ ‘Sumainyo ang kapayapaan’ ” (Juan 20:19, 21, 26, ESV).

Sa Efeso 2:17, 18, gustong ipahiwatig ni Pablo na ang pangangaral ni Cristo ng kapayapaan ay lagpas sa panahon ng Kanyang ministeryo sa lupa. Siya ay “nangaral ng kapayapaan” sa kasalukuyan maging sa “malayo” (mga Hentil na mananampalataya bago sila napagbagong-loob; ESV) at sa “malapit” (Jewish believers, ESV; ihambing ang Efeso 2:11–13). Sa pagtanggap sa pagpapahayag na ito, lahat ng mananampalataya ay nakakaranas ng malalim na pagpapala.

`Paano tayo matututong maging mga mangangaral ng kapayapaan kasalungat sa mga pinagmumulan ng pag-aaway? Sa anong mga sitwasyon, sa ngayon, maaari kang tumulong na magdala ng kagalingan?`