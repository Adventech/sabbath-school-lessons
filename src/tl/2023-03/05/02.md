---
title:  Inilapit Kay Cristo
date:   23/07/2023
---

`Ihambing ang Efeso 2:1–3, ang naunang paglalarawan ni Pablo sa Hentil na nakaraan ng kanyang mga tagapakinig, sa Efeso 2:11, 12. Ano ang idiniin niya sa kanyang bagong paglalarawan ng kanilang nakaraan?`

Ang mga Hentil na ngayon ay mananampalataya kay Cristo at mga miyembro ng Kanyang “katawan,” ang iglesya, ay minsang ganap na nahiwalay sa Israel at ang kaligtasan ay inialay ng Diyos. Iniisip ni Pablo na mahalaga para sa kanila na “alalahanin” (Efeso 2:11) ang nakaraan. Sila noon ay “walang Cristo,” ang Pinahiran, ang Mesiyas ng Israel. Sila ay “mga dayuhan mula sa komunidad [estado o mga tao] ng Israel.”  At sila ay "mga dayuhan mula sa mga tipan ng pangako," na nakakalimot ng mga pangako ng kaligtasan na inialay ng Diyos sa kasaysayan ng kaligtasan. Ang pagkahiwalay sa Israel at ang kaligtasang inialay sa pamamagitan nito ay nangangahulugan na sila ay minsang “nawalan ng pagasa” at “walang Diyos sa sanlibutan” (Efeso 2:12, NKJV).

Gayundin, sa kanilang nakaraang pamumuhay, ang mga Hentil ay nagkaroon ng malaking alitan sa pagitan nila at ng mga Judio. Ibinigay ni Pablo ang kahulugan ng nakabaong poot na ito sa pamamagitan ng pagtukoy sa isang sintomas nito, ang pagbabansag. Tinukoy ng mga Judio ang mga Hentil na may panlilibak bilang “mga di-tuli” at tinukoy ng mga Hentil ang mga Judio na may katumbas na paghamak bilang “ang pagtutuli” (Efeso 2:11).

Gayunman, ang Efeso 2:13 ay tumutukoy sa isang bagay na lubhang kakaiba ngayon. Sumulat si Pablo: “Ngunit ngayon kay Cristo Jesus kayo na dating malayo ay inilapit sa pamamagitan ng dugo ni Cristo” (NKJV).

Nang ilarawan ni Pablo ang mga mananampalatayang Hentil bilang minsang “malayo,” hiniram niya ang Isaias 57:19: “ ‘Kapayapaan, kapayapaan, sa malayo at sa malapit,’  sabi ng PANGINOON, ‘at pagagalingin ko siya’ ” (ESV; ihambing ang Efeso 2:17, 18). Kay Cristo at sa pamamagitan ng Kanyang krus, ang mga mananampalatayang Hentil ay inilapit sa lahat kung saan sila nahiwalay—sa Diyos, pag-asa, at sa kanilang mga kapatid na Judio. Narito ang makapangyarihang mabuting balita na ipinahiwatig ng paglalarawan ni Pablo: na ang krus ni Cristo ay makapagpapagaling sa malawak na alitan sa pagitan ng mga Judio at mga Hentil at nangangahulugan na ang lahat ng ating mga alitan at pagkakabaha-bahagi ay maaaring malutas doon. Ang mabuting balitang ito ay nag-aanyaya sa atin na isaalang-alang ang mga pagkakabahabahagi na umiiral sa ating sariling buhay at sa iglesya at pag-isipan ang kapangyarihan ng krus na humalili sa kanila.

`Sa anong kondisyon ka tinubos ni Jesus? Bakit mahalaga para sa iyo na alalahanin nang madalas, kung nasaan ka noong natagpuan ka Niya at kung saan ka maaaring naroroon kung hindi ka Niya natagpuan?`