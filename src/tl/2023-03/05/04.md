---
title:  Pagsira sa Panghating Pader
date:   25/07/2023
---

`Anong aksyon ang sinabi ni Pablo na ginawa ni Cristo para sa “utos ng mga kautusan na ipinahayag sa mga ordinansa” (ESV)? Bakit Niya ginawa ang aksyong ito? (Tingnan sa Efeso 2:14, 15).`

Malamang na tinutukoy dito ni Pablo ang barandilya o bakod na nakapalibot sa korte ng Israel sa Templo ni Herodes, kasama ang banta ng kamatayan nito. Iniisip ni Pablo na bumagsak ang pader na ito at ang mga Hentil ay pinagkalooban ng ganap na pagsamba sa Diyos (Efeso 2:18). Anumang gayong pader, sabi ni Pablo, ay tinanggal ng Krus. Sapagkat doon natin nalaman na ang dalawang bayang ito, Judio at Hentil, ay tunay na iisa.

Naniniwala ang ilan na itinuturo ng Efeso 2:14, 15 na ang Sampung Utos, kasama ang utos ng Sabbath, ay “pinawi” o “isina-isang-tabi” ng krus. Gayunpaman, sa Mga Taga Efeso, ipinakita ni Pablo ang matinding paggalang sa Sampung Utos bilang mapagkukunan sa paghubog ng pagiging Kristiyanong disipulo. Sinipi niya ang ikalimang utos (Efeso 6:2, 3) at tinukoy ang iba (halimbawa, ang ikapito, Efeso 5:3–14, 21–33; ang ikawalo, Efeso 4:28; ang ikasiyam, Efeso 4:25; ang ikasampu, Efeso 5:5). Ito ay umaayon sa mga naunang pahayag ni Pablo tungkol sa utos (Roma 3:31, Roma 7:12). Tinutugunan niya ang maling paggamit ng utos, ngunit iginagalang niya ang utos mismo at ipinapalagay ang pagpapatuloy nito. Samakatuwid, ang paggamit ng mga talatang ito upang alisin ang Sampung Utos, lalo na sa liwanag ng lahat ng iba pang mga talata sa Biblia tungkol sa kawalang-hanggan ng kautusan, ay malinaw na isang maling pagpapakahulugan sa layunin ni Pablo dito.

Sa halip, ang anumang paggamit ng batas upang magdulot ng pagkakakilanlan sa pagitan ng mga Judio at Hentil at lalo na upang ibukod ang mga Hentil mula sa ganap na pakikipagtulungan sa bayan ng Diyos at daan sa pagsamba, ay hindi katanggap-tanggap kay Pablo at isang maling paggamit ng banal na layunin para sa utos.  Ang “kautusan” sa Efeso 2:14, 15, ay alinman sa mga seremonyal na aspeto ng utos na naghiwalay sa Judio sa Hentil, na kumakatawan sa komplikadong parirala ni Pablo, “ang utos ng mga kautusan na ipinahayag sa mga ordinansa” (ESV), o ito ay ang buong sistema ng kautusan sa Lumang Tipan na hindi napaliwanag ng tama, nabigyang-kahulugan, pinalaki, at ginamit sa maling paraan upang ilayo ang mga Judio sa mga Hentil.

`Anong mga tensyon sa mga Seventh-Day Adventists o sa mga miyembro ng mas malawak na pamayanang Kristiyano ang kailangang harapin at malampasan? Bakit sapat na ang ating karaniwang pag-ibig kay Cristo upang madaig ang mga tensyon na ito?`