---
title:  Si Cristo na Higit sa Lahat ng Kapangyarihan
date:   12/07/2023
---

Ipinagdiwang ni Pablo ang kadakilaan ni Jesus, na ngayon ay nakaupo kasama ng Ama sa trono ng kalangitan. Sa pagtukoy sa posisyon ni Cristo sa kaugnayan sa Ama (“nakaupo . . .  sa Kanyang kanan sa sangkalangitan” Efeso 1:21), si Pablo ay bumaling sa kaugnayan ni Jesus sa “mga kapangyarihan.” Bilang katiwala ng Ama, si Jesus ay “nasa itaas” nilang lahat (Efeso 1:21).

`Ihambing ang pagbanggit ni Pablo ng masama at espirituwal na kapangyarihan sa Efeso 1:21, Efeso 2:2, at Efeso 6:12. Sa iyong palagay, bakit interesado si Pablo sa mga kapangyarihang ito?`

Ang Gawa 19:11–20, kasama ang kuwento nito tungkol sa pitong anak ni Eskeva, ay naglalarawan na ang Efeso noong panahon ni Pablo ay isang sentro ng sining ng mahika. “Ang pangunahing katangian ng pagsasagawa ng mahika sa buong maka-Griyegong mundo ay ang pagkakilala sa isang daigdig ng mga espiritu na nagsasagawa ng impluwensya sa halos lahat ng aspeto ng buhay. Ang layunin ng salamangkero ay upang makilala ang mga matulungin na espiritu mula sa mga nakakapinsala at matutunan ang natatanging mga operasyon at ang mga kaakibat na lakas at awtoridad ng espiritu. Sa pamamagitan ng kaalamang ito, maaaring makabuo ng mga paraan (na may pasalita o nakasulat na mga pormula, anting-anting, atbp.) para sa pagmamanipula ng mga espiritu sa kapakanan ng bawat isang tao. Sa wastong pormula, ang isang sakit na dulot ng espiritu ay maaaring gumaling, [o] ang isang karera ng karuwahe ay maaaring mapanalunan.”—Clinton E. Arnold, POWER AND MAGIC: THE CONCEPT OF POWER IN EPHESIANS, p. 18.

Ang interes sa pagbibigay ng pangalan sa mga diyos at kapangyarihan sa mga engkanto ay isang tampok sa relihiyosong pamumuhay sa Efeso (tingnan sa Gawa 19:13), at kahit sa ibang lugar ngayon. Nais ni Pablo na linawin ang ugnayan sa pagitan ni Cristo at ng “mga kapangyarihan”: Ang itinaas na si Jesus ay “higit na mataas kaysa pamamahala at awtoridad at kapangyarihan at pamunuan” (Efeso 1:21, ESV).

Para lamang makatiyak na nauunawaan ng kanyang mga tagapakinig na walang kapangyarihan sa labas ng nasasakupan ni Jesus, idinagdag niya ang isang parunggit (allusion) sa kaugalian ng pagtitipon ng mga pangalan ng mga diyos sa mga engkanto: “at higit sa bawat pangalan na pinangalanan” (Efeso 1 :21, ESV). Mula sa dimensyon ng espasyo tungo sa panahon, idiniin ni Pablo ang walang limitasyong kronolohiya ng mataas na pamamahala ni Jesus. Ang Kanyang pamamahala sa lahat ng kapangyarihan ay naaangkop “hindi lamang sa panahong ito kundi maging sa darating na panahon” (Efeso 1:21, ESV).

`Ano ang ilan na pangkasalukuyang pagpapakita ng masasamang puwersang ito, at paano natin matitiyak na hindi tayo mahuhuli sa alinman sa mga ito?`