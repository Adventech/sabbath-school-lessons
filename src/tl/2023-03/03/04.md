---
title:  Nakikilahok sa Kapangyarihan ng Muling Pagkabuhay
date:   11/07/2023
---

Sa natitirang mga talata ng ulat ng panalangin ni Pablo sa Efeso 1:20–23, pinalawak ni Pablo ang ikatlong paksa ng pananaw na inaasahan niyang dadalhin ng Banal na Espiritu sa mga mananampalataya: ang kadakilaan ng kapangyarihan ng Diyos, na Kanyang ginagamit para sa kanila. Nagsimula siya sa pamamagitan ng pagturo sa dalawang kaganapan sa kasaysayan ng kaligtasan bilang pangunahing mga paglalarawan ng kapangyarihan ng Diyos: (1) ang muling pagkabuhay ni Jesus mula sa mga patay; (2) ang kadakilaan ni Jesus sa trono ng kalangitan (Efeso 1:20).

`Paano ipinahayag ang kapangyarihan ng Diyos sa pamamagitan ng muling pagkabuhay ni Jesus? Efeso 1:20; 1 Corinto 15:20–22; Filipos 3:8–11; Hebreo 13:20, 21; 1 Pedro 1:3.`

Ang muling pagkabuhay ni Jesus ay isang hindi maipagpapalit na paniniwala ng pananampalatayang Kristiyano (1 Corinto 15:14, 17). Dahil si Cristo ay nabuhay na mag-uli kaya naghihintay ang mga tapat na mananampalataya sa dakilang hinaharap na muling pagkabuhay tungo sa buhay na walang hanggan sa panahon ng pagbabalik ni Cristo (1 Cor. 15:20–23). Dahil si Cristo ay nabuhay na maguli kaya tayo makakaasa sa Kanya ngayon para sa lahat ng mga pagpapala ng ebanghelyo, kabilang ang presensya ng Banal na Espiritu sa ating buhay.

Ang imahe, na ang Diyos ay “pinaupo Siya [si Cristo] sa Kanyang kanang kamay” (Efeso 1:20, NKJV), ay hinango mula sa Awit 110:1, ang pinakamadalas na binabanggit na sipi sa Bagong Tipan (lahat ng mga sipi na kababanggit pa lamang ay parang hinango mula dito). Ang kadakilaan ni Cristo ay may mataas na katayuan sa Efeso. Ang mga mananampalataya ay “nakaupo kasama . . . siya [si Cristo Jesus] sa makalangit na dako” (Efeso 2:6, ESV). Dagdag pa rito, tinukoy ni Pablo ang pag-akyat ni Cristo bilang panimula sa pagpupuno ni Cristo sa lahat ng bagay at pagbibigay ng mga regalo sa Kanyang Iglesya (tingnan sa Efeso 4:8–11).

Sa Efeso 4:8–11, binabalaan tayo ni Pablo na iwasan ang pagtanggap ng isang di-gumagalaw na imahe ni Cristo sa trono ng Ama, at sa halip ay ipakita ang “puno ng sigasig na larawan ng dinakilang Cristo sa Bagong Tipan, na humahayo sa pamamagitan ng Kanyang Espiritu sa buong mundo, na nagtatagumpay at mananakop.”—F. F. Bruce, THE EPISTLES TO THE COLOSSIANS, TO PHILEMON, AND TO THE EPHESIANS (Grand Rapids, MI: Eerdmans, 1984), p. 133. Kaya inilalarawan ni Pablo ang kadakilaan/koronasyon ni Cristo hindi lamang bilang isang paglalarawan ng banal na kapangyarihang inialay sa mga mananampalataya, kundi bilang pinagmumulan ng kapangyarihang iyon.

`Ano ang mga paraan kung paano mo kakailanganin ang kapangyarihan ni Cristo sa iyong buhay, at paano natin higit na magagamit ang kapangyarihang iyon? Anong mga gawain ang maaaring makakahadlang na makaabot sa Kanyang kapangyarihan?`