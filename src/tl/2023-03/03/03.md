---
title:  Nakakaranas ng Kaalaman Mula sa Banal na Espiritu
date:   10/07/2023
---

> <p></p>
> “Hindi ako tumitigil ng pagpapasalamat para sa inyo, na binabanggit kayo sa aking mga panalangin, upang ang Diyos ng ating Panginoong Jesu-Cristo, ang Ama ng kaluwalhatian, ay magkaloob sa inyo ng Espiritu ng karunungan at ng pahayag sa isang ganap na pagkakilala sa kanya” (Efeso 1:16, 17, ESV).

Sa pag-uulat ng kanyang mga panalangin, itinala ni Pablo ang isang pangunahing kahilingan na inilagay niya sa harap ng trono ng Diyos. Napansin niya na ang Banal na Espiritu ay dumarating sa buhay ng mga mananampalataya sa oras ng kanilang pagbabalik-loob (Efeso 1:13, 14). Ngayon si Pablo ay nananalangin para sa isang bagong pagpapala ng Espiritu upang magbigay ng kinakailangang espirituwal na kaunawaan na nakatuon sa isang mas malalim na kaalaman kay Jesus (“sa pagkakilala sa kanya,” Efeso 1:17).

`Sa anong tatlong paksa ipinanalangin ni Pablo na magdala ang Banal na Espiritu ng espesyal na pagkaunawa sa mga mananampalataya? Tingnan ang Efeso 1:17–19.`

Nang nanalangin si Pablo para sa kanila ng pagkaunawa tungkol sa “pag-asa kung saan niya kayo itinawag” (Efeso 1:18, ESV), ipinanalangin niya na maging alisto sila sa mga nakaraang aksyon na nagawa na ng Diyos para sa kanilang kaligtasan (Efeso 1:3–9, 11–13) at para sa maluwalhating hinaharap na Kanyang inihanda para sa kanila (Efeso 1:10, 14).

Nang nanalangin siya para sa pagkaunawa sa “kayamanan ng kaluwalhatian ng Kanyang pamana sa mga banal” (Efeso 1:18, NKJV), kaniyang nagugunita ang ideya ng Lumang Tipan tungkol sa mga mananampalataya bilang pamana ng Diyos (Deutoronomio 9:29, Deutoronomio 32:9, Zacarias 2:12, ihambing ang Efeso 1:11). Nais niyang malaman nila na hindi lamang sila nagtataglay ng mana mula sa Diyos, kundi44 sila ay mana ng Diyos, at nais ni Pablo na maunawaan nila ang kanilang halaga sa Diyos.

Nang manalangin si Pablo para sa espirituwal na pagkaunawa tungkol sa “labis na kadakilaan ng Kanyang kapangyarihan sa ating nagsisisampalataya” (Efeso 1:19, NKJV), nagugunita niya na ang Banal na Espiritu ay magdadala ng bagong pagkaunawa sa kalawakan ng kapangyarihan ng Diyos at pagsasakatuparan nito sa kanilang karanasan.

Sa lahat ng mga panalanging ito, nais ni Pablo na maranasan ng mga taong ito sa ganang kanilang sarili kung ano ang ibinigay sa kanila kay Jesus.

`Paano mo higit na mararanasan “ang labis na kadakilaan ng Kanyang kapangyarihan sa ating nananampalataya”? Ano ang ibig sabihin nito sa pang-araw-araw na buhay?`