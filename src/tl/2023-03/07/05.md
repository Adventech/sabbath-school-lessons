---
title:  Mga Kaloob ng Dinakilang Jesus
date:   09/08/2023
---

`Batay sa Awit 68:18, inilarawan ni Pablo ang nagbangon, dinakila, at nanaig na si Jesus bilang nagbibigay ng mga kaloob sa Kanyang bayan mula sa kaitaasan. Anong “mga kaloob” ang ibinibigay ng dinakilang Jesus, at para sa anong layunin? Efeso 4:11–13.`

Tinukoy ni Pablo ang apat na grupo ng mga taong “may kaloob” bilang bahagi ng kayamanan ng dinakilang Jesus na Kanyang ibinibigay sa Kanyang iglesiya: (1) mga apostol; (2) mga propeta; (3) mga ebanghelista; (4) mga pastol (pagkasalin sa tagalog sa ESV) at mga guro (ang istruktura ng pariralang Griyego ay nagpapahiwatig na ang mga ito ay isang grupo). Ibinigay ni Cristo ang mga kaloob na ito upang maisakatuparan ang mahalagang gawain: “upang masanay ang mga banal para sa gawain ng ministeryo, sa pagpapatibay ng katawan ni Cristo” (Efeso 4:12, ESV) at “hanggang sa makamit nating lahat ang pagkakaisa ng pananampalataya at ng pagkakilala sa Anak ng Diyos, sa hustong-gulang ng pagkatao, sa sukat ng kapuspusan ni Cristo” (Efeso 4:13, ESV).

Ang huling puntong ito ay may espesyal na kahalagahan sa mga unang Adbentista, na nagninilay-nilay sa mga espirituwal na kaloob ni Ellen G. White.  Pinatutunayan ba ng Biblia ang paggana ng kaloob ng propesiya sa iglesiya sa panahon lamang ng mga apostol? O nagpapatuloy ba ang kaloob hanggang sa pagbabalik ni Cristo? Natagpuan ng mga unang Adbentista ang kanilang sagot sa Efeso 4:13 at ibinahagi ito sa pamamagitan ng isang kuwento tungkol sa kapitan ng isang barko na dapat sumunod sa mga tagubiling ibinigay para sa isang paglalakbay. Nang malapit na ang barko sa daungan, nalaman ng kapitan na ipinaalam sa kanya ng mga tagubilin na isang piloto ang sasakay upang tumulong sa paggabay sa barko. Upang manatiling tapat sa orihinal na mga tagubilin, dapat niyang payagan ang piloto na sumakay at sundin ang karagdagang patnubay na inaalok. “Sino ngayon ang nakikinig sa orihinal na aklat ng mga direksyon? Yaong mga tumatanggi sa piloto, o yaong tumatanggap sa kanya, gaya ng itinuturo sa kanila ng aklat na iyon? Maghusga kayo.”—Uriah Smith, “Binabale wala ba natin ang Biblia sa Pagpapatibay ng mga Pangitain?” REVIEW AND HERALD, Enero 13, 1863, p. 52.

Dapat tayong mag-ingat kapag natukoy natin ang "mga pastol" (o "mga pastor"), "mga guro," at "mga ebanghelista," dahil iniisip natin ang mga posisyong ito sa ating sariling konteksto at panahon. Sa abot ng ating natukoy, sa panahon ni Pablo ang lahat ng ito ay mga karaniwang lider na naglilingkod sa mga bahay-iglesiya sa Efeso (ihambing ang 1 Pedro 2:9, Gawa 2:46, Gawa 12:12).

`Basahin ang Isaias 5:4: “Ano pa kaya ang maaring magawa sa Aking ubasan na hindi Ko nagawa roon?” (NKJV). Isipin ang talatang ito sa konteksto ng ibinigay sa atin ng Diyos sa pamamagitan ng ministeryo ni Ellen G. White. Paano ito naaangkop?`