---
title:  Lumago Kay Cristo
date:   10/08/2023
---

`Anong panganib ang nagbabanta sa tulad-kay-Cristong kaganapan sa gulang ng iglesiya? Efeso 4:14.`

Nakikita ni Pablo ang isang kapaligiran na hindi katulad ng sa atin kung saan ang iba’t ibang ideya, tulad ng “bawat hangin ng doktrina” at “mapanlinlang na mga pakana” (ESV), ay isinusulong sa mga mananampalataya. Gumamit siya ng tatlong hanay ng mga imahe upang ilarawan ang mga panganib ng ligaw na teolohiya: (1) ang kakulangan ng gulang dahil sa pagkabata, “upang hindi na tayo maging mga bata” (ESV); (2) panganib sa matataas na dagat, “dinadala ng mga alon at tinatangay ng bawat hangin ng doktrina” (ESV); (3) niloloko ng mga tusong tao, na tulad ng mga sugarol, ay nagsasagawa ng pandaraya. Matalinhagang ginamit ni Pablo ang salitang Griyego na kubeia (“paglalaro ng dice”) na nangangahulugang “tuso” (ESV) o “panlilinlang” (NKJV).

Naniniwala si Pablo na ang pagkakabaha-bahagi ay isang mahalagang tanda ng pagkakamali: Yaong nagpapalusog at nagpapalaki sa katawan at tumutulong na magkaisa ay mabuti samantalang yaong umuubos at humahati dito ay masama. Sa pamamagitan ng pagtalikod mula sa nagpapahiwalay na pagtuturo tungo sa nasubok at pinagkakatiwalaang mga guro (Efeso 4:11), sila ay susulong tungo sa tunay na pagiging ganap na Kristiyano at gaganap ng mabisang papel sa katawan ni Cristo (Efeso 4:12, 13; ihambing ang Efeso 4:15, 16).

`Sa anong mga paraan gumagana ang isang malusog na iglesiya tulad ng isang malusog na katawan? Efeso 4:15, 16.`

Sa Efeso 4:1–16, itinaguyod ni Pablo ang pagkakaisa ng iglesya at hinikayat ang mga tumugon upang aktibong pasiglahin ito. Habang ang pagkakaisa ay isang teolohikong katiyakan (Efeso 4:4–6), ito ay nangangailangan ng ating pagsusumikap (Efeso 4:3). Ang isang paraan para mapaunlad natin ang pagkakaisa ay sa pamamagitan ng pagiging aktibong “mga bahagi” ng katawan ni Cristo (Efeso 4:7–16). Bawat isa sa atin ay bahagi ng katawan at dapat magbigay ng kontribusyon sa kalusugan at paglago nito (Efeso 4:7, 16). Tayong lahat ay dapat ding makinabang mula sa gawain ng mga apostol, propeta, ebanghelista, at pastor-guro (Efeso 4:11). Ang mga ito, tulad ng mga litid, at “bawat kasukasuan” (Efeso 4:16, ESV), ay may tungkuling nagkakaisa, na tumutulong sa atin na lumago nang sama-sama kay Cristo, na siyang ulo ng katawan (Efeso 4:13, 15).

`Ano ang ilan sa mga “hangin ng doktrina” na umiihip sa ating iglesiya ngayon, at paano tayo makatatayong matatag laban sa mga ito? Dalhin ang iyong sagot sa klase sa darating na Sabbath.`