---
title:  'Ang Iglesya: Ang Pinag-isang Hukbo'
date:   17/09/2023
---

`Basahin ang Efeso 6:10–20. Ano ang sinasabi ni Pablo tungkol sa uri ng pakikidigma na kinasasangkutan ng iglesiya? Pangunahing inilalarawan ba ni Pablo ang indibidwal na pakikipaglabang espirituwal ng isang mananampalataya laban sa kasamaan, o ang pangkalahatang pakikidigma ng iglesya laban sa kasamaan?`

Ang tagumpay sa digmaang Griyego at Romano ay nakasalalay sa pakikipagtulungan ng mga sundalo sa isang yunit ng militar at lalo na sa kanilang suporta sa isa't isa sa init ng labanan. Ang pagkamakasarili sa labanan ay itinuturing na isang katangian ng mga mandirigmang barbarian, na naghahanda sa kanilang pagkatalo.

Merong mahahalagang dahilan upang suportahan ang ideya na si Pablo, alinsunod sa karaniwang pang-militar na pag-unawang ito, ay pangunahing tumutugon sa iisang pakikibaka ng iglesya laban sa kasamaan sa Efeso 6:10–20:1. Ang sipi ay ang kasukdulan ng isang liham na tungkol sa iglesya. Magiging kakaiba para kay Pablo na tapusin ang kanyang liham na naglalarawan ng nagiisang mandirigmang Kristiyano na nakikipaglaban sa mga kaaway ng kadiliman;

2. Sa pagtatapos ng talata, itinampok ni Pablo ang pakikipagkaibigang Kristiyano sa kanyang panawagan sa panalangin “para sa lahat ng mga banal” (Efeso 6:18–20, ESV); 3. Ang pinakamahalaga sa lahat, sa unang bahagi ng sulat nang talakayin ni Pablo ang mga kapangyarihan ng kasamaan, inilagay niya ang mga ito laban sa iglesya at hindi sa indibidwal na mananampalataya: “Upang sa pamamagitan ng iglesya ay maipaalam ngayon sa mga pinuno at sa mga kapamahalaan sa sangkalangitan ang iba’t ibang anyo ng karunungan ng Diyos.” (Efeso 3:10).

Kaya, ang Efeso 6:10–20 ay hindi naglalarawan ng nag-iisang mandirigma na humaharap sa kasamaan. Sa halip, si Pablo bilang isang heneral ay nangungusap sa iglesya bilang isang hukbo. Tinatawag niya tayo na kunin ang ating buong baluti, at bilang nagkakaisang hukbo, masigla at nagkakaisang isulong ang labanan. Pinili ni Pablo na tapusin ang kanyang masinsinang pagbibigay-diin sa iglesya, na kinabibilangan ng patuloy na paglalarawan ng iglesya bilang katawan ni Cristo (Efeso. 1:22, 23; Efeso 4:1–16), ang gusali/templo ng Diyos (Efeso 2:19–22) at ang nobya ni Cristo (Efeso 5:21–33), na may huling talinhaga, ang iglesya bilang hukbo ng buhay na Diyos. Dahil malapit na tayo sa “masasamang araw” (Efeso. 6:13), ang mga huling yugto ng matagal na labanan laban sa kasamaan, hindi na ito panahon para maging malabo tungkol sa ating pagtatalaga sa Diyos o sa ating katapatan sa isa’t isa bilang mga kawal ni Cristo.

`Sa anong mga paraan tayo, bilang pinag-isang katawan, ay magtutulungan sa malaking kontrobersya, upang tulungan ang isa't isa sa ating mga pakikipagbaka laban sa kasamaan, sa anumang anyo nito?`