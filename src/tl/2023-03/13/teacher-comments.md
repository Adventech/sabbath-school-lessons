---
title:  Komento ng Guro
date:   22/09/2023
---

### Unang Bahagi: Pangkalahatang Ideya

**Susing Talata**: Efeso 6:16, 17

**Pokus ng Pag-aaral**: Efeso 6:10-20, 1 Pedro 4:1, 1 Pedro 5:8, Isaias 59:17, Isaias 52:8-10, 1 Tesalonica 5:16-18.

**Panimula**: Sa pamamagitan ng paglilista at paglalarawan sa baluti ng Diyos bilang mga indibidwal na bagay (sinturon, baluti sa dibdib, sapatos, kalasag, helmet, tabak), hindi ibig ilarawan ni Pablo ang nag-iisang mandirigma. Taliwas dito, sa Griyego ay ginagamit niya ang mga pandiwa sa pangalawang panauhan na pangmaramihan upang tawagin ang isang buong hukbo: (1) kayo (pangmaramihan) ay maging malakas (Efeso 6:10), (2) kayo (pangmaramihan) ay magsuot ng baluti ng Diyos (Efeso 6:11), (3) upang kayo (pangmaramihan) ay makalaban (Efeso 6:11), (4) para sa ating (malinaw na maramihan dito) pakikibaka (Efeso 6:12), (5) kayo (pangmaramihan)ay kumuha ng kumpletong baluti (Efeso 6:13), (6) kayo (pangmaramihan)ay tumayong matatag. Sa katunayan, lahat o karamihan sa iba pang mga pandiwang ginamit ni Pablo sa pagtugon sa iglesya ay nasa anyong maramihan. Sa pamamagitan ng paggamit niya ng maramihan, kung gayon, ipininta ni Pablo sa ating mga mata ang maluwalhating hukbo ng magigiting na sundalo ng Diyos na kumpleto sa gamit para sa kanilang misyon.

Ngunit ano ang misyon ng hukbong ito? Sila ay nakabaluti at handang ipahayag sa sansinukob ang isang mensahe mula sa Diyos, ang mensahe na ang Diyos ay nagdadala ng kapayapaan sa sansinukob, sa mga tao sa lupa, kapayapaan sa mga bansa, kapayapaan sa mga pamayanan, sa mga pamilya, sa pagitan ng mga henerasyon at mga uri nito. Ngunit ang kapayapaang ito ay hindi isang kapayapaang nakamit dahil sa kompromiso o sinkretismo, kung saan ang lahat ng mga partido sa labanan ay sinisiguro ang pagtanggap ng isang piraso ng kanilang sariling pananaw sa mundo, mga pagpapahalaga, o mga proyekto. Sa halip, ang Diyos ay nagdala ng kapayapaan sa pamamagitan ng pagpapakita ng Kanyang pag-ibig at katarungan sa krus at sa gayon ay nanalo sa labanan laban sa Kanyang mga nag-aakusa at mga kaaway. Kapag tinatanggap ng mga tao ang nagawa ng Panginoong Jesus sa krus, masayang pinagpapala sila ng Diyos ng katuwiran ni Cristo. Ang katuwiran at pag-ibig na ito ang nagdudulot ng kapayapaan sa pagitan ng mga tao at ng Diyos, sa pagitan ng mga tao, at sa buong sansinukob. Ito ang kapayapaang ipinahahayag ng mga Kristiyano. Ang kasaysayan ng mga bansa, ng mga relihiyon, ng kultura, ng pilosopiya, ng sikolohiya, at ng agham ay nagpakita na walang ibang paraan upang makamit ang kapayapaan. Dahil naranasan ng mga Kristiyano ang kapayapaang ito sa kanilang mga indibidwal na buhay, sa kanilang mga pamilya, sa mga komunidad, at sa iglesya, maaari na nilang ipahayag ito sa buong sangkatauhan, at gayon din sa buong sansinukob.

**Mga Tema ng Aralin**: Ang pag-aaral sa linggong ito ay nakatuon sa apat na magkakaugnay na tema:

1. Ang iglesya ay kasangkot sa pansansinukob na labanan na may misyon ng pagpapahayag ng ebanghelyo ng kapayapaan.

2. Hindi tayo lumalaban nang mag-isa sa labanang ito: tayo ay lumalaban nang “nasa Panginoon” at sa Kanyang baluti.

3. Hindi natin nilalabanan ang labanang ito bilang nag-iisang mandirigma kundi bilang hukbo ng Diyos, ang bayan ng Diyos.

4. Hindi tayo nakikipaglaban sa isang bukas, walang katiyakang labanan kundi sa isang labanan na mayroon nang tiyak na resulta: sa krus, nanalo ang Diyos laban sa kasalanan, kasamaan, kamatayan, at kay Satanas.

### Ikalawang Bahagi: Komentaryo

**Digmaan at Kapayapaan**

Sinimulan ni Pablo ang bahagi ng Efeso 6:10-17 na may tatlong reperensya sa kapangyarihan (Efeso 6:10), gamit ang tatlong magkakaibang salita: ang pandiwang endunamo “upang bigyan ng kapangyarihan,” at dalawang pangalan, kratos, “lakas” o “kapangyarihan,” at ischus, “lakas,” “kapangyarihan,” “puwersa,” o “kakayahan.” Ang apostol ay gumamit ng parehong mga salita, lahat ng tatlo ay sa anyo ng pangalan, sa simula ng kanyang liham (Efeso 1:19-21) nang ilarawan ang kadakilaan at kapangyarihan ng Diyos, gaya ng ipinahayag kay Cristo. Ngayon, sa dulo ng kanyang liham (Efeso 6), sinabi ni Pablo sa mga taga-Efeso na ang kapangyarihang ito ay magagamit nila. Ang apostol ay umaapela sa tema ng kapangyarihan dahil ipinakilala niya ang tema ng tunggalian, digmaan, labanan, at pagtataguy.

Sa kasamaang palad, ang buhay Kristiyano ay malapit na nauugnay sa pakikibaka at pagtatagumpay. Totoo, lahat ng relihiyon, pilosopiya, agham, panitikan, at kasaysayan—sa katunayan, lahat ng mga salaysay gaya ng ebolusyonismo, Marxismo, Nazismo—ay nakikita at inilalarawan ang buhay bilang isang pakikibaka, bilang isang tunggalian. Sa katunayan, ang sinumang gustong magbenta ng isang kuwento ay kailangang magplano nito sa tunggalian at pakikibaka. Sa ganitong mga kuwento, ang pangunahing tauhan o bayani ay nakikipaglaban sa isang bagay o isang tao: halimbawa, ang isang pangunahing tauhan ay nakikipaglaban sa isang superpower, ang isa pang bayani ang nagpupumilit na malampasan ang isang black hole, ang ikatlong bayani ang lumalaban sa isang sakit na walang lunas.

Ngunit ang pakikibaka ng Kristiyano, paliwanag ni Pablo, ay laban sa “mga pakana ng diyablo” (Efeso 6:11). Ang digmaang inilalarawan niya ay “hindi laban sa laman at dugo, kundi laban sa mga pinuno, laban sa mga kapangyarihan, laban sa mga puwersa ng daigdig ng kadilimang ito, laban sa mga puwersang espirituwal ng kasamaan sa mga makalangit na dako” (Efeso 6:12, NASB; tingnan ang gayundin sa Efeso 1:19-21, Efeso 2:6, Efeso 3:10). Ang espirituwal na labanang ito sa “mga makalangit na dako” ay may direkta at mahahalagang epekto sa ating buhay. Direkta tayong kasangkot sa digmaang ito, at dapat tayong pumili ng panig. Gayunpaman, sa buong sulat, ipinaliwanag ni Pablo na hindi tayo kasali sa digmaang ito dahil lamang sa dalawang superpowers na naglalaban, at tayo ay mga inosenteng nadamay na biktima, nasilo, o nahuli, sa labanang ito na labag sa ating kalooban.

Sa katunayan, ito ay kataliwas. Ang Diyos ang nasangkot sa labanang ito para sa atin. Tayo ang pumanig sa mga puwersa ng kadiliman upang lumaban sa Diyos. Sa halip na sirain tayo, nag-alok ang Diyos na ipaglaban ang ating kaligtasan. Dinala Niya sa Kanyang sarili ang ating pagkakasala at kasalanan, namatay bilang kahalili natin upang maibigay Niya sa atin ang kapayapaan, upang maibalik Niya tayo sa ating nararapat na kalagayan sa Kanyang kaharian.

Kaya naman, kapag tayo ay naging Kristiyano, tinatanggap natin ang alok ng Diyos na kapayapaan, tinatanggap natin ang Kanyang tawag na maranasan ito, at gusto nating ibahagi ito sa ibang mga tao sa mundo na nakikipaglaban pa rin sa Diyos. Hindi tayo sumasama kay Cristo mula sa isang posisyon ng neutralidad kundi mula sa mga hanay ng mga kaaway ng Diyos. Kapag sumali tayo sa hukbo ni Cristo, lulusubin tayo ng diyablo at ng lahat ng iba pang puwersa ng kasamaan na kumikilos sa atin. Para sa pagsalakay na ito, kailangan natin ang baluti ng Diyos at ang sandata ng pagpapahayag ng Kanyang ebanghelyo ng kapayapaan. Isaalang-alang ang malalim na pananaw na ito mula kay Ellen G. White:

“Marami ang tumitingin sa labanang ito sa pagitan ni Cristo at ni Satanas bilang walang espesyal na kaugnayan sa kanilang sariling buhay; at para sa kanila ito ay may kaunting interes. Ngunit sa loob ng nasasakupan ng bawat puso ng tao ang tunggaliang ito ay paulit-ulit. Hindi kailanman makakaalis ang isang tao sa hanay ng kasamaan para sa paglilingkod sa Diyos nang hindi makakatagpo ng mga pagatake ni Satanas. Ang mga pang-akit na nilabanan ni Cristo ay yaong nahihirapan tayong labanan. Yaon ay ipinilit sa Kanya na kasing lakas ng antas ng Kanyang katangian na nakahihigit sa atin. Sa kakila-kilabot na bigat ng mga kasalanan ng mundo na nakapasan sa Kanya, napaglabanan ni Cristo ang pagsubok sa panlasa, sa pag-ibig sa sanlibutan, at sa pag-ibig sa mga bagay na nakikita na humahantong sa pagsasapantaha. Ito ang mga tuksong dumaig kina Adan at Eba, at napakadaling manaig sa atin.”—THE DESIRE OF AGES, pp. 116, 117.

**Ang Malaking Tunggalian**

Sa kanyang malawak na isinulat, SYSTEMATIC THEOLOGY, binibigyang-diin ni Norman Gulley na ang teolohiyang Kristiyano ay karaniwang nakaligtaan ang tema ng pansanlibutang labanan o malaking tunggalian. (Tingnan ang Norman Gulley, SYSTEMATIC THEOLOGY: THE CHURCH AND THE LAST THINGS [Berrien Springs, MI: Andrews University Press, 2016], tomo 4, p. 478). Habang sa ibang mga Kristiyano ang malaking tunggalian(ang espirituwal na pansanlibutang labanan sa pagitan ng Diyos at ng masasamang puwersa ni Satanas) ay isa sa mga detalyeng higit na nauugnay sa theodicy, para kay Ellen G. White at Seventh-day Adventists, ang malaking tunggalian ay ang pangkalahatang doktrina na pinagsasama-sama ang lahat ng iba pang mga doktrina, hindi lamang sa sistematikong paraan kundi sa kasaysayan. Para sa Seventh-day Adventists, ang tema ng malaking tunggalian ay hindi lamang isang sistema ng mga doktrina kundi isang kuwento, ang kuwento ng Diyos. Ito ay ang kuwento ng Kanyang mapagmahal na gawa ng Paglikha; ng ating paghihimagsik laban sa Kanya; ng Kanyang mapag-sakripisyong pag-ibig para sa atin; ng Kanyang direktang interbensyon sa kasaysayan ng ating mundo, sa pamamagitan ng pagkakatawang-tao; Kanyang kamatayan sa krus, muling pagkabuhay, at pag-akyat sa langit; ng Kanyang pagnanais at gawain upang ipanumbalik ang ating kaugnayan sa Kanya; ng Kanyang pagpapanumbalik ng pagkakaisa at pag-ibig sa sangkatauhan sa pamamagitan ng iglesya; ng Kanyang mga pangako na wakasan ang kuwento ng kasalanan at kasamaan; at ng Kanyang pangako na ihatid tayo sa Kanyang walang hanggang kagalakan at kapayapaan. Dahil dito, ipinapahayag ng mga Seventh-day Adventists ang tema ng dakilang tunggalian bilang pangwalong pangunahing paniniwala, na binotohan ng General Conference noong 1980:

“Ang buong sangkatauhan ay nasasangkot na ngayon sa isang malaking tunggalian sa pagitan ni Cristo at ni Satanas tungkol sa katangian ng Diyos, Kanyang batas, at Kanyang soberanya sa sansinukob. Ang labanang ito ay nagmula sa langit nang ang isang nilalang, pinagkalooban ng kalayaan sa pagpili, dahil sa pagmamataas ay naging si Satanas, ang kalaban ng Diyos, at humantong sa paghihimagsik ng isang bahagi ng mga anghel. Ipinakilala niya ang espiritu ng paghihimagsik sa mundong ito nang akayin niya sina Adan at Eva sa kasalanan. Ang kasalanang ito ng tao ay nagresulta sa pagbaluktot ng imahe ng Diyos sa sangkatauhan, ang pagkakagulo ng nilikhang sanlibutan, at ang tuluyang pagkawasak nito sa panahon ng pandaigdigang baha, gaya ng ipinakita sa makasaysayang ulat ng Genesis 1-11. Napagmasdan ng buong sangnilikha, ang mundong ito ay naging arena ng unibersal na labanan, kung saan ang Diyos ng pag-ibig ay sa wakas ay mabibigyang-katwiran. Upang tulungan ang Kanyang bayan sa tunggaliang ito, ipinadala ni Cristo ang Banal na Espiritu at ang mga tapat na anghel upang gabayan, protektahan, at suportahan sila sa daan ng kaligtasan”—The Great Controversy, makukuha mula sa https:// www.adventist.org/the-great-controversy.

Mahusay at mayamang ipinaliwanag ni Herbert E. Douglass ang papel na ginagampanan ng dakilang tema ng tunggalian (Great Controversy Theme o GCT) sa teolohiya ng Seventh-day Adventist: “Para sa Seventh-day Adventist, ang GCT ang pangunahing konsepto na nagdudulot ng pagkakaugnay-ugnay sa lahat ng mga paksa sa Biblia. Humihigit ito sa matagal nang pagkakahati na nagwasak sa iglesyang Kristiyano sa loob ng maraming siglo. Nagdudulot ito ng kapayapaan sa mga teolohikal na kalaban na biglang nakita sa isang bagong pagkakaisa ang mga katotohanan na aktibong pinagtatlunan ng bawat isa. Dito nakasalalay ang pagiging natatangi ng Adventismo. Ang pagiging natatangi ay hindi isang partikular na elemento ng teolohiya nito, tulad ng doktrina ng santuwaryo. Sa halip, ang katangi-tanging Adventismo ay nakasalalay sa pangkalahatang pag-unawa nito sa pangunahing mensahe ng Biblia na pinamamahalaan ng pangunahin, namamahalang prinsipyo nito—ang Tema ng Dakilang Tunggalian.”—“The Great Controversy Theme: What It Means to Adventists,” MINISTRY, Disyembre 2000, p. 5.

### Ikatlong Bahagi: Aplikasyon sa Buhay

Sabihin sa iyong mga estudyante na basahin at talakayin ang mga sumusunod na tanong sa klase:

1\. Ano ang ilan sa mga paraan ng militarisasyon ng wika sa pang-araw-araw na buhay? Isipin din ang diumano'y "panlaban" na wika na ginagamit ng ilan sa ating mga himno, tula, at mga talata sa pagbabasa ng Biblia. Bilang Seventh-day Adventist, napakalinaw sa atin na espirituwal na inilalapat natin ang gayong wika at mga pananalita. Gayunpaman, ang wikang ito ay maaaring hindi maunawaan ng mga tao sa paligid natin, na itinuturing ang Kristiyanismo, sa pangkalahatan, at ang Seventh-day Adventism, sa partikular, bilang isang relihiyon ng kapayapaan. Paano natin mapapanatili ang biblikal na etos ng pakikipaglaban sa espirituwal na puwersa ng kasamaan sa balangkas ng malaking tunggalian habang tinutulungan ang ating mga kaibigan at komunidad na maunawan na ang ating iglesya ay isang komunidad ng pagibig, biyaya, at kapayapaan ng Diyos? Talakayin ang iyong sagot hindi lamang sa klase ng Paaralang Sabado kundi pati na rin sa iyong iglesiya.

2\. Isipin na ang iyong iglesya ay iniimbitahan na makibahagi sa mga proyektong nagtataguyod ng kapayapaan sa iyong komunidad, rehiyon, o bansa. Sa anong mga paraan maaaring makasali ang iyong iglesya sa mga naturang proyekto? Paano masisiguro ng iyong iglesya na ang pagkakasangkot nito ay hindi pampulitika kundi batay sa mga turo ni Jesus at ng mga apostol sa konteksto ng mga tema sa Biblia sa malaking tunggalian at ng ebanghelyo?

` `