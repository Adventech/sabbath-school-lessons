---
title:  Kalasag, Helmet, at Tabak
date:   20/09/2023
---

`Kailanat paano dapat gamitin ng mga mananampalataya bilang mga mandirigma sa malaking tunggalian ang kalasag, helmet, at tabak? Efeso 6:16, 17.`

Ang kalasag ni Pablo ay ang malaki, hugis-parihaba na kalasag ng isang Romanong mandirigma. Gawa sa kahoy at natatakpan ng katad, ang mga gilid nito ay nakakurbada papasok upang maging sanggalang sa mga pag-atake mula sa gilid. Kapag ibababad sa tubig, ang mga kalasag ay “nagagawang makapawi . . . ng nagniningas na mga palaso” (NKJV), ang mga palaso ay inilulubog sa aspalto at sinisindihan.  Ang paglalarawan ni Pablo sa "kalasag ng pananampalataya" ay sumasalamin sa paggamit ng kalasag sa Lumang Tipan bilang simbolo ng Diyos, na nagpoprotekta sa Kanyang bayan (Genesis 15:1, Awit 3:3). Ang kunin ang “kalasag ng pananampalataya” (Efeso 6:16) ay ang pumasok sa pangsansinukob na digmaan nang may pagtitiwala sa Diyos, na nakikipaglaban para sa mga mananampalataya (Efeso 6:10), nagbibigay ng pinakamahusay na sandata (Efeso 6: 11, 13), at nagtitiyak ng tagumpay.

Kasabay nito, ang helmet ng labanan ng mga Romano ay gawa sa bakal o tanso. Sa mangkok na nagpoprotekta sa ulo ay idinagdag ang isang plato sa likod upang protektahan ang leeg, proteksyon sa tainga, isang umbok na proteksyon sa noo, at nakakabit na plato upang protektahan ang mga pisngi. Dahil sa mahalagang proteksyon na ibinigay ng helmet, “ang helmet ng kaligtasan” (Efeso 6:17) ay sumasagisag sa kasalukuyang kaligtasan na nararanasan ng mga mananampalataya sa pakikiisa sa nabuhay na mag-uli, umakyat, at dinakilang Cristo (Efeso 2:6–10). Ang pagsusuot ng “helmet ng kaligtasan” ay nangangahulugan ng pagtanggi sa takot sa mga espirituwal na kapangyarihan na karaniwan sa panahon, at sa halip, magtiwala sa pinakamataas na kapangyarihan ni Cristo (ihambing ang Efeso 1:15–23, Efeso 2:1– 10).

Ang huling bagay ng baluti ay “ang tabak ng Espiritu, na siyang salita ng Diyos” (Efeso 6:17), na tumutukoy sa maikli at dalawang talim na espada ng Romanong mandirigma. Ang karaniwang taktika sa pakikipaglaban ay ang paghagis ng dalawang sibat (hindi binanggit ni Pablo) at pagkatapos ay bubunot ng tabak at sasalakay, na ginagamit ang maikling espada sa pasaksak na pagkilos. Ang tabak ng mga mananampalataya ay “ang tabak ng Espiritu” na ibinibigay ng Espiritu, isang sandata na kinilala bilang “ang salita ng Diyos.” Si Pablo ay humakbang pasulong bilang heneral at naglabas ng isang panawagan na magsuot ng armas, na nagsasalita ng mga pangako ng pag-asa at tagumpay mula sa banal na Commander in Chief. Ang mga pangakong ito, na inilabas sa Efeso 6:10–20, ang bumubuo sa “salita ng Diyos” bilang pangunahing sandata sa pakikipaglaban sa kasamaan. Ang “salita ng Diyos,” kung gayon, ay tumutukoy sa malawak na pangako ng ebanghelyo na masusumpungan natin sa Biblia.

`Kahit na ayaw natin ng napakaraming larawang militar, ano ang dapat na ituro sa atin ng larawang ito tungkol sa kung gaano talaga ka-literal ang malaking tunggalian at kung gaano natin ito dapat na seryosohin?`