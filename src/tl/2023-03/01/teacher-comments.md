---
title:  Komento ng Guro
date:   30/06/2023
---

### Unang Bahagi: Pangkalahatang Ideya

**Susing Talata**: Efeso 1:9, 10

**Pokus ng Pag-aaral**: Gawa 18:18-21; Gawa 19:13-20:1; Gawa 20:17-38; Efeso 1:1, 2; Efeso 6:21-24; Efeso 3:13; Efeso 1:9, 10.

**Panimula**: Ang unang aralin para sa tremestreng ito ay naglalahad ng background sa pag-aaral ng buong Sulat sa Mga Taga Efeso at nakatuon sa maraming pangunahing tema. Una, nalaman natin ang tungkol sa layunin ni Pablo sa pagsulat ng kanyang Sulat sa mga Taga-Efeso: na tulungan ang mga taga-Efeso na maalala ang kanilang pagkakakilanlan at tungkulin sa kaharian ng Diyos at sa Kanyang mga plano. Ikalawa, na mas nakikilala natin ang mga taga-Efeso. Tunay na binibisita natin ang Efeso, naglalakad sa mga lansangan nito, nakikinig sa mga tao sa lungsod na nagsasalita at naririnig ang kanilang interes sa mahika at sa kabilang mundo. Pinapanood natin ang daan-daang barko na naka-angkla sa kanilang daungan, at binibisita natin ang kahanga-hangang templo ni Artemis, habang nakikita ang mga tao mula sa iba’t-ibang klase at edad na nagmamadaling sumama sa kaguluhan sa amphitheater. Pangatlo, pinag-aaralan natin ang istrukturang pampanitikan ng sulat at sa gayon ay bumubuo ng malawak na pananaw sa daloy ng mga kaisipan ng apostol at sa kanyang mga pangunahing paksa. Ikaapat, natutuklasan natin na ang lahat ng tema ni Pablo sa liham na ito ay tatlo: si Jesu-Cristo, ang Kanyang pag-ibig sa Kanyang iglesya, at ang Kanyang gawain sa pamamagitan ng iglesya para sa kaligtasan ng sangkatauhan.

Sa ating pag-aaral ngayong linggo, alalahanin natin ang pangkalahatang pamagat ng mga araling ito na inilarawan sa Panimula: “Mga Taga-Efeso: Paano Sumunod kay Jesus sa Panahon ng mga Pagsubok.” Sa katunayan, ang Sulat ni Pablo sa mga taga-Efeso ay ang pinakamahusay, ang pinaka-sistematikong teolohiya ng iglesya. Gayunpaman, ang katangiang ito ay hindi nangangahulugan na ang Efeso ay isang malamig, teoretikal, nakahiwalay, abstract na teolohikal na konstruksyon. Sa halip, inilalarawan ng sulat ang iglesiya sa isang tunay, buhay, at mapagmahal na relasyon sa kanyang Lumikha at Tagapagligtas, ang Panginoong Jesu-Cristo, na nagbubunga ng Kristiyanong pamumuhay sa isang tunay na mundo at nagsasagawa ng dakilang misyon ng iglesya.

**Mga Tema ng Aralin**: Itinatampok ng aralin sa linggong ito ang tatlong pangunahing tema:

1. Pagkilala sa may-akda ng Sulat sa mga Taga-Efeso.
2. Pagkilala sa mga taga-Efeso, ang mga tumanggap ng sulat.
3. Pag-alam ng pangunahing paksa ng mensahe ni Pablo sa iglesiya sa Efeso.

### Ikalawang Bahagi: Komentaryo

Ang Aklat ng Mga Gawa sa Efeso at sa mga Taga-Efeso Mas madaling mauunawaan natin ang Sulat ni Pablo sa mga taga-Efeso kung titingnan natin ito sa konteksto ng aklat ng Mga Gawa. Maraming mga aspeto ng pagsasalaysay ng Mga Gawa ng mga Apostol ay partikular na nauugnay sa pagsilang ng iglesiya sa Efeso:

1\. Kasama sina Aquila at Priscila (Gawa 18:18), si Pablo ay tila ang unang maikling nangaral ng ebanghelyo ni Jesu-Cristo sa Efeso, kung saan una siyang nakipag-ugnayan sa mga Judio (Gawa 18:19). Hindi tulad ng mga Judio sa Corinto, na tumanggi at umusig kay Pablo (Gawa 18:6, 12, 13), ang mga Judio sa Efeso sa simula ay nagpakitang mas bukas sa ebanghelyo (Gawa 18:20). Nang maglaon lamang na ang ilan sa mga Judio sa Efeso ay naging matigas ang ulo at tinanggihan ang mensahe ni Pablo (Gawa 19:8, 9). Gayunpaman, ang mga Judiong ito ay hindi umapela sa mga awtoridad na palayasin si Pablo sa lungsod.

2\. Pagkatapos ng unang pag-alis ni Pablo sa Efeso, ipinagpatuloy nina Priscila at Aquila ang gawain ng ebanghelyo doon, na sinamahan kalaunan ni Apolos mula sa Alexandria (Gawa 18:24-26). Ang kanilang gawain ay nagbunga ng isang bagong komunidad ng mga Kristiyano (Gawa 19:1).

3\. Si Apolos, Priscila, at Aquila ay tila bihasa sa pagtuturo ng Kristiyanong katuruan. Gayunman, ang mga taga-Efeso ay tumanggap ng pagtuturo sa loob ng limitadong panahon bago umalis si Apolos patungong Corinto. Posibleng sa kadahilanang ito, ang mga disipulo sa Efeso ay may limitadong pagkaunawa sa ebanghelyo at tungkol sa kung ano ang Kristiyanismo. Ang mga disipulo roon ay hindi man lang alam ang tungkol sa Banal na Espiritu (Gawa 19:2, 3). Dahil dito, nang bumalik si Pablo sa Efeso, nagpasya siyang gumugol ng mas maraming oras doon at ibigay ang kinakailangang matibay na pundasyong teolohiko sa iglesya kapwa sa lungsod at sa buong rehiyon ng Asia Minor (Gawa 19:10).

4\. Mahalagang tandaan na ang isa sa pinakamaliwanag na paraan ni Pablo upang masubukan ang katotohanan at kalidad ng Kristiyanismo ay ang pagtatanong sa mga miyembro ng iglesiya kung natanggap na nila ang Banal na Espiritu (Gawa 19:2) at kung naunawaan nila nang tama kung sino si Jesus, kung sino ang Diyos, at kung paano naligtas ang mga tao sa pamamagitan ng bautismo kay Jesu-Cristo (Gawa 19:2-5). Dahil dito, nang sumulat si Pablo sa mga taga-Efeso pagkalipas ng maraming taon, bumalik siya, at iginiit, ang mahahalagang paksang ito (tingnan, halimbawa, Efeso 4). Ang mga paksang ito ay nagpapasiya sa pagkakakilanlan at buhay ng Kristiyano, kapwa sa antas ng indibidwal at ng mga grupo (pamilya at iglesiya). Walang Kristiyanong iglesya kung wala si Jesu-Cristo, ang Banal na Espiritu, at ang Ama.

5\. Nang ang Banal na Espiritu ay bumaba sa mga disipulo sa Efeso, sila ay naging iglesya ni Jesu-Cristo, na pinangungunahan ng Banal na Espiritu sa kanilang misyon. Agad silang inihanda ng Banal na Espiritu para sa ministeryo at misyon sa pamamagitan ng pagkakaloob sa kanila ng kaloob ng mga wika at iba pang mga espirituwal na kaloob. Dahil dito, nang isulat ni Pablo ang Sulat sa mga taga-Efeso, iginiit niya ang kahalagahan ng mga espirituwal na kaloob para sa buhay at misyon ng iglesiya.

**Pagsunog ng mga Aklat**

Ang mga pangkasalukuyang intelektwal, tulad ni Rebecca Knuth, dating chairwoman ng Library and Information Science program sa Unibersidad ng Hawaii, sa kanyang BURNING BOOKS AND LEVELING LIBRARIES: EXTREMIST VIOLENCE AND CULTURAL DESTRUCTION (Westport, CT: Praeger, 2006), ay nagtapos sa pagsasabi na ang pagsunog ng mga aklat ay bumubuo sa pagsira ng pamana ng kultura ng tao. Sa kanyang BURNING THE BOOKS: A HISTORY OF THE DELIBERATE DESTRUCTION OF KNOWLEDGE (Cambridge, MA: The Belknap Press/Harvard University Press, 2020), iginiit ni Richard Ovenden, direktor ng Bodleian Libraries sa University of Oxford, na dapat tanggihan ng sangkatauhan ang pagsunog ng mga aklat at ingatan ang kaalaman at kultura ng tao. Ang pagsunog ng mga Nazi sa karamihan ng mga aklat ng mga Judio noong 1933 o ang pagsira ng kapitalista ng mga Red Guards ni Mao Zedong sa mga aklat na nakahilig sa Kanluranin, noong 1966, ay ginamit bilang mga klasikal na halimbawa ng pagsunog ng mga aklat na may layuning pampulitika na pigilin ang mga tao na magkaraaon ng access sa impormasyon at ipilit ang isang bagong kultura, ideolohiya, interpretasyong pangkasaysayan, at pananaw sa mundo. Ang kuwento ng mga rebelde na nagsunog ng libu-libong sinaunang mga manuskrito ng Afrika sa Timbuktu noong 2013 ay ginamit bilang isang halimbawa ng walang pinipiling pagsunog ng mga ekstremista sa mga aklat na pangrelihiyon. Noong panahong iyon, ang ilang mga Kristiyanong pastor mula sa iba't ibang denominasyon ay hinatulan bilang mga panatiko o hindi nakiki-ayon sa tuwing sila ay nagsasagawa ng mga serbisyo ng pagsunog ng mga aklat, na nananawagan na sunugin ang mga aklat ng pangkukulam.

Paano natin mauunawaan ang pagsunog ng mga aklat na inilarawan sa Gawa 19:19? Ang ilang mga punto ay dapat tandaan: 1. Ang pagsunog ng mga aklat na ito ay isang kusang-loob na gawain ng mga nagbalik-loob sa Kristiyanismo mula sa paganismo at mahika. Hindi nila sinira ang mga aklatan at mga ari-arian ng ibang tao, ngunit sinunog nila ang kanilang sariling mga aklat ng pangkukulam, mga aklat na sila mismo ang gumamit sa pagsasagawa ng kanilang mga paganong relihiyon. Sa pamamagitan ng kusang-loob na pagkilos na ito, ipinahayag nila sa publiko na sa sandaling natanggap nila ang panawagan ni Jesu-Cristo na umanib sa Kanyang kaharian, inihihiwalay nila ang kanilang sarili mula sa kanilang makasalanang nakaraan. Ayaw na nilang magkaroon pa ng anumang kinalaman kay Satanas at sa kaniyang mga makademonyong gawain.

Pagkalipas ng dalawang daan at limampung taon, inutusan ni Emperador Diocletian ang lahat ng mga Kristiyano na dalhin ang kanilang mga sagradong aklat upang sunugin kung nais nilang maiwasan na sila mismo ang sunugin. Ang ilang mga Kristiyano ay sumunod at ibinigay ang kanilang mga Kasulatan sa mga awtoridad ng Roma upang sunugin; ang mga Kristiyanong ito ay tinawag na traditores, o “mga nag-abot” ng kanilang mga aklat. Ang ibang mga Kristiyano, gayunpaman, ay mas piniling masunog ang kanilang mga sarili kaysa ipagkanulo o talikuran ang Salita ng Diyos. Kaya nga, habang ang pagsunog ng mga aklat sa Gawa 19 ay isang kusang-loob at masayang pagpapahayag ng pagpapalaya mula sa mga patibong ng kasalanan at ni Satanas, ang pagsunog ni Diocletian sa mga aklat ay isang marahas at mapang-aping pampulitika at ideolohikal na pag-uusig sa Kristiyanismo, na may layuning lipulin ang bayan ng Diyos at ipilit ng paganong relihiyon.

2\. Tinatawag ng Diyos ang Kanyang bayan na tiyakang tanggihan at itakuwil ang anumang bakas ng idolatriya at pangkukulam sa kanilang mga tahanan at ari-arian (tingnan ang Genesis 35:2-4).

3\. Gayunpaman, kahit na ang Israel ay papasok sa ibang mga bansa at sirain ang mga diyus-diyosan at sunugin ang mga kagamitang pangkukulam hindi iyon ang pangunahing layunin nila. Ang kanilang misyon ay ipahayag na ang pagsamba sa diyus-diyosan ay mapanira at humahantong sa kamatayan (Awit 135:15-18; Isaias 44:9-20; Isaias 45:20; Jeremias 2:11-13; Jeremias 16:19, 20; Jonah 2:8; Galacias 5:19-21; Apocalipsis 9:20, 21) at mamuhay nang malaya sa idolatriya at pangkukulam bilang isang halimbawa ng isang bansang malaya sa kapangyarihan ni Satanas at kamatayan.

4\. Hindi ito nangangahulugan na inaalis ng Diyos ang kagalakan ng sining at ng pagsusulat. Sa kabaligtaran, tinatangkilik ng Diyos ang pagkamalikhain at kultura ng tao na ipinapahayag sa mga aklat. Ngunit ang mga aklat at sining na ito ay dapat magpahayag ng karanasan ng isang buhay ng tao na napalaya mula sa kasalanan at kay Satanas. Kung hindi, tayo ay bumalik sa ilalim ng pagkontrol ng kapangyarihan ni Satanas.

### Ikatlong Bahagi: Aplikasyon sa Buhay

1\. Kaligtasan, Misyon, at Edukasyon. Iniuugnay ng aklat ng Mga Gawa ang pinagmulan ng iglesya sa Efeso sa edukasyon, na inilalarawan bilang “pangangatwiran” at “panghihikayat.” Noong una, nangatuwiran, nakipagusap, at nanghikayat si Pablo sa mga Judio sa kanilang mga sinagoga, na hindi lamang mga lugar ng pagsamba kundi pati na rin ng mga pampublikong lugar ng edukasyon (Gawa 18:19, Gawa 19:8). Nang maglaon, lumipat si Pablo sa isang lokal na paaralan, ang paaralan ni Tirano, at nagpatuloy sa “pangangatwiran” o “pagtuturo” kapwa sa mga Judio at mga Griyego ng daan ng kaligtasan (Gawa 19:9, 10). Himukin ang iyong mga estudyante sa pag-iisip kung paano sila, bilang isang klase, ay maaaring mag-ambag sa pagbabago ng kanilang iglesya sa isang paaralan ng ebanghelyo para sa komunidad. Paano nila gagawing pampublikong arena ang kanilang lokal na iglesya kung saan maaari silang mangatwiran sa komunidad tungkol sa ebanghelyo?

2\. Ang Sulat ni Pablo sa Mga Taga-Efeso ay nagpapakita ng kahangahangang balanse sa pagitan ng katwiran, emosyon, damdamin, teolohikong pagninilay, at praktikal na buhay. Hamunin ang iyong mga estudyante na tukuyin ang dalawang paraan na maaari silang mag-ambag sa pagbabago ng kanilang iglesya tungo sa isang ministeryo na tutugon sa mga aspetong ito ng buhay ng tao sa iyong komunidad.

` `