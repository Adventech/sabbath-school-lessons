---
title:  Pinili at Tinanggap Kay Cristo
date:   02/07/2023
---

Ang sulat ng pasasalamat ay karaniwang naglalaman ng paglalarawan ng tinanggap na kaloob o mga kaloob. Isinama ni Pablo ang mahabang talaan ng mga kaloob sa Efeso 1:3-14 habang pinasasalamatan niya ang Diyos sa mga pagpapala ng ebanghelyo.

Pinuri ni Pablo ang Diyos sa katotohanang “pinagpala Niya tayo kay Cristo ng bawat espirituwal na pagpapala” (Efeso 1:3, ESV). Na ang mga pagpapala ay espirituwal (Griyego, pneumatikos) ay nagmumungkahi na ang mga ito ay dumarating sa pamamagitan ng Espiritu (pneuma), na tumutukoy sa pagtatapos ng pagpapala ni Pablo, na ipinagdiriwang ang gawain ng Banal na Espiritu sa buhay ng mga mananampalataya (Efeso 1:13, 14).

Ang Efeso 1:3–6 ay naglalaman ng nagbibigay-inspirasyong pananalita tungkol sa kung paano tayo itinuturing ng Diyos kay Cristo. Bago likhain ang mundo, pinili tayo ng Diyos kay Cristo at itinalaga na dapat tayong tumayong “banal at walang kapintasan” sa Kanyang harapan (Efeso 1:4, ESV; ihambing ang Efeso 5:27) bilang mga pinapahalagahang anak na lalaki at babae sa bisa ng kapwa Paglikha at Pagtubos kay Cristo (Efeso. 1:5). Mula pa noong bago nagsimulang magliwanag ang araw, naging pamamaraan Niya na tayo ay “tanggapin sa Minamahal” (Efeso. 1:6, NKJV). Sa madaling salita, layunin ng Diyos na tayo ay maligtas. Mawawalan lamang tayo ng kaligtasan sa pamamagitan ng ating mga makasalanang pagpili.

`Ano ang kahulugan ng pariralang “sa mga makalangit na dako” sa Efeso (ang tanging lugar kung saan ito ay ginamit sa Bagong Tipan)? Pag-aralan ang mga paggamit ng parirala. (Tingnan ang Efeso 1:3; 20; Efeso 2:6; Efeso 3:10; Efeso 6:12; Ihambing ang paggamit ng “sa mga langit,” Efeso 3:15, Efeso 4:10, Efeso 6:9).`

Sa Efeso ang mga pariralang “sa mga makalangit na dako” at “sa mga langit” o “sa langit” ay tumutukoy sa langit bilang tahanang dako ng Diyos (Efeso 1:3, Efeso 6:9), sa lokasyon ng mga espirituwal na kapangyarihan (Efeso 1:10, 20, 21; Efeso 3:10, 15; Efeso 6:12), at sa lugar ng kadakilaan ni Cristo sa kanan ng Ama (Efeso 1:20). Sa kasalukuyan ang mga mananampalataya ay makalalapit “sa mga makalangit na dakong” ito bilang lugar na kung saan ang mga pagpapalang espirituwal ay ipinagkakaloob sa pamamagitan ni Cristo (Efeso 1:3, Efeso 2:6). Bagaman ang “mga makalangit na dako” ay naging lugar ng pagpapala sa mga mananampalataya, ang mga ito ay lugar pa rin ng pakikibaka sa mga kapangyarihan ng kasamaan na nilalabanan ang pagka-Panginoon ni Cristo (Efeso 3:10, Efeso 6:12).

`Pag-isipan ang Efeso 1:4, na nagsasabi na pinili tayo sa Kaniya, kay Cristo, “bago ang pundasyon ng sanlibutan.” Ano ang ibig sabihin nito? Paano nito ipinahahayag ang pagibig ng Diyos sa atin at ang Kaniyang kagustuhan na tayo ay maligtas?`