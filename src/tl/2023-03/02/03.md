---
title:  Mamahaling Pagtubos; Masaganang Pagpapatawad
date:   03/07/2023
---

Ang kasalanan ay naging isang madilim at nangingibabaw na puwersa sa buhay ng mga tagapakinig ni Pablo. Mailalarawan ni Pablo ang kanilang dating pamumuhay bilang mga naglalakad na patay‒“patay sa mga pagsalangsang at kasalanan” (Efeso 2:1, NKJV) gayunman ay “lumalakad” o nabubuhay sangayon sa iniutos sa kanila ni Satanas (Efeso 2:1-3). Dahil alipin ng kasalanan at ni Satanas, wala silang kakayahang palayain ang kanilang sarili. Kailangan nila ang pagliligtas. Ginawa ito ng Diyos sa pamamagitan ng Kaniyang mga mapagbiyayang gawa kay Cristo, at ipinagdiwang ni Pablo ang dalawang bagong pagpapala ng biyaya ng Diyos sa buhay ng mga mananampalataya: ang pagtubos at ang pagpapatawad.

`Basahin ang Efeso 1:7, 8. Ang “Pagtubos” ay isang ideya na madalas ginamit sa Bagong Tipan.  Ihambing ang mga paggamit ng ideya sa Colosas 1:13, 14; Tito 2:13, 14; at Hebreo 9:15. Anong mga tema ang kapareho ng mga talatang ito sa Efeso 1:7, 8?`

Ang Griyegong salita na isinaling “pagtubos” sa Efeso 1:7 ay apolutrosis, na orihinal na ginamit sa pagbili ng kalayaan ng isang alipin o pagbabayad upang palayain ang isang bihag. Maririnig ng isang tao ang alingawngaw ng tinig ng nangangalakal ng alipin (slave trader) na nagsusubasta ng kaniyang mga paninda at ang malamig na tunog ng tanikala ng isang alipin. Sa tuwing ipinapaliwanag ng Bagong Tipan ang pagtubos, itinatampok nito ang malaking halaga sa pagpapalaya ng mga alipin.

Ang ating kalayaan ay binayaran ng napakalaking halaga. “Sa Kanya’y (Jesus) mayroon tayong katubusan sa pamamagitan ng kanyang dugo” (Efeso 1:7, ESV). Ipinagdiriwang din ng ideya ng pagtubos ang mapagbiyayang pagkamapagbigay ng Diyos sa pagbabayad ng malaking halaga para sa ating kalayaan. Ibinibigay ng Diyos ang ating kalayaan at dignidad. Hindi na tayo mga alipin pa!

“Ang matubos ay ang maituring bilang isang tao, hindi bilang isang bagay. Ito ay ang pagiging mamamayan ng langit, sa halip na alipin ng sanlibutan.” ‒Alister E. McGrath, WHAT WAS GOD DOING ON THE CROSS? (Grand Rapids, MI: Zondervan, 1992), p. 78.

Pansining mabuti na ang ideya na binayaran ng Diyos kay Satanas ang halaga ng pagtubos ay medieval, hindi biblical na kaisipan. Ang Diyos ay walang pagkakautang o binayarang anuman kay Satanas.

Kasama din sa mga benepisyo ng Kalbaryo “ang pagpapatawad ng ating mga pagsalangsang” (Efeso 1:7, ESV). Sa Krus, inako ni Cristo sa Kaniyang sarili ang halaga ng ating kasalanan, maging ang nakaraan at ang hinaharap, “pinawi ang talaan ng pagkakautang na laban sa atin kasama ang mga legal na hinihingi nito” (Colosas 2:14, ESV). Sa paggawa ng gawaing ito ng pagtubos at pagpapatawad sa pamamamgitan ni Cristo, ang Diyos ay kumikilos bilang ating mapagbigay na Ama, sa “mga kayamanan ng Kanyang biyaya” na “masaganang ibinibigay sa atin” (Efeso 1:7, 8, ESV).

`Ano ang kahulugan para sa iyo, na sa pamamagitan ng sakrispiyo ng pagtubos ni Cristo, ikaw ay pinatawad at tinubos? Paano kung madama mo na hindi ka karapat-dapat sa bagay na ito? (Pahiwatig: Hindi ka karapat-dapat. Ito ang buong punto ng Krus).`