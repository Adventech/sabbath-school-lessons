---
title:  Komento ng Guro
date:   07/07/2023
---

### Unang Bahagi: Pangkalahatang Ideya

**Susing Talata**: Efeso 1:3

**Pokus ng Pag-aaral**: Efeso 1:3-14; Efeso 2:6; Efeso 3:10; Colosas 1:13, 14; 1 Pedro 1:18, 19; Deutoronomio 9:29.

**Panimula**: Ang aralin sa linggong ito ay nakatuon sa kung paano tinuruan ni Pablo ang mga taga-Efeso—at tayo—na bilangin ang ating mga pagpapala. Hindi ang mga pagpapalang sa tingin natin ay mahalaga, kundi ang mga tunay na pagpapalang labis na kailangan ng sangkatauhan. Ang Diyos, pagdidiin ni Pablo, ang nagbibigay ng mga pagpapalang ito sa atin kay Cristo. Kay Cristo, tayo ay pinili at tinanggap ng Diyos. Tayo ay Kanya, at Siya ay atin. Pinahahalagahan at itinuturing tayo ng Diyos bilang Kanyang mana, at ating pinahahalagahan at itinuturing Siya bilang ating mana. Kay Cristo, tayo ay pinatawad at tinubos. Kay Cristo, tinatanggap natin ang pinakamataas na plano ng kaligtasan ng Diyos. Kay Cristo, ang sangkatauhan ay may tanging pagkakataon sa pagkakaisa at pagkakasundo. Kay Cristo, nabubuhay tayo na puno ng kagalakan at papuri. Dahil kay Cristo, natatanggap natin ang tatak ng Diyos at isang paunang karanasan ng walang hanggang kaligtasan. Dahil kay Cristo, maaari nating tanggapin ang presensya at ang mga kaloob ng Banal na Espiritu. Ang mga regalo ng Diyos ay espirituwal, pangunahin na sa diwa na ibinibigay sa atin ng Banal na Espiritu. Dinadala ng Banal na Espiritu ang mga kaloob na ito sa atin mula sa mismong kaharian ng langit. Ang lahat ng mga kayamanan na ito ay mga kaloob ng Diyos sa ating lahat dahil hindi tayo—at hindi posible na tayo ay gumawa upang maging karapat-dapat sa mga ito. Ang Diyos ang nagbibigay ng mga kaloob na ito sa atin nang libre, mula sa Kanyang pusong puno ng pagmamahal sa atin. Lahat ng tumatanggap ng mga kaloob na ito ay itinalaga ng Diyos na matatakan at matikman muna ang walang hanggang mga pagpapala ng Kanyang kaharian.

**Mga Tema ng Aralin**: Itinatampok ng aralin sa linggong ito ang tatlong pangunahing tema:

1\. Kay Cristo, ipinagkaloob ng Diyos sa atin ang maraming mga kaloob: pagpili, pag-ampon, pagtubos, kapatawaran, kagalakan ng kaligtasan, pagkakaisa at pagkakasundo ng sangkatauhan, at ang nananahan na presensya ng Banal na Espiritu bilang paunang bayad ng Diyos para sa hinaharap kapag bumalik si Cristo.

2\. Ang ating pagtugon sa mga mapagbiyayang kaloob ng Diyos ay isang buhay ng papuri at pagsamba para kay Cristo.

3\. Sa Banal na Espiritu, nararanasan natin ang paunang-tikim ng ating hinaharap na buhay na walang hanggan.

### Ikalawang Bahagi: Komentaryo

**Si Cristo Jesus na Ating Panginoon**

Mahalagang pansinin ang paraan ng pagsulat ni Pablo tungkol sa ating Tagapagligtas. Bihirang tawagin Siya ni Pablo na simpleng Jesus lamang (Efeso 4:21). Sa halip, para kay Pablo, ang ating Tagapagligtas ay ang “Panginoong Jesus” (Efeso 1:15), “ang Panginoong Jesu-Cristo” (Efeso 1:2, 3, 17; Efeso 5:20; Efeso 6:23, 24 ), “Si Cristo Jesus na ating Panginoon” (Efeso 3:11), “Jesu-Cristo” (Efeso 1:5), “Cristo Jesus” (Efeso 1:1; Efeso 2:6, 7, 10, 13, 20; Efeso 3:1, 6, 21), simpleng “Cristo” (Efeso 1:10, 12; Efeso 2:5, 12, 13; Efeso 3:4, 8, 17, 19; Efeso 4:7, 13, 15, 20, 32; Efeso 5:1, 5, 21, 23, 24, 25, 29, 32; Efeso 6:5, 6), o simpleng “ang Panginoon” (Efeso 2:21; Efeso 4:1, 5; Efeso 5:8, 10, 17, 19, 22; Efeso 6:7, 8, 10, 21)!

Malinaw na ang isang dahilan para sa mga pagtukoy na ito sa ating Tagapagligtas ay ang pagpipitagan, na dapat na bahagi ng Kristiyano—ng pananalita at at saloobin ng teologong Kristiyano. Ngunit may higit pa sa mga pagtukoy na ito kaysa sa simpleng paggalang lamang sa Guro. Sa pagtukoy kay Jesus bilang “ang Panginoon,” itinaas Siya ni Pablo bilang ang muling nabuhay na Panginoong Jesu-Cristo, ang Tagapagligtas, na sa Kanya’y mayroon tayong sariling pagkabuhay na mag-uli mula sa ating mga kasalanan at sa pamamagitan Niya’y magkakaroon tayo ng huling pagkabuhay na mag-uli mula sa libingan. Ang muling pagkabuhay ni Jesu-Cristo at ang ating sariling muling pagkabuhay ay napakahalaga para sa teolohiya at buhay ni Pablo dahil ang mga ito ay nasa pinakapuso ng plano ng pagtubos ng Diyos (halimbawa, Efeso 2:1-6). Binago ng tema ng muling pagkabuhay ang buong pananaw ni Pablo sa buhay at kaligtasan. Ito ay dapat na mahalaga rin para sa atin.

**Teolohiya ng Pagpupuri**

Isinulat ni Pablo ang Efeso 1:3-14 sa isang istilo na matatawag nating teolohiyang doksolohiya. Napansin ng mga teologo na ang teolohiyang Kristiyano ay dapat magsimula sa doksolohiya (papuri) at magtapos sa doksolohiya—sa katunayan, dapat lang na sa doksolohiya. Kasama ng mga unang teologo ng doksolohiya, ang teolohiya ni Pablo ay hindi isang malamig, puro rasyonal, eskematiko, at neutral na pag-unlad ng isang konsepto. Hindi rin sumulat si Pablo sa ganitong paraan ng doksolohiya dahil lamang sa nakagawiang istilo ng liham noong panahong iyon. Sa halip, nang kaniyang ginawang walang kamatayan sa pamamagitan ng pagsulat ang magandang Kristiyanong teolohiya tungkol sa kung sino ang Diyos, ang tungkol sa kung ano ang ginawa ng Diyos para sa atin, ang tungkol sa pagibig ng Diyos para sa atin, ang tungkol sa pagkakatawang-tao ni Cristo Jesus, ang tungkol sa Kanyang kamatayan, ang tungkol sa Kanyang muling pagkabuhay, ang tungkol sa kagalakan at kapayapaan at pag-asa at malalim na pagbabago ng sangkatauhan kay Cristo, malinaw na nagmumuni-muni at naglalarawan si Pablo ng pinakakahanga-hanga at saligan ng mga kamangha-manghang bagay sa buhay na ito at sa buhay na darating. Dahil dito, habang isinusulat ang mga bagay na ito para sa kanyang mga kapatid sa Efeso, hindi maiwasan ni Pablo ang mapabulalas sa pagsamba at pagpuri sa dakilang Diyos na kanyang inilalarawan.

Para kay Pablo, ang Diyos ay hindi isang konsepto lamang; sa halip, ang Diyos ay ating Ama, ang ating Manglilikha, ang ating Tagapagligtas. Ang Diyos na ito ay puno ng pag-ibig, kapangyarihan, katarungan, at biyaya. Siya ay laging handang protektahan at iligtas tayo. Siya ay laging handang magbigay sa atin ng mga regalo at mga pagpapala upang tayo ay masiyahan nang lubos sa ating buhay sa Kanyang kaharian, ngayon at sa hinaharap. Paano maisusulat ni Pablo ang tungkol sa gayong Diyos at tungkol sa Kanyang dakilang kaligtasan nang hindi nag-uumapaw sa masayang papuri?

**Mga Pagpapala Mula sa mga Makalangit na Dako**

Iginigiit ni Pablo na ang ating Diyos ay pangunahing Diyos ng mga pagpapala. Ngunit ang mga pagpapalang ibinibigay sa atin ng Diyos ay hindi lamang materyal o makalupang mga pagpapala—mga pagpapala na walang pagtukoy sa mga espirituwal o walang hanggang mga katotohanan. Sa halip, ang mga pagpapala ng Diyos ay mga pagpapala mula sa mga makalangit na dako, mula sa Kanyang kaharian. Sa pagtukoy ng ideyang ito, pinalawak ni Pablo ang teatro ng kaligtasan. Ang kaligtasan ay hindi isang maliit na solusyon sa isang maliit na pansamantalang problema ng tao, bagama't kabilang din ang aspetong iyon. Ang kaligtasan ay hindi lamang nangyayari sa isang sulok ng mundo (bagaman, sa isang pagpapakahulugan, nangyayari ito, dahil namatay si Jesus sa isang sulok ng sansinukob at sa isang sulok ng Imperyo ng Roma). Para kay Pablo, ang kaligtasan ay isang proseso na nagaganap bilang pang buong sansinukob. Dinadala tayo ni Pablo sa nakakalulang taas ng epouranios, o makalangit na kaharian.

Ang salitang Griyego na epouranios ay may maraming kahulugan. Sa isang banda, ang ibig sabihin nito ay espirituwal o makadiyos, taliwas sa makalupa o makasalanan (tingnan ang Juan 3:12, Hebreo 3:1). Sa kabilang banda, ang salita ay tumutukoy sa spatial na sukat (1 Corinto 15:40, 41). Pinagsama rin ni Pablo ang spatial at espirituwal na sukat ng salitang epouranios (1 Corinto 15:48, 49). Halimbawa, ang epouranios sa Efeso 1:3 ay tila tumutukoy sa isang espirituwal na katotohanan: ibig sabihin, pinagpapala tayo ng Diyos ng mga pagpapalang matatagpuan kay Cristo. Gayunpaman, sa parehong kabanata, inilalarawan ni Pablo ang langit bilang isang spatial na kaharian, maliban sa lupa (Efeso 1:10). Sa Efeso 1:20, iniugnay ni Pablo ang epouranios sa pagakyat ni Cristo sa trono ng Diyos. Ang mga makalangit na dako ni Pablo, kung gayon, ay hindi ilang ethereal neoplatonic spheres, na naglalarawan sa hindi materyal na banal na mundo kung saan ang ating hindi-nahahawakan at walang katawang espiritu ay sinasabing naglalakbay pagkatapos ng kamatayan.

Kung isasaalang-alang ang mas malaking konteksto ng Biblia, ang konsepto ng “mga makalangit na dako” ay isang napakayaman na konsepto ng Biblia. Sa isang banda, ang “mga langit” ay tumutukoy sa buong sansinukob na nilikha ng Diyos (Genesis 1:1, Awit 8:3, Awit 19:1, 2 Cronica 6:18), kasama ang lahat ng kahanga-hangang kagandahan nito. Sa kabilang banda, ang Biblia ay naglalarawan ng isa pang kahulugan ng “mga langit,” mas malapit sa pakahulugan ni Pablo sa mga Taga Efeso, kung saan iniugnay ng apostol ang mga makalangit na dako sa paglalang at kaligtasan. Nang likhain ng Diyos ang sansinukob, hindi Siya nanatili sa labas ng sansinukob (hindi itinuturo ng Biblia ang deismo). Sa halip, pinili ng Diyos na pumasok sa sansinukob bilang kanyang Manlalalang, tagapagbigay, at hari (Awit 11:4), at magtatag ng isang espesyal, personal na relasyon sa mga nabubuhay na nilikha ayon sa Kanyang wangis (Genesis 1:26-28). Ang relasyong ito ay naisakatuparan sa maraming pamamaraan. Ang isa, dahil sa Kanyang omnipresence, ang Diyos noong nakaraan, ang sa kasalukuyan ay nariyan sa buong sansinukob (Awit 139:7, 8). Ang ideyang ito ay nangangahulugan na maaari tayong manalangin sa Diyos kahit saan, sa lahat ng situwasyon, at dinidinig Niya tayo sa tamang oras.

Gayonpaman, inilalarawan ng Biblia ang isa pang daan kung saan ang Diyos ay nakikipagtagpo at nakiki-ugnay sa populasyon ng sansinukob. Maraming mga may akda ng Biblia ay nagbibigay-diin na pumili ang Diyos ng isang kaharian o dako sa langit kung saan Niya itinatag ang Kanyang trono ng pag-ibig at katarungan (Awit 103:19, 20). Sa lugar na iyon, ipinakita ng Diyos ang Kaniyang permanente at nakikitang presensya at pamamahala ng sansinukob. Ito ay mula kung saan, sa makalangit na dakong iyon ay pinagpapala ng Diyos ang sansinukob sa pamamagitan ng Kanyang mga gawa ng mapagmahal na pangangalaga. Iyon sa Kanyang trono na Kanyang kinatagpo ang lahat ng Kanyang matalinong nilalang (Job. 1:6); sa lugar na iyon ang lahat ng matalinong nilalang ng sansinukob ay tumutugon sa pamamagitan ng pagsamba at pagpupuri sa presensya, pagkakaloob, at mapagmahal at makatarungang gobyerno ng Diyos.

Iniuugnay ng Biblia ang trono ng Diyos sa makalangit na templo ng Diyos (Awit 11:4; Awit 103:19, 20); ihambing sa Exodo 25:8, 9, ang “langit” o “tahanang dako” ng Diyos (2 Cronica 6:21, 23, 25, 30, 33, 35, 39). Sa kanyang panalangin ng pagtatalaga, iniugnay ni Solomon ang templo sa makalangit na tahanang dako ng Diyos (tingnan din ang 2 Cronica 6:2, 18, 40, 41). Ang tronong iyon sa makalangit na santuaryo ang siyang nilabanan ni Lucifer, na inaakusahan niya ang Diyos na hindi mapagmahal at mayroong hindi makatarungang karakter at gobyerno. Sa trono ring iyon umakyat si Jesus pagkatapos Niyang lubusang ipahayag at mapatunayan ang mapagmahal at makatarungang karakter ng Diyos.

Sa kanyang sulat sa mga Hebreo, iniugnay din ni Pablo ang mga langit sa trono ng Diyos at sa makalangit na santuaryo: “Mayroon tayong gayong Pinakapunong Pari na nakaupo sa kanan ng trono ng Kamahalan sa kalangitan, isang ministro sa santuwaryo at sa tunay na tabernakulo na itinayo ng Panginoon, hindi ng tao.” (Hebreo 8:1-2, ABAB; tingnan din ang Hebreo 1:8; Hebreo 4:16; Hebreo 9:23-25; Hebreo 12:2, 22-24). Kaya, tulad ng kanyang sulat sa mga Hebreo, at gayundin sa Daniel (Daniel 7), Solomon (2 Cronica 6), at sa huli sa sulat ni Juan (Apocalipsis 4 at 5), itinuon ni Pablo ang pansin ng kanyang mga mambabasa sa makalangit na dako ng Diyos, sa Kanyang trono at sa makalangit na santuaryo, kung saan pinagpapala ng Diyos ang Kanyang bayan ng lahat ng mga nais Niyang pagpapala sa Kanyang orihinal na plano ng Paglalang at ng kaligtasan kay Cristo.

**Ilustrasyon: Ang Ground Fault Circuit Interrupter**

Sa nakaraan, maraming tao ang namatay dahil sa aksidente ng pagkakuryente. Ang mga modernong bahay ay nilagyan ng malikhaing kagamitang pangproteksyon na tinatawag na ground fault circuit interrupter (GFCI). Nababatid ng GFCI ang anumang pagkakaiba sa agos ng sestema at nagpapabagal ng kuryente sa loob ng ilang millisecond. Sa ganitong paraan, kapag isinaksak ng bata ang metal na bagay sa isang outlet, ang circuit interrupter ay magpapahinto ng daloy ng kuryente para mailigtas ang bata mula sa kamatayan. Ipinanukala ng Diyos na likhain ang ating mundo at putungan ito ng mga matalino at malayang mga tao na maaaring piliing tanggihan ang Diyos at kung gayon ay magkasala. Ang mga bunga ng pagkakasala (gaya ng kahihinatnan ng paghawak sa kawad na may kuryente) ay magbubunga ng kamatayan ng nagkasala. Sinabi ng Diyos kay Adan at Eva na sila ay mamamatay sa sandali o araw na sila ay magkasala (Genesis 2:17). Gayunpaman, hindi sila namatay. Sa kabaligtaran, naunawaan nila kung ano ang nangyari at tumakbo sila palayo sa Diyos (Genesis 3:6, 7). Maaaring pangatuwiranan na ang unang paris ay namatay sa espirituwal na paraan o kaya ay hinatulan na sila ng kamatayan sa hinaharap na panahon.

Bagaman ang mga sagot na ito ay mayroong merito, ang ebanghelyo, lalo na sa pagkapaliwanag ni Pablo sa Efeso, ay nagbibigay ng lalong kompletong sagot sa tanong kung bakit si Adan at Eva ay hindi agad namatay para sa kanilang kasalanan. Sang-ayon kay Pablo, bago pa man ang pundasyon ng mundo (Efeso 1:4), ginawa na ng Diyos sa plano ng Paglalang ang para sa kaligtasan, isang espirituwal na GFCI. Nang si Adan at Eva ay nagkasala, dapat silang mamatay, dahil hinawakan nila ang kawad na may kuryente ng kasalanan. Gayunpaman, hindi agad namatay sina Adan at Eva, dahil ang panukala ng kaligtasan, na nilikha ng Diyos bago ang pundasyon ng mundo, ay agad na isinakatuparan. Ang planong iyon ay si Cristo, at sinumang manampalataya kay Cristo, sinumang pipili na masumpungan “kay Cristo,” ay ligtas mula sa kapangyarihan at bunga ng kasalanan, pagkakasala, pagkakahiwalay, at kamatayan.

### Ikatlong Bahagi: Aplikasyon sa Buhay

1\. Mag-brainstorm sa iyong mga estudyante tungkol sa mga paraan na maaari nilang magawa, bilang isang klase, bumuo ng mga serbisyo ng pagsambang pasasalamat sa kanilang personal na buhay, sa kanilang buhay pamilya, sa kanilang mga komunidad, o sa kanilang lokal na iglesya. Bawat isa sa mga serbisyong ito ay maaaring magkakaiba ang mga tema: pasasalamat para sa plano ng kaligtasan at paano nito binago ang kanilang personal na buhay, pasasalamat para sa pag-ibig ni Cristo na nahahayag sa kanilang personal na buhay at sa komunidad, o pasasalamat para sa kapatawaran na nahahayag sa kanilang personal na buhay at sa buhay ng komunidad.

2\. Sabihin sa iyong mga estudyante na isaalang-alang ang tanong na ito: Gaano kataas ang kanilang mga komunikasyon? Ibig sabihin, paano ipinakikita ng nilalaman ng kanilang pang-araw-araw na pagsasalita, pagsulat, o grapikong komunikasyon na ang kanilang buhay ay naantig, at nabago, sa pamamagitan ng biyaya ng Diyos at ng pananaw ng mundo sa dakilang Panginoon at ng Kanyang teolohiya? Ano ang pakiramdam ng mga miyembro ng iyong klase sa epekto sa kanila ng mga walang hanggang katotohanan sa mga makalangit na dako? Sa paanong paraan ang nilalaman at paraan ng kanilang pag-uusap ay katulad ng kay Pablo? Hilingin sa iyong mga estudyante na isaalang-alang ang mga paraan kung paano sila nakikipag-usap sa pamilya, mga kaibigan, kasamahan sa trabaho, at mga tao sa mga pampublikong lugar. Hamunin silang baguhin ang paraan ng kanilang pagsulat ng mga email o mensahe sa iba't ibang platform ng social media. Gayundin, hamunin sila na baguhin ang nilalaman ng kanilang mga personal na pakikipag-usap sa pamilya, mga kaibigan, at kasamahan upang ipakita si Cristo at maging mas nakasentro kay Cristo.

3\. Sa Efeso 1:5, isinulat ni Pablo na “itinalaga tayo ng Diyos nang una sa pag-aampon bilang mga anak sa pamamagitan ni Jesu-Cristo sa Kanyang sarili, ayon sa ikinalulugod ng Kanyang kalooban” (NASB, sa tagalog). Itinuturing ng maraming Kristiyano ang tekstong ito na itinuro ng apostol ang konsepto ng predestinasyon sa diwa na pinipili tayo ng Diyos upang maligtas at wala tayong magagawa para labanan ang Kanyang kalooban o baguhin ang Kanyang desisyon sa bagay na ito. Paano ipapaliwanag ng iyong mga estudyante ang tekstong ito sa mga sumusunod na grupo ng mga tao: (1) ang kanilang mga kaibigang Kristiyano na naniniwala sa konsepto ng predestinasyon at (2) ang kanilang mga kaibigan o kapitbahay na hindi Kristiyano?

` `