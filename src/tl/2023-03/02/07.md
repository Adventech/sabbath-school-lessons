---
title:  Karagdagang Kaisipan
date:   07/07/2023
---

Itinuturo ba ng Efeso 1:3-14 na itinakda ng Diyos ang hinaharap ng mga tao, na itinalaga ang ilan sa walang hanggang buhay at ang iba sa walang hanggang kamatayan? Maraming tao, sa kasamaang palad, ay naniniwala dito. Gayunman, isaalang-alang ang mga ideyang ito:

1\. Sa talata, ang gawain ni Cristo ay ang pagbibigay katiyakan, dahil ang banal na pagpili na ampunin tayo ay nagaganap sa “pamamagitan ni Jesu-Cristo” (Efeso 1:5, ESV) o “sa Kanya” (Efeso 1:4, 11). Iminumungkahi nito na ang pagpili at pagtatalaga ng Diyos ay isinasagawa para sa lahat ng pumipiling manampalataya kay Cristo sa halip na piliin kung sino ang maliligtas o mawawaglit gamit ang kaso-sa-kasong batayan bago pa man maipanganak ang mga tao. Ang pasya ng Diyos ay ang napag-aralan, naitalaga, at banal na tugon sa mga nananampalataya kay Cristo.

2\. Ang Efeso 1:3–14 ay naglalaman din ng malinaw na kaugnayang pananalita tungkol sa gawain ng pagliligtas ng Diyos. Ang Diyos ay “Ama,” at tayo ay Kanyang “inampon” na mga anak (Efeso 1:3–5), na tumatanggap ng Kanyang mga pagpapala sa masaganang sukat (Efeso 1:8). Dapat nating maunawaan ang pananalita tungkol sa pagpili at pagpapasya ng Diyos sa liwanag ng mayaman at may kaugnayan na wikang ito. Ang Diyos ay hindi isang malayo, walang pakiramdam na hukom na gumagawa ng mga utos mula sa malayo kundi ang nagmamalasakit na Ama ng lahat ng Kanyang mga anak (tingnan ang Efeso 3:15).

3\. Na pinahahalagahan ng Diyos ang pagpili ng tao ay makikita sa Efeso 1:3-14 (lalo na sa Efeso 1:13, kung saan ang “pakikinig” at “paniniwala” ay itinuturing na mahalaga), sa ibang bahagi ng sulat (Efeso 2:8, Efeso 3:17, Efeso 4:1–6:20, na lahat ay binibigyang-diin o ipinapalagay ang paggamit ng pagpili at pagtugon ng pananampalataya), at sa iba pang mga sipi sa Bagong Tipan (halimbawa 1 Timoteo 2:4, Gawa 17:22–31). O, gaya ng ipinahayag ni Ellen G. White: “Sa walang kapantay na kaloob ng Kanyang Anak, pinalibutan ng Diyos ang buong mundo ng isang kapaligiran ng biyaya na kasing totoo ng hangin na umiikot sa buong sanlibutan. Ang lahat ng pipili na malanghap ang nagbibigaybuhay na kapaligirang ito ay mabubuhay at lalago sa kapuspusan ng mga lalaki at babae kay Cristo Jesus.”—STEPS TO CHRIST, p. 68.

**Mga Tanong Para Sa Talakayan**

`Anong mga argumento ang idaragdag mo sa mga ibinigay sa itaas na sumusuporta sa ideya na ang Diyos ay hindi pumili at humirang bago pa man tayo nilikha kung sino ang maliligtas at sino ang mawawaglit?`

`Kaninong pagpili ang sa bandang huli ay magpapasya kung ang isang tao ay mayroon o walang kaligtasan kay Cristo?`

`“Sa Kanya’y mayroon tayong katubusan sa pamamagitan ng kanyang dugo, na kapatawaran sa ating mga kasalanan, ayon sa mga kayamanan ng kanyang biyaya” (Efeso 1:7). Paano ipinapahayag ng talatang ito ang katunayan ng kaligtasan sa pamamagitan ng pananampalataya lamang at hindi sa pamamagitan ng mga gawa ng kautusan?`