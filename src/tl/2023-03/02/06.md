---
title:  'Ang Banal na Espiritu: Tatak at Paunang Bayad'
date:   06/07/2023
---

`Sa Efeso 1:13, 14, maikling ikinuwento ni Pablo ang kwento ng pagkahikayat ng kanyang mga tagabasa. Ano ang mga hakbang sa kwentong iyon?`

Sa pagsisiyasat sa kahalagahan ng Banal na Espiritu sa buhay ng mga mananampalataya, gumamit si Pablo ng dalawang imahe o paghahalintulad para sa Espiritu. Una niyang inilarawan ang Banal na Espiritu bilang isang “tatak,” na kinikilala ang nagtatatak na presensya ng Espiritu na nagaganap mula sa panahon ng pagkahikayat. Noong sinaunang panahon, ang mga tatak ay ginagamit sa maraming pinaggagamitan nito: upang mapatunayang totoo ang mga kopya ng mga batas at kasunduan, at matiyak ang mataas na antas o uri ng nilalaman ng sisidlan (halimabawa: Ezekiel 28:12), o maging saksi sa mga bilihan (halimbawa: Jeremias 32:10-14, 44), kontrata, mga sulat (halimbawa: 1 Hari 21:8), mana, at pag-aampon. Nakalimbag sa isang bagay, ang tatak ay naghahayag kapwa ng pagmamay-ari at proteksyon. Ang presensya ng Banal na Espiritu sa kanilang mga buhay ay tanda na ang mga mananampalataya ay pag-aari ng Diyos at nagsasaad ng pangako ng Diyos na iingatan sila (ihambing ang Efeso 4:30). Sila ay “tinatakan ng ipinangakong Banal na Espiritu” (Efeso 1:13, ESV).

“Malinaw na sinasabi ni Pablo na sa sandaling ibigay ng isang tao ang kanyang buhay kay Jesus at manampalataya sa Kanya, ang mananampalatayang iyon kay Cristo ay tinatatakan (pandiwang Griyego: sphragizo) ng Banal na Espiritu hanggang sa araw ng pagtubos. Kahanga-hangang katotohanan na nagpapalaya at nagbibigay ng katiyakan. Minamarkahan ng Espiritu ng Diyos ang mga tagasunod ni Cristo ng tatak ng kaligtasan simula ng sila’y manampalataya.”―Jiří Moskala, “Misinterpreted End-Time Issues: Five Myths in Adventism,” Journal of the Adventist Theological Society 28, no. 1 (2017), p. 95.

Ang pangalawang imahe na ginamit ni Pablo para sa Banal na Espiritu ay bilang isang “garantiya.” Ang Banal na Espiritu ang garantiya ng ating mana, na tumitingin sa panahon kung kailan ang mana ay ipagkakaloob ng buo (ihambing ang 2 Corinto 1:22; 2 Corinto 5:5).

Ang salitang isinalin na “garantiya” (arrabon) ay salitang hiniram sa wikang Hebreo na malawakang ginagamit sa pangkaraniwan o Koine Greek ng panahon ng Bagong Tipan upang ipahayag ang “unang hulog,” “deposito,” o “pang-unang bayad” na inaatasan ang nagbabayad na magbigay ng karagdagang kabayaran.

Pansinin na ang mga mananampalataya ay hindi nagbabayad ng ganitong pangunang bayad, bagkus tinanggap nila ito mula sa Diyos. Ang pinahahalagahang presensya ng Banal na Espiritu sa buhay ng mga mananampalataya, sabi ni Pablo, ay ang unang pagbabayad ng buong mana ng kaligtasan at pagtubos na magaganap sa pagbabalik ni Cristo. Ang ating gawain ay ang tanggapin na may pagpapasalamat at nagpapasakop na puso ang iniaalok sa atin kay Cristo.