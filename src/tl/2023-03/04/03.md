---
title:  Minsang Nadaya ng Ating mga Sariling Pagnanasa
date:   17/07/2023
---

> <p></p>
> “Tayong lahat ay dating nabuhay sa gitna ng mga ito, sa mga pagnanasa ng laman, na ating ginagawa ang mga nais ng laman at ng pag-iisip, at tayo noo’y mga katutubong anak ng kapootan, gaya naman ng mga iba.” (Efeso 2:3).

Hiwalay sa gawaing pamamagitan ng Diyos, ang pamumuhay ng tao ay pinamumunuan hindi lamang ng mga panlabas na puwersa na binanggit sa Efeso 2:2, kundi pati na rin ng mga panloob: ang “mga pagnanasa ng laman, na ating ginagawa ang mga nais ng laman at ng pagiisip” (Efeso 2:3; ihambing ang Santiago 1:14, 15; 1 Pedro 1:14).

`Ano ang ibig sabihin ni Pablo sa pagsasabi na ang kanyang mga tagapakinig ay minsang “mga katutubong anak ng kapootan, gaya naman ng mga iba” (Efeso 2:3)? Paghambingin ang Efeso 2:3 at Efeso 5:6.`

Ang kasalukuyang katotohanan ng isang nawaglit na buhay ay totoong nakababalisa, ngunit ang mga huling araw na implikasyon nito ay mas nakakatakot pa rin. Ang mga tao, bilang “mga katutubong anak ng kapootan, gaya naman ng mga iba” (Efeso 2:3) ay nasa ilalim ng banta ng paghatol ng Diyos sa katapusan ng panahon. Ang pariralang “mga katutubong anak ng kapootan” ay tumutukoy sa isa pang nakakatakot na katotohanan. Samantalang nagtataglay pa din ng larawan ng Diyos, naunawaan natin na mayroong isang bagay na labis na mali sa atin. Ang pagsasabuhay ng Kristiyanong buhay, kung gayon, ay hindi lamang pagtatagumpay sa isa o dalawang masamang kinagawian, o ang mapagtagumpayan ang anumang “mga pagsalangsang at kasalanan” (Efeso 2:1) na ngayon ay nagbabanta. Hindi lamang tayo nakikibaka sa mga kasalanan kundi sa kasalanan. Nakahilig tayo sa paghihimagsik laban sa Diyos at patungo sa sariling pagkawasak. Ang sangkatauhan, sa pagkabigo, ay nabihag sa isang gawi na mapangwasak sa sarili, makasalanang pag-uugali, sumusunod sa mga sinasabi ni Satanas (Efeso 2:2) at ng ating panloob, mga makasalanang pagnanasa (Efeso 2:3). Ang mga mananampalataya ay mga dating naging sa “kalikasan ay mga anak ng kapootan.”

Mahalagang pansinin na ginamit ni Pablo ang nakaraang pamanahon— tayo ay sa “dating kalikasan ay mga anak ng kapootan” (Efeso 2:3). Hindi ito nangangahulugan na ang panloob na pagkahilig sa masama ay hindi na totoo sa mga mananampalataya. Gumugol si Pablo ng malaking bahagi ng kanyang sulat, Efeso 4:17-5:21, na nagbababala na ang mga makasalanang gawa, na nakaugat sa makasalanang likas, ay nananatiling panganib sa mga Kristiyano. Ito’y nangangahulugan, gayun man, na ang “dating sariling” ito ay hindi na nananaig sa mananampalataya, na sa pamamagitan ng kapangyarihan ni Cristo ay maaaring “alisin ninyo ang dating pagkatao” at “kayo’y magbihis ng bagong pagkatao, na nilalang ayon sa wangis ng Diyos, sa katuwiran at kabanalan” (Efeso 4:22-24).

`Sino ang hindi nakaranas kung gaano kasama ang ating likas, maging pagkaraang maibigay natin ang ating mga sarili kay Jesus? Ano ang itinuturo nito sa atin tungkol sa kung gaano kahalaga na tayo ay manghawak sa Kanya sa bawat sandali ng ating buhay?`