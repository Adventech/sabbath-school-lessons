---
title:  Minsang Patay at Nalinlang ni Satanas
date:   16/07/2023
---

`Basahin ang Efeso 2:1-10. Anong pangunahing ideya ang ibinibigay sa atin ni Pablo dito tungkol sa kung ano ang ginawa ni Jesus para sa atin?`

Nailarawan na ni Pablo ang kaligtasan na ibinigay sa mga Kristiyano (Efeso 1:3-14, 15-23) at naisalaysay niya sa maikling paraan, ang kuwento ng mga mananampalataya sa Efeso (Efeso 1:13). Sa Efeso 2:1-10 ay sinabi ni Pablo ang kuwento ng kanilang pagkahikayat nang mas detalyado at may mas personal na pagtuon. Inihambing niya ang kanilang nakaraan, makasalanang pamumuhay (Efeso. 2:1–3) sa mga pagpapala ng kaligtasan ng Diyos, na inilarawan niya bilang pakikibahagi sa muling pagkabuhay, pag-akyat sa langit, at pagdakila kay Cristo (Efeso 2:4–7), at ipinagdiwang niya ang batayan ng kaligtasang iyon sa biyaya at malikhaing gawa ng Diyos (Efeso 2:8–10).

Ang tatlong bahaging ito ng talata ay naibuod nang maayos sa mga parirala ng Efeso 2:5: (1) “tayo’y mga patay sa pamamagitan ng ating mga pagsuway”; (2) “binuhay niya [ng Diyos] tayo kay Cristo”; (3) “sa pamamagitan ng biyaya kayo’y naligtas.” (ESV).

Sa Efeso 2:1, 2, binigyang-diin ni Pablo ang malungkot na katotohanan ng pamumuhay ng kanyang mga tagapakinig bago ang kanilang pagkahikayat sa pamamagitan ng pagsasabi na sila ay patay sa espirituwal, na gumagawa ng mga pagsuway at mga kasalanan bilang kanilang karaniwang paraan ng pamumuhay (Efeso 2:1) at pinamumunuan ni Satanas (Efeso 2:2). Dahil sumulat si Pablo sa mga taong nabubuhay, tinukoy niya sila bilang minsang "patay" sa isang matalinhagang kahulugan (ihambing ang Efeso 5:14). Gayunman, ang kanilang kalagayan ay totoong-totoo at kakila-kilabot dahil sila ay minsang nahiwalay sa Diyos, ang Pinagmumulan ng buhay (ihambing ang Colosas 2:13, Roma 5:17, Roma 6:23).

Sa pagbubulay-bulay sa nakaraang buhay ng kaniyang mga tagapakinig, tinukoy ni Pablo ang dalawang panlabas na puwersa na nangingibabaw sa kanila. Ang una sa mga ito ay “ang takbo ng sanlibutang ito” (Efeso. 2:2, NKJV)—ang mga kaugalian at pag-uugali sa mas malawak na lipunan ng Efeso na maling hinubog ang buhay ng tao tungo sa paghihimagsik laban sa Diyos.

Inilarawan si Satanas sa dalawang paraan bilang pangalawang panlabas na puwersa na nangibabaw sa kanilang naunang pamumuhay. Siya ang “prinsipe ng kapangyarihan ng hangin” (Efeso 2:2, NKJV) dahil ang “hangin” (o “mga makalangit na dako”) ay tinukoy bilang lokasyon ng mga supernatural na kapangyarihan, kabilang ang mga masasama (ihambing ang Efeso 1:3, Efeso 3:10, Efeso 6:12). Gayun din, aktibo siya sa lupa dahil siya ang “espiritu na ngayon ay gumagawa sa mga anak ng pagsuway” (Efeso 2:2, NKJV).

`Ano ang itinuturo ng mga talatang ito tungkol sa katotohanan ng malaking tunggalian? Kasabay nito, paano tayo makakakuha ng kaaliwan at pag asa sa kaalaman na si Jesus ay nagwagi at maaari tayong makibahagi sa Kanyang tagumpay ngayon?`