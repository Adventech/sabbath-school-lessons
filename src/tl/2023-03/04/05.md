---
title:  Ngayo’y Pinagpala Magpakailanman saPamamagitan ng Biyaya
date:   19/07/2023
---

`Ihambing ang pagpaplano ng Diyos para sa kaligtasan sa Efeso 1:3, 4 sa mga walang hanggang resulta ng planong iyon na inilalarawan sa Efeso 2:7. Ano ang mga mahahalagang elemento at layunin ng “plano ng kaligtasan” ng Diyos?`

Ang mga seremonya ng pagtatapos ay mga kahanga-hangang selebrasyon, maging para sa kindergarten o ng Ph.D. Ang pagtatapos ang nagmamarka ng isang mahalagang nagampanan, ang paglipat tungo sa kakaibang yugto ng buhay o trabaho. Mahalaga para sa atin bilang mananampalataya na maunawaan ang malalim na katotohanan ng ebanghelyo; Hindi tayo makapagtatapos mula sa biyaya. Hindi kailan man magkakaroon ng selebrasyon na ating naabot ang ating Ph.D. sa biyaya o nakapagtapos dahil sa ating pangangailangan nito.

Pinatunayan ni Pablo ang katotohanang ito sa Efeso 2:7, binigyang diin ito na may malawak na kronolohiya. Kumilos ang Diyos noong nakaraang panahon kay Cristo upang tubusin tayo, itinuring tayong kaisa ng Kanyang Anak, si Jesu-Cristo, na sa ngayon tayo ay kasamang kabahagi sa Kanyang pagkabuhay na mag-uli, pag-akyat sa langit, at kadakilaan (Efeso 2:4-6). Ang plano ng Diyos, gayun man, ay hindi nagtatapos sa isang puno ng biyayang nakaraan at ng naliligo sa biyayang kasalukuyan. Ang plano ng Diyos, nakaugat sa mga banal na konseho nang panahong walang hanggan (Efeso 1:4), ay umaabot magpakailanman hanggang sa hinaharap. Kasama dito ang lahat “ng darating na kapanahunan” (Efeso 2:7). Ang Kanyang plano para sa walang hanggang hinaharap ay nakatatag sa kaparehong prinsipyo kagaya ng Kanyang mga pagkilos noong nakaraan at nang kasalukuyan—ang prinsipyo ng biyaya. “Sa darating na kapanahunan,” tumitingin ang Diyos sa hinaharap na pagpapakita ng “di-masukat na mga kayamanan ng kanyang biyaya sa kagandahang loob sa atin sa pamamagitan ni Cristo Jesus” (Efeso 2:7).

Iniisip ni Pablo ang biyaya ng Diyos bilang isang kayamanan o yaman na hindi masusukat ang halaga (ihambing ang Efeso 1:7, Efeso 3:8) kung saan ang mga mananampalataya ay maaaring makakuha upang tugunan ang anumang pangangailangan. Ang dakilang pagkamapagbigay ng Diyos sa atin ay naging malinaw, walang katapusan, at pangsansinukob na pagpapakita ng Kanyang biyaya.

“Sa pagparito upang tumahang kasama natin, ipinakilala ni Jesus ang Diyos kapwa sa mga tao at sa mga anghel . . . . Ngunit hindi lamang sa Kanyang mga anak sa sanlibutan ibinigay ang kahayagang ito. Ang ating munting sanlibutan ay aklataralan ng buong sansinukob. Ang kahanga-hangang layunin ng biyaya ng Diyos, ang misteryo ng tumutubos na pag-ibig, ang tema na “ninanasang tingnan ng mga anghel” at ito ang magiging pag-aaral nila magpasawalang hanggan. Kapwa ang mga tinubos at ang mga hindi nagkasalang nabubuhay ay makakasumpong sa krus ni Cristo ng kanilang agham at ng kanilang awit.  Makikita na ang kaluwalhatian na sumisinag sa mukha ni Jesus ay ang kaluwalhatian ng mapagsakripisyo sa sariling pagibig.”—Ellen G. White, THE DESIRE OF AGES, pp. 19, 20.