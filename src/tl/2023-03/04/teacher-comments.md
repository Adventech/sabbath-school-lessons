---
title:  Komento ng Guro
date:   21/07/2023
---

### Unang Bahagi: Pangkalahatang Ideya

**Susing Talata**: Efeso 2:4, 5

**Pokus ng Pag-aaral**: Efeso 2:1-10, Efeso 5:14, Roma 5:17, Efeso 5:6, 1 Tim. 1:7.

**Panimula**: Habang si Pablo, sa Efeso 1, ay nagbibigay-diin sa pangkalahatang plano ng kaligtasan ng Diyos kay Cristo sa pangkalahatang antas, sa kabanata 2 ipinaliwanag ng apostol nang mas detalyado ang paraan ng pagkilos ng Diyos sa ating kaligtasan sa indibidwal na antas. Matapos lisanin ng sangkatauhan ang Halamanan ng Eden, pumasok sila sa isang kondisyon na tinatawag ni Pablo na “patay sa mga pagsuway at kasalanan” (Efeso. 2:1). Sa ganitong kalagayan, ang mga tao ay patay sa kanilang mga kasalanan sa dahilang sila ay kontrolado ng panloob(mga makasalanang hilig) at panlabas na kapangyarihan (ang diyablo at ang sanlibutan). Ang mga tao sa ganitong kalagayan ay hindi makakaasa ng buhay kasama ng Diyos; sa halip, sila ay “mga anak ng poot” (Efeso 2:3). Ang tanging pag-asa para sa atin ay ang mabuhay na mag-uli, umakyat, at madakila kasama ni Cristo (Efeso 2:6, 7).

Ngunit hindi natin kayang mabuhay na mag-uli, umakyat, at iangat ang ating sarili. Dahil dito, binigyang-diin ni Pablo na tayo ay naligtas “sa pamamagitan ng biyaya” (Efeso 2:5, 8). Ito ay ganap na gawa, pagkukusa, pag-ibig, awa, at kapangyarihan ng Diyos (Efeso 2:4). Para kay Pablo, ang gawaing ito ang pundasyon ng ebanghelyo. Gayunpaman, si Pablo ay agad na nagmadali upang idagdag na tayo ay naligtas “sa pamamagitan ng pananampalataya” (Efeso 2:8). Habang ang ating kaligtasan sa kabuuan ay gawain ng Diyos, hindi tayo inililigtas ng Diyos ng labag sa ating mga kalooban. Yaong mga naligtas ay hindi aakyat sa langit o matataas sa makalangit na mga dako sa pamamagitan ng isang banal na gawa ng predestinasyon. Sa halip, ang kaligtasan ng Diyos ay kumikilos sa atin kapag tayo ay nananampalataya, kapag tinanggap natin ang kaligtasan ng Diyos, at pinahintulutan ang kapangyarihan ng Diyos na buhayin tayong muli, para iangat ang ating buhay, at bigyan tayo ng kapangyarihan upang mabuhay kay Cristo Jesus.

**Mga Tema ng Aralin**: Ang aralin sa linggong ito ay nagbibigay-diin sa tatlong pangunahing tema ng Efeso 2:1-10 na naglalarawan sa lumalago na proseso ng personal na kaligtasan:

1. Ano ang ibig sabihin ng maging patay sa kasalanan? Ano ang katangian ng makasalanang pamumuhay?

2. Ano ang ibig sabihin ng ibangon na kasama ni Cristo sa bagong buhay sa Kanya?

3. Ano ang ibig sabihin ng maligtas sa biyaya sa pamamagitan ng pananampalataya?

### Ikalawang Bahagi: Komentaryo

**Si Ellen G. White tungkol sa mga Konsepto ng Patay sa Kasalanan at Kaligtasan sa Pamamagitan ng Biyaya.**

Sa ikalawang kabanata ng kanyang aklat na PAGLAPIT KAY CRISTO, ipinaliwanag ni Ellen G. White ang nagkasalang kalagayan ng tao. Sinabi niya na pagkatapos ng “kasalanan ni Adan, hindi na siya nakatagpo ng kagalakan sa kabanalan, at hinangad niyang magtago mula sa harapan ng Diyos. Ganyan pa rin ang kalagayan ng hindi nabagong puso. Ito ay hindi naaayon sa Diyos, at hindi nakasusumpong ng kagalakan sa pakikipag-isa sa Kanya. Ang makasalanan ay hindi maaaring maging masaya sa presensya ng Diyos; siya ay uurong mula sa pakikisama ng mga banal na nilalang. Kung pahihintulutan siyang pumasok sa langit, wala itong kagalakan sa kanyang sarili. Ang diwa ng di-makasariling pag-ibig na naghahari doon, bawat pusong tumutugon sa puso ng Walang-hanggang Pag-ibig—ay hindi makakaantig sa kanyang kaluluwa. Ang kanyang mga iniisip, ang kanyang mga interes, ang kanyang mga motibo, ay magiging kakaiba sa mga nakakapukaw sa mga walang kasalanan na naninirahan doon. Siya ay magiging wala sa tono sa himig ng langit. Ang langit ay magiging isang lugar ng pagpapahirap sa kanya; nais niyang magtago mula sa Kanya na siyang liwanag nito, at ang sentro ng kagalakan nito. Hindi maling utos ng Diyos ang huwag isama ang mga masama sa langit: sila ay napagsarahan dahil sa kanilang hindi pagiging karapat-dapat na mapasama doon. Ang kaluwalhatian ng Diyos ay magiging isang apoy na tumutupok sa kanila. Malugod nilang tatanggapin ang pagkapuksa, upang maitago sila sa mukha Niya na namatay upang tubusin sila.”—Pahina 17, 18.

At kanyang iginiit, “Imposible para sa atin, sa ating sarili, na makatakas mula sa hukay ng kasalanan kung saan tayo ay nalubog. Ang ating mga puso ay masama, at hindi natin ito mababago . . . . Ang edukasyon, kultura, paggamit ng kalooban, pagsisikap ng tao, lahat ay may kani-kaniyang saklaw, ngunit dito sila ay walang kapangyarihan. Maaari silang gumawa ng panlabas na kawastuhan ng pag-uugali, ngunit hindi mababago ng mga ito ang puso; hindi nila malilinis ang mga bukal ng buhay. Kailangang mayroong kapangyarihang gumagawa mula sa loob, isang bagong buhay mula sa itaas, bago ang mga tao ay mabago mula sa kasalanan tungo sa kabanalan. Ang kapangyarihang iyon ay si Cristo. Ang Kanyang biyaya lamang ang makapagpapasigla sa walang buhay na mga kakayahan ng kaluluwa, at maakit ito sa Diyos, sa kabanalan.”—Pahina 18.

Ipinaliwanag pa ni Ellen G. White na “hindi sapat na maunawaan ang maibiging-kabaitan ng Diyos, na makita ang Kanyang kagandahang-loob, ang pagiging tulad sa isang ama ng Kanyang karakter. Hindi sapat na mabatid ang karunungan at katarungan ng Kanyang kautusan, upang makita na ito ay nakasalig sa walang hanggang prinsipyo ng pag-ibig. Nakita ng apostol na si Pablo ang lahat ng ito nang siya ay sumigaw, ‘Sumasang-ayon ako sa kautusan na ito ay mabuti.’ ‘Ang kautusan ay banal, at ang utos ay banal, at matuwid, at mabuti.’ Ngunit idinagdag niya, sa kapaitan ng dalamhati at kawalan ng pag-asa ng kanyang kaluluwa, 'Ako ay makalaman, ipinagbili sa ilalim ng kasalanan.' Roma 7:16, 12, 14. Hinangad niya ang kadalisayan, ang katuwiran, na sa kanyang sarili ay wala siyang kapangyarihang matamo, at sumigaw, 'O kahabag-habag na tao ako! sino ang magliligtas sa akin sa katawang ito ng kamatayan?’ Roma 7:24. Ganito ang sigaw na lumabas mula sa nabibigatang puso sa lahat ng lupain at sa lahat ng panahon. Sa lahat, iisa lamang ang sagot, ‘Narito ang Kordero ng Diyos, na nag-aalis ng kasalanan ng sanlibutan.’ Juan 1:29.”—Pahina 19.

**Patay sa mga Kasalanan at Muling Nabuhay sa Pamamagitan ni Cristo at Kay Cristo**

Ang pananalita ni Pablo na “patay sa mga pagsuway at kasalanan” (Efeso 2:1) ay nagbibigay-diin sa tatlong pangunahing aspeto ng makasalanang kalagayan ng tao.

Una, ang “patay sa mga pagsuway at mga kasalanan” ay tumutukoy sa isang literal na kamatayan. Ang kasalanan ay tunay na kasalungat ng Diyos at ng buhay. Ang kasalanan ay ang pagtanggi sa Diyos at sa buhay. Binigyang-diin ni Pablo na “ang kabayaran ng kasalanan ay kamatayan” (Roma 6:23). Ang pagiging nasa kasalanan at ang pananatili sa kasalanan ay humahantong sa kamatayan (tingnan din ang 1 Juan 5:16)—literal na kamatayan—isang ganap na pagkalipol ng sangkatauhan. Ang pagiging nasa kasalanan ay hinahatulan ng kamatayan; ito ay katumbas ng pagiging "patay." Ang kamatayang ito ay hindi lamang tumutukoy sa katawan; ang taong nakikilahok, at pinipiling manatili, sa kasalanan ay magiging patay sa kanyang kabuuan, sa lahat ng aspeto, nang walang anumang elementong nabubuhay.

Ikalawa, ang “patay sa mga pagsuway at kasalanan” ay isang espirituwal at moral na kalagayan. Ang pagiging “patay sa mga pagsuway at mga kasalanan” ay ang pagiging patay sa Diyos. Para sa mga tao, ang pagiging “patay sa mga pagsuway at mga kasalanan” ay hindi nangangahulugan na hindi nila nauunawaan ang pag-ibig, katarungan, o pagtawag ng Diyos, o hindi nila nakikilala ang sarili nilang abang kalagayan. Ang pagsasabi ng ganito ay hahantong sa konsepto ng predestinasyon. Ngunit maaari at magagawa ng mga tao na maunawaan ang paghahayag at tawag ng Diyos; sa kadahilanang ito, sila ay “walang dahilan” (Roma 1:19–21; tingnan ang Roma 2:1, 9–16, NASB). Ang problema ay bumabangon kapag naunawaan nila ang tawag ng biyaya ng Diyos, ngunit nagpasiya sila na ang lahat ay mabuti sa kanila at sila ay magiging mas mabuti kung sila ay pupunta sa kanilang sariling paraan, na sinasabing maaari nilang baguhin ang kanilang sarili at ayusin ang mundo sa kanilang sarili (Isaias 5: 21, Roma 1:21–23; tingnan din sa Genesis 11:1–5). Ang maling pag-iisip na ito, gayunpaman, ay naglulubog sa kanila ng mas malalim sa burak ng kasalanan (Roma 1:24-32).

Sa kanyang liham sa mga taga-Efeso, inilarawan ni Pablo ang nawaglit na kalagayang ito sa paghahalintulad ng paglakad sa “lakad ng sanlibutang ito” (Efeso 2:2), na ginagawa ang mga pagnanasa, pita, hilig, at pag-iisip ng laman (Efeso 2:3). Sa paggawa nito, ang mga hindi nabago ay umabot sa punto kung saan “tinatawag nila ang masama na mabuti, at ang mabuti ay masama” at pinapalitan ng “kadiliman ang liwanag, at liwanag ng dilim” (Isaias 5:20). Ang estadong ito ay hindi lamang binubuo ng pagkalitong moral kundi ng moral na paghihimagsik laban sa Diyos.

Ikatlo at sumunod dito, ang “patay sa mga pagsalangsang at mga kasalanan” ay tumutukoy sa ating pagiging lubos na hindi kayang madaig ang malakas na hatak ng black hole ng kasalanan. Ang kawalanng kakayahang ito ay dahil sa ang kasalanan ay naging isang malawak na puwersang nagkokontrol sa ating pagkatao, na naging “isa pang batas na nakikipagdigma” sa atin at laban sa atin (Roma 7:23, ESV). Ang mismong kalikasan natin ay naapektuhan, nagkasakit ng walang lunas, hanggang sa naging “katawan ng kamatayan” (Roma 7:24, ESV).

Ito ang dahilan kung bakit sinabi ni Pablo na ang “pagkabuhay na maguli” lamang ang makapagliligtas sa atin mula sa ating pagiging “patay sa mga kasalanan” (Efeso 2:5, 6). Ngunit hindi binanggit ni Pablo ang tungkol sa muling pagkabuhay na katulad ng muling pagkabuhay ng avian phoenix ng sinaunang kathang isip na kuwento, isang ibon na may likas na kapangyarihang muling mabuhay. Ang ating kamatayan sa kasalanan at dahil sa kasalanan ay tiyak at hindi maibabalik. Wala tayong anumang panloob na kapangyarihan upang muling buhayin ang ating sarili. Tanging ang Diyos, na lumikha sa atin, ang maaaring muling lumikha o bumuhay sa atin.

Para kay Pablo, ang muling pagkabuhay ay hindi isang "simpleng" pagpapanibagong-buhay ng mga biological na tisyu sa loob ng ating katawan upang tayo ay mabuhay ng ilang dekada pa sa gayun ding makasalanang kalagayan. Sa halip, ang paniwala ni Pablo tungkol sa muling pagkabuhay ay isang ganap na pagtakas mula sa nakapipinsalang kapangyarihan ng sanlibutan at mula sa kapangyarihan ng kasalanan. Ang paniniwala ni Pablo sa muling pagkabuhay ay binubuo ng naiibang uri, o kalidad, ng buhay—ang buhay na walang hanggan (Roma 6:23). Ang natatanging kapangyarihang ito ng pagpapanibago ay ipinakita sa muling pagkabuhay ni Cristo mula sa mga patay (Efeso 1:20) at pagkatapos ay ibinigay sa atin sa diwa na nag-aanyaya sa atin ang Diyos na makibahagi at tanggapin, sa pamamagitan ng Espiritu, sa muling pagkabuhay ni Cristo (Efeso 2:5, 6).

Sa kanyang Sulat sa mga Taga-Roma, ipinaliwanag ni Pablo na dahil ang kasalanan ay napakalawak na puwersa sa atin, hindi maiiwasang mamatay tayo. Ngunit dahil sa biyaya ng Diyos, hindi natin kailangang mamatay sa kasalanan, kundi sa pagkakasala. Namatay si Cristo bilang kahalili natin para sa ating kasalanan. Ngayon, kay Cristo tayo ay namatay, ngunit tayo ay namatay kasama ni Cristo sa kasalanan (Roma 6:2-4). Si Pablo, kung gayon, ay nagbigay ng konklusyon na, dahil “tayo ay naging kaisa Niya sa wangis ng Kanyang kamatayan, tiyak na tayo rin ay magiging kawangis ng Kanyang muling pagkabuhay, na nalalaman ito, na ang ating dating pagkatao ay napako sa krus na kasama Niya, upang ang ating katawan ng kasalanan ay maiwaksi, upang hindi na tayo maging alipin ng kasalanan; sapagkat ang namatay ay pinalaya na sa kasalanan” (Roma 6:5-7, NASB).

**Sa Biyaya sa Pamamagitan ng Pananampalataya**

Nang sabihin ni Pablo na tayo ay naligtas “sa pamamagitan ng biyaya . . . sa pamamagitan ng pananampalataya”(Efeso 2:8), hindi niya sinasabi na tayo ay naligtas lamang sa pamamagitan ng biyaya o sa pamamagitan lamang ng pananampalataya. Ang dalawa ay laging gumagawang magkasama sa kaligtasan. Gayunpaman, mayroon silang mahalagang magkasunod na hakbang sa operasyon. Sa ebanghelyo, hindi pananampalataya ang nagdudulot ng biyaya. Ang pananampalataya ay hindi isang panloob na lakas natin na nagbibigay sa atin ng buhay at kapangyarihan, na nag-aangat sa atin sa Diyos, na nagbabago sa disposisyon ng Diyos sa atin, o nagbubunga ng kaligtasan. Sa halip, para kay Pablo ang pananampalataya ay nangyayari o isinisilang at nagiging operational sa atin kapag ang Diyos ay nagaalok sa atin ng Kanyang biyaya (Roma 10:17). Ang biyaya ay nagbubunga ng pananampalataya. Ang pananampalataya ay ang ating pagtanggap sa biyaya ng Diyos na nahayag sa atin.

Ang pag-unawang ito ay mayroong dalawang pangunahing implikasyon. Una, ang pananampalataya ay hindi, at hindi maaaring maging merito. Sa katunayan, maging ang pananampalataya ay isang regalo mula sa Diyos, dahil iniaalok ng Diyos sa atin ang lahat ng posibilidad na matanggap ang Kanyang biyaya. Ang biyaya at pananampalataya ay kapwa mga kaloob ng Diyos (Efeso 2:8). Dahil dito, binigyang-diin ni Pablo na ang ating mga gawa ay walang anumang papel sa pagkakaroon ng ating kaligtasan (Efeso 2:9). Bagkus, tayo, bilang mga taong naligtas, ay “ginawa ng Diyos, nilikha kay Cristo Jesus para sa mabubuting gawa” (Efeso 2:10, NASB). Ang mabubuting gawa na ito, samakatuwid, ay hindi atin; ang mga ito ay hindi nabuo sa pamamagitan ng henyo o kapangyarihan ng ating pananampalataya; sa halip, sila ay “inihanda [ng Diyos] nang una upang tayo ay lumakad sa kanila” (Efeso 2:10, NASB).

Pangalawa, pinagsama ni Pablo ang pag-aaring-ganap at pagpapakabanal sa isang hindi mapaghihiwalay na kaugnayan. Habang ang pag-aaringganap ay nangangahulugang tayo ay nararamtan ng katuwiran ni Cristo, ang pagpapakabanal ay nangangahulugan na tayo ay nararamtan ng damit ni Cristo ng mabubuting gawa at lumalakad dito.

Ikatlo, ang biyaya at pananampalataya ang pundasyon ng pagkakaisa ng iglesiya, na isa sa mga pangunahing tema ng teolohiya ni Pablo tunngkol sa iglesiya. Ang iglesiya ay nagkakaisa sa parehong karanasan ng pagtanggap ng banal na paghahayag ng biyaya at ng kaparehong karanasan ng pagtanggap at pagyakap dito sa pananampalataya, "isang pananampalataya" (Efeso 4:5). Sa karanasang ito, lahat ng miyembro ng igleya ay pantay-pantay. Muli, ang iglesiya ay hindi isang komunidad na hindi pantay-pantay ang antas kung saan ang ilang miyembro ay mas mabuting Kristiyano dahil nakatanggap sila ng higit na biyaya. Ang iglesiya ay hindi nahahati sa mga kampo ng higit na espirituwal o mas kaunting espirituwal na mga miyembro, ayon sa antas ng kanilang pananampalataya. Sa halip, ang buong iglesiya ay itinatag na nagkakaisa, sa parehong biyaya at parehong pagtanggap ng gayon ding biyaya sa pananampalataya. Sa Efeso 4:7, tila nagsasalita si Pablo tungkol sa iba't ibang antas o uri ng biyaya. Dito, gayunpaman, hindi siya nagsasalita tungkol sa biyaya ng kaligtasan kundi tungkol sa pagkakaiba-iba ng mga espirituwal na kaloob para sa pagpapatibay ng iglesya ng Diyos at para sa pagsasakatuparan ng misyon nito. Gayundin, nang sa 1 Corinto 12:9, sinabi ni Pablo na ang Espiritu ay nagbibigay ng pananampalataya sa ilan, tinutukoy niya ang parehong paksa ng mga espirituwal na kaloob at hindi ang nakapagliligtas na pananampalataya na ibinigay sa lahat ng tao.

### Ikatlong Bahagi: Aplikasyon sa Buhay

1\. Bagama't para sa ilang mga tao ang Diyos ng mga Kristiyano ay isang nagpaparusa at mapaghiganting Diyos, maraming mga tao sa kasalukuyan ang hindi maiugnay ang isang mapagmahal at mapagbiyayang Diyos sa poot, paghatol, at pagpaparusa. Sa Efeso 2:3, inilarawan ni Pablo ang mga makasalanan bilang “mga anak ng poot,” na nangangahulugang, kung mananatili sila sa ganoong kalagayan, tatanggap sila ng poot, o kahatulan ng Diyos na nakadirekta laban sa kasalanan (Roma 1:18). Anyayahan ang mga miyembro ng klase na mag-isip ng mga paraan para ipaliwanag ang poot ng Diyos sa mga sumusunod na grupo ng mga tao: (1) kanilang mga anak, (2) kanilang mga kapitbahay na hindi Adventista, at (3) kanilang mga sekular at ateistang kasamahan.

2\. Hilingin sa mga miyembro ng klase na alalahanin ang kanilang karanasan sa pagkabuhay kasama ni Cristo at kay Cristo. Paano nila ilalarawan ang karanasang ito sa mga kaibigan at sa mga miyembro ng kanilang komunidad? Paano nila mapananatiling sariwa ang karanasang iyon sa kanilang buhay Kristiyano?

3\. Maraming mga Seventh-day Adventists ang lumaki sa tinatawag nating isang insulated o “purong” Kristiyanong kapaligiran kung saan hindi sila nalantad sa marami sa mga tukso ng isang mas sekular o makamundong buhay. Gayunpaman, ang mga Adventistang ito ay patay pa rin sa kanilang mga kasalanan at hindi pa nakaranas ng bagong kapanganakan. Ano ang mga paraan na matutulungan ng mga miyembro ng iyong klase ang mga kapwa Adventistang ito na maranasan ang kabuuan ng pagiging “ginawang . . . buhay na kasama ni Cristo” (Efeso 2:5, ESV)? Ibig sabihin, paano mahihikayat ng iyong mga estudyante ang mga Adventistang ito na muling ipanganak nang hindi dumaan muna sa buong paghihirap ng isang makasalanang buhay?

` `