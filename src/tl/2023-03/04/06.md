---
title:  Ngayo’y Iniligtas ng Diyos
date:   20/07/2023
---

`Basahing muli ang Efeso 2:1-10, na nakatuon sa konklusyon ni Pablo sa mga talatang 8-10. Anong mga punto ang kanyang itinatampok habang tinatapos niya ang talata?`

Sa Efeso 2:1-3, itinala ni Pablo na ang kaligtasan ng mga mananampalataya sa Efeso ay hindi naganap dahil sa kanilang mabuting pag-uugali o magagandang katangian. Nang magsimula ang kuwento, sila ay mga espiritual na patay. Walang anumang kislap ng buhay o halaga sa kanila (Efeso 2:1). Sila ay ganap na napagtagumpayan ng kasalanan (Efeso 2:1). Wala silang ipinakitang personal na pagkukusa kundi pinangunahn sila ni Satanas mismo at ng kanilang sariling mga hilig at maling pag-iisip (Efeso 2:2, 3).

Lingid sa kanilang kaalaman, sila ay nasa lalong masamang katayuan kaysa sa simpleng walang espirituwal na buhay at kabutihan. Kabilang sa sangkatauhan, sila ay mga kaaway ng tunay na Diyos at patungo sila sa araw na kanilang kasasapitan at ng banal na paghuhukom. Sila ay mga “anak ng kapootan, gaya naman ng iba” (Efeso 2:3).

Sa halip na nakaugat sa kanilang sariling mga katangian, ang kanilang kaligtasan ay nakaugat sa hindi kayang matarok na pag-ibig ng Diyos—pag-ibig na hindi kayang maipaliwanag batay sa anumang halaga ng pinagtutuunan ng pag-ibig na iyon. Sa kahabagan at pag-ibig, kumilos ang Diyos para sa kanila kay Cristo Jesus (Efeso 2:4), binuhay sila mula sa espirituwal na kamatayan. Dahil sa pamamagitan ng Diyos, naranasan nila ang kamangha-manghang lakbayin na sumusunod sa patutunguhan mismo ni Jesus. Mula sa sukdulang lalim ng lubos na espirituwal na kamatayan at dumudurog na pagkaalipin, sila ay binuhay at inihatid sa “mga makalangit na dako” at naupong kasama ni Cristo sa makalangit na trono (Efeso 2:5, 6). Itong kagaya ng kidlat na banal na pamamagitan, gayunman, ay hindi pansamantalang pangyayari. Ito ay may tunay na namamalaging kapangyarihan, walang hanggang katatagan, sapagkat nilayon ng Diyos na ipakita ang Kanyang biyaya sa kanila kay Cristo Jesus magpasa walang hanggan (Efeso 2:7).

Sa kanyang pagtatapos sa Efeso 2:1-10, mga talatang 8-10, binalikan ni Pablo ang larangang ito, nagnanais na matiyak na ang kanyang punto ay manatili: ang kaligtasan ng mga mananampalataya ay gawain ng Diyos, hindi ng tao. Hindi ito nanggaling sa atin kundi sa regalo ng Diyos.  Walang sinoman ang makapagmamalaki na siya ang nagsimula nito (Efeso 2:8, 9). Nakatayo sa biyaya ng Diyos, tayong mga mananampalataya ay nagpapakita ng Kanyang biyaya, at ng Kanyang biyaya lamang. Tayo ang Kanyang obra maestra, nilikha ng Diyos “kay Cristo Jesus” (Efeso 2:10).

`Bakit napakahalaga na maunawaan natin na ang ating kaligtasan ay mula sa Diyos at hindi nakaugat sa ating sariling halaga o mga pagsisikap?`