---
title:  Ang “Isang Laman” na Modelo ng Pag-aasawa
date:   31/08/2023
---

`Pag-aralan ang salaysay ng Paglalang ng Genesis 2:15–25. Ano ang nangyari sa kuwento bago ang pahayag tungkol sa pagiging “isang laman” ng asawang lalaki at babae (Genesis 2:24)?`

Ang susi sa pagsasa-buhay ng payo ni Pablo sa mga asawang babae at asawang lalaki ay ang makita ang kanyang pagsipi sa Genesis 2:24 (sa Efeso

5:31) bilang kasukdulan nito. Habang binubulay-bulay niya ang kuwento ng Paglalang ng Genesis, isinasaalang-alang ni Pablo ang mga pangangailangan ng mga kongregasyong Kristiyano at ang kalusugan ng mga ugnayang pampamilya sa loob ng mga ito. Narinig niya sa Genesis 2:24 ang isang mensahe na umaalingawngaw sa paglipas ng panahon. Sa pamamagitan ng banal na disenyo, nilalayon ng pag-aasawa na maging "isang laman" na relasyon, na may sekswal na pagkakaisa na sinasalamin ng emosyonal at espirituwal na pagkakaisa, at emosyonal at espirituwal na pagkakaisa na nagbibigay ng kahulugan sa sekswal na relasyon.

Pansinin na sa pagpili sa Genesis 2:24, gumamit si Pablo ng isang pangungusap tungkol sa pag-aasawa na ginawa bago ang Pagkahulog sa pagkakasala at inilapat ito sa mga relasyon sa pagitan ng Kristiyanong mga asawang lalaki at asawang babae. Sa ating naiibang sanlibutan pagkatapos ng Pagkahulog sa pagkakasala, ang laganap na pagsasamantala sa sekswal na relasyon sa pagitan ng isang lalaki at isang babae ay nagpapakita kung gaano kalalim ang pagkakaugat sa mga modernong kultura ng kaisipan na ang pagsasamang sekswal ay kumakatawan sa pagsupil sa babae. Ipinapangatuwiran ni Pablo na ang seksuwal na relasyon, gaya ng makikita sa Genesis, ay hindi isang pagsupil kundi isang pagsasama. Hindi nito sinasagisag o ginagawang aktuwal ang pangingibabaw ng lalaki kundi ang pagsasama ng asawang lalaki at babae, kaya't sila ay ‘‘isang laman.’’ Kung gayon, maaari tayong tumingin kapwa sa Efeso 5:21–33 at Genesis 2:24, para sa isang mahalaga, labag sa kultura, at nagtutuwid na teolohiya ng pag-aasawa at sekswalidad.

Sa parehong konteksto, si Pablo sa susunod na talata ay nagsasalita tungkol sa isang ‘‘malalim na misteryo’’ (tingnan ang Efeso 5:32). Kabilang dito ang magkabilang panig ng dobleng paghahambing na tinatalakay ni Pablo: ang Kristiyanong pag-aasawa na nauunawaan sa liwanag ng relasyon ni Cristo sa Kanyang iglesya (Efeso 5:32) at ang relasyon ni Cristo sa Kanyang iglesya na nauunawaan sa liwanag ng Kristiyanong pag-aasawa (Efeso 5: 32).

Ang Kristiyanong pag-aasawa ay itinaas sa pamamagitan ng paghahambing nito sa relasyon ni Cristo at ng iglesya. Bilang karagdagan, sa pag-iisip ng kaugnayan ng iglesya kay Cristo sa pamamagitan ng salamin ng isang mapagmalasakit, Cristiyanong pag-aasawa, ang mga mananampalataya ay nakakakuha ng bagong kalinawan tungkol sa kanilang pinagsamang relasyon kay Cristo.

`Sa anong mga paraan ang Efeso 5:33 ay nagiging isang maikling buod ng payo ni Pablo sa Efeso 5:21–32? Kung may asawa, paano mo mapagsisikapang lubos na maipapatupad ang mga alituntuning ito sa inyong pagsasamang mag-asawa?`