---
title:  'Ang Iglesya Bilang Nobya ni Cristo: Ikalawang Bahagi'
date:   29/08/2023
---

`Paano ginamit ni Pablo ang mga elemento ng sinaunang kasal sa pagsamo sa mga Kristiyano sa Corinto? Kailan nagaganap ang pagtatanghal? (2 Cor. 11:1–4).`

Gamit ang isa sa huling elemento ng sinaunang kasal, sa Efeso 5:25–27 ay inilalarawan ni Pablo si Cristo bilang ang Isa na: (6) inihaharap ang nobya (sa Kanyang sarili!). Noong sinaunang panahon ang nobya ay ibinibigay ng pangunang abay na lalaki o ng kanyang ama. Hindi kailanman ng kanyang nobyo! Dito, gayunpaman, iniisip ni Pablo na ipinapakilala ni Jesus ang iglesya bilang nobya Niya mismo.

Gimamit ni Pablo ang mga kaugalian at tungkulin sa pag-aasawa upang itampok ang kaugnayan ni Cristo sa iglesya sa isang hayag, sunud-sunod na paraan: 1. Kasunduan ng Pag-aasawa. Inialay ni Cristo ang Kanyang sarili para sa iglesya (bilang “halaga ng nobya”) at sa gayon ay naging katipan sa kanya (Efeso 5:25). 2. Paghahanda para sa seremonya ng kasal. Ang mga atensyon ng kasintahang lalaki ay nagpapatuloy sa kanyang kasalukuyang pagsisikap na pabanalin at linisin ang kasintahang babae (Efeso 5:26). 3. Ang seremonya ng kasal mismo. Ang kasalukuyang mga atensyon ni Cristo ay dahil sa “pagtatanghal” ng nobya sa kasalan (Efeso 5:27). Ang huling elementong ito ay tumitingin sa engrandeng pagdiriwang ng kasal sa Kanyang pagbabalik kapag si Cristo, ang Nobyo, ay darating upang angkinin ang iglesya bilang nobya at iharap siya sa Kanyang sarili (Efeso 5:27; ihambing ang 2 Corinto 11:1, 2; Colosas 1:21–23, 28).

Ang mga sinaunang kasalan ay madalas na nagsisimula sa parada sa gabi (tingnan sa Mateo 25:1–13). Ang nobyo at ang kanyang piling kasamahan ay magtitipon sa bahay ng nobyo—ang bagong tahanan ng mag-asawa—at sa maringal na seremonya ay magsisimula ng prusisyon. Nagliliwanag sa pamamagitan ng mga sulo at sinasabayan ng masaya, maindayog na musika at napakalaking pagsasaya, ang karamihan ay nakikipagsiksikan patungo sa tahanan ng ama ng nobya. Ang pagtitipon ng nobya roon o ang pagkikita sa sariling prusisyon ng nobya sa daan, ang parada ay maghahatid sa mag-asawa sa kanilang bagong tahanan, kung saan ang mga panauhin ay mananatili sa isang linggong piging, na nagtatapos sa seremonya ng kasal, kapag ang nobya ay ihaharap sa nobyo.

Nang ilarawan ni Pablo si Cristo na inihaharap ang iglesya sa Kanyang sarili, tinutukoy niya ang dakilang parada na ito at ang sandali ng pagtatanghal. Sa paggawa nito, nagbibigay siya ng isang makabagbag-damdaming larawan ng pagbabalik ni Cristo bilang isang seremonya ng kasal sa hinaharap, kapag ang mahabang kasalan sa pagitan ni Cristo at ng Kanyang iglesya ay magaganap at ang kasal ay ipagdiriwang.

`Anong mensahe ang dapat nating dalhin para sa ating sarili mula sa lahat ng positibo, masaya, at umaasang paglalarawang ito?`