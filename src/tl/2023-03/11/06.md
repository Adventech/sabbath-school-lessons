---
title:  Mga Panginoong Alipin
date:   07/09/2023
---

Sa huling mga salita ni Pablo sa mga alipin, “maging siya ay alipin o malaya” (Efeso 6:8, NKJV), ang salitang “malaya” ay tumutukoy sa mga panginoon ng alipin, na nagpapahintulot kay Pablo na lumipat sa kaniyang payo sa kanila habang iniisip ang mga alipin at mga panginoon ng alipin na nakatayo sa pantay na katayuan sa harap ni Cristo sa paghuhukom (ihambing ang 2 Corinto 5:10; Colosas 3:24, 25).

`Ipagpalagay na ikaw ay isang Kristiyanong panginoon ng alipin na nakikinig ng sulat sa Efeso na binabasa sa iyong bahay-iglesya, ano ang maaaring maging reaksyon mo sa payong ito, na iniaalok sa harapan ng iyong mga alipin? Efeso 6:9.`

Binanggit ni Pablo ang mga panginoon ng mga alipin, sa isang nakatutok na payo, na nagdulot ng matinding pagkakaiba sa pagitan ng “mga panginoon” (Griyego, hoi kurioi, isinalin bilang “mga panginoon”), na may ugaling “mapagbabanta” sa kanilang mga alipin, at “ang Panginoon” (ho kurios), si Cristo, na sa Kanya’y “walang pagtatangi” (ESV).

Hiniling ni Pablo sa mga panginoon na “gawin ang gayon din sa kanila” (ESV), ang mga alipin, na maaaring nakagugulat sa isang may-ari ng alipin noong unang siglo. Ang mga amo ay dapat tumugon sa kanilang mga alipin sa pamamagitan ng mga mabuting gawa na pinamamahalaan ng kanilang katapatan kay Cristo, na tumutugma sa kung ano ang hiniling ni Pablo sa mga alipin (Efeso 6:5–8). Sinabi niya sa kanila na itigil ang pagbabanta sa kanilang mga alipin, isang karaniwang gawain sa panahon kung saan ang mga amo ay nagsasagawa ng iba't ibang uri ng mga parusa, kabilang ang pambubugbog (1 Pedro 2:20), seksuwal na pangaabuso, ibinebenta (at hinihiwalay sa mga mahal sa buhay), mabibigat na gawain, pagpapagutom, pagtatanikala, pagtatatak, at maging kamatayan. At dahil dito’y sila ay hahatulan—ng Diyos

Sinusuportahan ni Pablo ang kanyang mga utos sa pamamagitan ng dalawang motibasyon na nananawagan sa mga panginoon ng alipin na tumingin sa labas ng mga istrukturang panlipunan ng mundo ng Greco-Romano: 1. Sila at ang kanilang mga itinuturing na mga alipin ay kapwa alipin ng iisang Guro (“nalalaman na siya na nasa langit ay kapwa Panginoon ng amo at nila,” ESV; ihambing ang Colosas 4:1; 2. Ang makalangit na Guro ay humahatol sa lahat nang walang pagtatangi. Dahil ang kanilang sariling Guro ay tinatrato ang mga itinuturing na alipin sa pantay na katayuan sa iba, dapat ay gayundin sila (ihambing ang Filemon 15, 16).

Malaking bahagi ng wika ni Pablo sa Efeso ay lalong magpapasigla sa mga aliping Kristiyano: pag-aampon bilang mga anak (Efeso 1:5); pagtubos (Efeso 1:7); pamana (Efeso 1:11, 14; Efeso 3:6); iniluklok kasama ni Jesus (Efeso 2:6); pagiging “kapwa mamamayan,” “mga miyembro ng sambahayan ng Diyos” (Efeso 2:19, ESV; ihambing ang 3:14, 15), at mahalagang bahagi ng katawan ni Cristo (tingnan ang Efeso 3:6, Efeso 4:1–16). Ang Efeso 6:5–9 ay isinasaaktibo ang lahat ng pagtuturo sa liham bilang isinasagawa sa mga relasyon sa pagitan ng mga alipin at mga panginoon ng alipin, kabilang ang payo tungkol sa pananalita (Efeso 4:25–32) at sekswal na etiko (Efeso 5:1–14).