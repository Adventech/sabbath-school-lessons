---
title:  Pagtawag sang Dios
date:   12/10/2019
---

### Basaha para sa Pagtoon sini nga Semana
Esdras 7:10;  Neh. 1:1-11;  Dan. 9:24-27; Daniel 8;  Roma 8:28,29; Roma 9; Exo. 3, 4.

> <p>Salauluhon nga Texto</p>
> “Pakamaayohon ang Ginoo, ang Dios sang amon mga ginikanan, 	nga nagbutang sang subong sini nga butang sa tagiposoon sang hari, sa pagpatahum 	sang balay sang Ginoo nga yara sa Jerusalem” (Esdras 7:27).

Ginatawag bala sang Dios ang tagsa ka tawo sa isa ka napat-ud nga buluhaton?  May yara bala talaksan para mangin mas takus ang isa katawo ekomparar sa iban para sa isa ka pat-ud nga buluhaton?  Ang ina bala nga talaksan lain sa panolokan sang tawo kun ekomparar sa panolokan sang Dios?  Kalabanan sa aton posible nga makasiling huo, elabi nagid sa duwa ka katapusan nga palamangkutanon.  May mga tinion nga ginapreparar kita sang Dios para sa isa ka napat-ud nga buluhaton paage sa edukasyon ukon mga eksperiensya; sa iban naman nga tion, ginapili Niya kita nga mag-alagad tungud kay gusto naton kag nagapaubos kita.  Apang, indi permi mahapos ang paghibalo kun ano gid ang gusto sang Dios sa aton kabuhi, indi bala?  Walay sapayan sini, ang Bibleya puno sang mga estorya sang mga tawo nga ginpili sang Dios para sa isa ka napat-ud nga hilimoon.

Makagalanyat nga si Esdras kag Nehemias pareho nga gintawag sang Dios para sa isa ka napat-ud nga buluhaton: Ang pagtukod liwat sang kun ano nga narumpag.  Apang, ang pagtukod liwat sa sini nga sitwasyon ginaupdan sang nagkalainlain nga mga hilimoon.  Dapat nila dumalahan ang katawhan sang Israel pabalik sa Jerusalem kag tukoron liwat ang templo kag ang Syudad.  Subong man, dapat nila tudloan ang katawhan nahanungud sa Dios kag labaw sa tanan tuytuyan sila pabalik sa isa ka may pagpakigsaad nga relasyon sa Iya.  Estoryahe ang nahanungud sa importante nga pagtawag gikan sa Dios.

_*Ton-e ang leksyon sini nga semana sa paghanda para sa Inugpahuway, Oktobre 19._