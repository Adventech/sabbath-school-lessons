---
title:  Ang Pagpili sang Dios
date:   16/10/2019
---

May madamo nga mga pag-estoryahanay nahanungud sa pagpili sang Dios sa aton sa paghimo sang isa ka butang.  Madamo ang may yara nagkalainlain nga paghangup kun ano ang kahulugan sang sina nga pagpili.  Ano bala ang ginsiling sang Bibleya nahanungud sa pagpili sa aton?

`Basaha ang Roma 8:28, 29.  Ano ang ginatawag sang Dios sa aton?  Para bala sa ano nga ginpili Niya kita?`

Ang ini nga texto nagpahayag nga ang Dios nagtangdo nga ang tawo manginsono sa larawan sang Iya anak.  Wala naghambal nga ang Dios nagtangdo nga ayhan kita maluwas ukon makondenar, kag nga wala na kita sang pagpili bahin sa sini nga butang.  Kun sayoron, ang pagpili para sa katuyuan sang aton pagbag-o.  Dapat kita bag-ohon para makakita ang Anak sang Dios.  Ang ini nga pagbag-o nasaad sa masunod nga mga bersikulo (Roma 8:30, nga kun sa diin si Pablo, nga amo ang manunulat, nagpahayag yadtong mga gintawag sang Dios Iya man ginpakamatarung (magahimo sa aton nga matarung) kag ginhimaya (ginpakabalaan).  Gane wala kita ginpabay-an nga magbag-o sang aton kaugalingon, kundi, nagsaad ang Dios nga himoon ang ini nga pagbag-o paage sa Iya gahum.

`Basaha ang Roma 9.  Ano nga sahe sang pagpili ukon pagtawag sang Dios ang nalaragway sa sini nga kapitulo?`

Sa Roma 9 gindiskusyunan ni Pablo ang pagpili sang Dios sa isa ka napat-ud nga buluhaton.  Ang mga Israelinhon ginpili agud magdala sang maayong balita sa kalibutan nahanungud sa Dios.  Ang tinaga nga “Ginhigugma ko si Jacob, apang gindumtan ko si Esau” (Roma 9:13) masami nga ginahangup sing sayup, nga ini nagakahulugan nga ang Dios naghigugma lang sang isa sa mga mag-utod.  Apang, sa kaundan sang sini nga texto, si Pablo nagasiling nga si Jacob napili apang si Esau wala.  Para bala sa ano ang pagpili para kay Jacob?  Nga mangin amay sang pungsud Israel.  Gane, May yara duwa ka klase sang pagpili nga ginahimo sang Dios.  Una, ginapili sang Dios ang kada isa sa aton para sa kaluwasan kag gusto Niya nga mabag-o kita padulong sa imahin ni Jesus.  Ikaduha, ang Dios nagapili sang nagkalainlain nga tawo para sa isa ka natalana nga buluhaton.

`Ngaa makapalig-on ang mahibaloan nga natangdo ikaw para sa kaluwasan?  Apang, ngaa nga indi ina mangin kahulugan nga ang imo pagpili indi sarang makadolot nga madula mo ang kaluwasan nga gintanyag sang Dios?`