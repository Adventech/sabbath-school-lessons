---
title:  Ang Pagtawag kay Esdras kag Nehemias
date:   13/10/2019
---

Makasiling kita nga ginpili si Esdras bangud sang madamo nga mga rason: (1) gusto niya nga maglakat; (2) isa sia ka lider; kag (3) isa sia nga mainalamon nga escriba kag manunudlo.  May dugang pa nga mga rason nga aton sarang makita.  Apang may isa ka bersikulo nga ayhan pinakamaayo nga makalaragway kun ngaa nahatagan si Esdras sang sini nga buluhaton.

`Ano ang masiling sang Esdras 7:10 nahanungud kay Esdras?  Paano “nahanda” ukon “napatuhoy” ni Esdras ang iya tagiposoon sa pagpangita sa “kasogoan sang Ginoo” kag sa paghimo sini?`

Ang polong nga “nahanda” ukon “napatuhoy” kun ini sa Hebreo.  Ang polong sarang mahubad bilang “nahanda”, napatuhoy, napalig-on, mapundar sing malig-on, mangin mabakud, ukon may siguridad.”  Gane, ang matuud nga kahulugan sang iya tinaga daw nagakahulugan nga si Esdras malig-on nga nagpatuhoy sang iya tagiposoon ukon nagpundar sa iya tagiposoon nga pangitaon ang Dios.  

Pagkatapos nga nakaabot na sila sa Jerusalem, ginpakita ni Esdras kun ano ang kauhulugan nga mangin dedikado sa Dios, kag gintudlo niya ang Polong sang Dios sa Jerusalem sa sulod sang 13 ka tuig.  Para sa iya daw wala sia sang nahimo nga kinalain sa sinang 13 ka tuig, apang, pagkatapos nga nahuman na ang mga pader, ang katawhan nagpatawag sang isa ka pagtilipon—indi tungud nga may nagpilit sa ila, kundi tungud nga gusto nila himoon ini.  Ang Polong sang Dios nga ila nabatian gikan kay Esdras amo ang kabangdanan sini.

`Ngaa Napili si Nehemias? Basaha ang Nehemias 1:1—11.` 

Si Nehemias may balatyagon para sa Dios kag sa katawhan.  Natublag sia sang iya nahibaloan nga ang buluhaton sa Jerusalem nauntat.  Si Nehemias may yara balatyagon para sa sini nga buluhaton, kag kaangay man kay Esras, nagbuluntayo sia para sa sini nga hilikuton.  Ginsabat sang Dios ang ila mga pangamuyo kag mga handum.  Kun kis-a makapanghunahuna kita nga kun may ginahandum kita may posibilidad nga indi ini gikan sa Dios, tungud nga ang Dios magahatag lang sa aton sang mabudlay nga buluhaton nga posible indi naton gusto himoon.  Apang kun kita nagalakat upod sa Dios, ang handum sa paghimo sang butang nga aton naluyagan masami nga ginahatag sang Dios.  Gusto sang Dios nga may yara kita sang balatyagon para sa kun ano nga aton ginahimo para sa Iya.  

`Sa ano nga paage nga imo naeksperiensyahan ang realidad nga ang Dios nagtawag sa imo nga himoon para sa Iya ang mga butang nga imo man naluyagan?`