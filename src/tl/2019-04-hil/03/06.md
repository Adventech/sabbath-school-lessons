---
title:  Ang Aton Responsibilidad
date:   17/10/2019
---

Kun gintawag kita sang Dios, may yara kita gyapon sang kahilwayan sa pagpili sa pagbaton ukon pagsikway sang sina nga pagtawag, kaangay man nga may yara kita sang kahilwayan sa pagpili kun batonon ukon isikway ang kaluwasan nga Iya ginatanyag sa aton tanan.  Posible Niya kita mabutang sa isa ka partikular nga posisyon, apang pwede kita makapili nga indi pagsundon ang Iya pangabay.  Huo, gusto Niya nga maghimo kita sang napat-ud nga mga butang para sa Iya, kaangay kadaku sang Iya panawagan nga mangin kaangay sa Iya.  Ang pagpili sang Dios para sa isa ka napat-ud nga buluhaton kabahin sang Iya plano para sa aton kaluwasan.  Paage sa paghimo sang gusto Niya nga himoon naton, ginapahayag naton sa aton kabuhi ang kamatuuran sang kaluwasan nga Iya nahatag sa aton.  

Si haring Saul nahatagan sang posisyon nga mangin hari.  Ang makasusubo, kay wala nahatag ni Saul sing bug-os ang iya tagiposoon sa Dios, sa pihak sang buluhaton nga nahatag sa iya.  Ang sitwasyon nga ang isa ka tawo gintawag sang Dios sa paghimo sang isa ka butang nga pinasahe para sa Iya wala nagakahulugan nga ang ini nga tawo makapabilin na sa Dios.  Ang aton kahilwayan sa pagpili nagapabilin nga amo ang basihanan, kag kun indi kita magsunod sa pagtuytuy sang Dios, sarang naton madula ang tanan nga butang.

`Basaha ang Exodo 3 kag 4.  Ano ang matudlo sini sa aton nahanungud kun ano ang matabo kun tawgon sang Ginoo ang isa ka tawo para sa isa ka buluhaton?`

Ang aton sabat pwede mangin kaangay kay Esdras kag Nehemias, nga naglakat nga wala sing pagpamangkot, ukon pwede kita mangin kaangay kay Moises, nga may pagpamatuk kag pamalibad.  Nagsunod man si Moises sang ulihi, apang indi nga wala sia nagtinguha nga balibaran ini.  Nagpamatuk sia, nag-angkon nga indi sia maayo, indi kilala, kag wala sang importante nga posisyon.  Gane, ano ang posibilidad nga mamati si Faraon sa iya?  Nagkabalaka man sia nga basi ang mga Judio indi magpati ukon mamati sa iya, kag mangin wlaay pulos ang iya buluhaton.  Dugang pa, nagreklamo sia nga indi sia kwalipikado—“makuli ako sa paghambal kag mabug-at sang dila” (Ex. 4:10)—kag wala sang ikasarang.  Ang katapusan, ginpangabay niya ang Dios nga magpadala nalang sang lain nga tawo.  Apang, sa aton pagbasa sang estorya ni Moises, aton maton-an kun daw nangin ano ka gamhanan nga lider si Moises, bisan pa nga may kaluyahon.  Isa sia ka tawo nga nagtuman sing matinoohon sa buluhaton nga ginpahimo sang Ginoo sa Iya.

`Ano nga balibad ang masami naton makita nga nagapalikaw sa aton gikan sa paghimo sang mga butang nga aton nahibaloan nga ginapahimo sang Ginoo sa aton?`