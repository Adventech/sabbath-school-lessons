---
title:  Ang mga guro ay nagsabi
date:   18/10/2019
---

### Bahin II:  Kabilogan nga Paglantaw

**Importante nga Texto**:  Esdras 7:10, 27;  Roma 8:28

**Patuhuyan sang Pagtoon**:  Esdras 7,  Daniel 8:14;  Daniel 9:24-27

Gintawag sang Dios si Esdras kag Nehemias para sa isa ka napat-ud nga buluhaton: sa pagtukod liwat sang mga pader kag ganhaan sang Jerusalem.  Apang ang labi ka importante, gintawag sang Dios sila nga duwa para “mapundar liwat” ang mga nabilin sa katawhan sang Dios agud nga mahimo sila liwat bilang mga misyonaryo sa kalibutan.  Nagsabat si Esdras sa panawagan sang Dios nga mangin isa ka manunudlo sang Iya Polong.  Upod sa isa ka grupo sang mga nagbalalik, nagpanlakatan sia sa Jerusalem agud matudloan ang katawhan nahanungud sa Dios.  Ginpreparar ni Esdras didto ang katawhan para himoon ang pagpasag-uli sang Jerusalem.  Ang pagpabuhi liwat sa espiritwal nagauna gid permi sa pagreporma sang kabuhi; Ang mainalamon nga binuhatan naandan nga resulta sang sina nga pagpabuhi liwat.  Gane, ginpatuhoy ni Esdras ang iya kaugalingon sa pagtudlo sa katawhan nahanungud kun sin-o ang Dios agud mabuyok sila nga magkabuhi sing bug-os upod sa Iya. 

Sang si Nehemias, isa ka tawo sang aksyon, nagkari sa estorya, ang Dios nagtawag sa iya agud tukuron liwat ang pisikal nga estruktura sang Jerusalem, sa pagbuyok sa katawhan nga magtindug para sa hustisya, sa pagsalig sa proteksyon sang Dios, kag magdala sang pagreporma sa civil nga kabuhi sang pungsud (ang hustisya kag pagkabalaka sa mga imol amo ang prayoridad ni Nehemias).  Ginpahayag niya kun daw kaangay sa ano ang kabuhi sang isa ka kristohanon nga nagakabuhi adlaw-adlaw para Dios.  

Dugang pa, ang ini nga leksyon nagpamatuud sa mando gikan kay Artaxerxes, sa Esdras 7, bilang amo ang pagsugod nga petsa para sa 2,300 ka adlaw/tuig nga tagna sang Daniel 8:14 kag para sa 70—ka semana nga tagna sang Daniel 9:24-27.  Ang pagpili sang Dios, sa konteksto sang Roma 8 kag 9, ginpahayag man.

### Bahin II: Komentaryo

**Tinion sang Tagna**

Gintawag sang Dios si Esdras sa pagsugod sang 70-ka semana nga tion sang tagna, nasaysay ini sa Daniel 9:24-27.  Ang pagsugod sang sini nga tinion sang tagna nagsanto sa mando ni Artaxerxes nga egapasag-uli ang syudad sang Jerusalem sang tuig 457 B.C.  Ang leksyon sa sini nga semana nagpaathag sang detalye kun ano ang kahulugan sang sinang tinion sang tagna kag kun paano ini nagsanto sa 2,300—katuig nga tagna.  Paage sa tagna, nagapahayag sing pinasahe ang Dios nga sia ang nagakontrolar sang mga hitabo kag nagatan-aw sa aton kalibutan.  Dugang pa, nagabutang ang Dios sang isa ka manalagna ukon lider sa Iya mga katawhan sa pagsugod sang tagsa ka tinion sang tagna ukon tion sang krisis sa Israel kag sa tagsa man ka katapusan sang sina nga tion.  Para sa halimbawa, si Moises nagkari sa tion sang Exodo, samtang si Josue nagkari sa katapusan sang pagpanlakaton sang mga Israelinhon sa kamingawan sang ang katawhan sang Dios nagsulod sa Dutang Saad.  Ang pagpasunod nga yara sa idalum nagapahayag nga ang mga manalagna gintawag sa tagsa ka kinahanglanon nga tinion sa kasaysayan sang kaluwasan, nagasanto sa pagsugod kag pagtapos sang tagsa ka natagna nga tion:

- Noe—Gintangdo nga mag-alagad sa Dios antes ang Anaw.
- Abraham—Gintawag agud mangin amay sang katawhan sang Dios.
- Moises—Nagdumala sa katawhan sang Dios gikan sa Exodo padulong sa dulunan sang Dutang 	   	     Saad.  
- Josue—Nagtuytuy sa katawhan sang Dios padulong sa Dutang Saad.
- Samuel—Naghukom sa panahon nga nagsugod ang tion sang monarkiya.
- Oseas kag Amos—Nagtagna bahin sa kalaglagan sang naaminhan nga ginharian kag Samaria 		      sang 722 B.C.
- Ezequiel kag Daniel—nagsugod sang ila pagpanagna sa tion sang pagkabihag sa Babilonia.
- Hageo kag Zacarias—nagministeryo pagkatapos sang pagbalik gikan sa pagkabihag.
- Esdras kag Nehemias—nag-umpisa sa pag-alagad sa Dios sa pagsugod sang 2,300 ka 	adlaw/tuig nga tagna (457 B.C.).
- Esteban—Nagpanaksi sa mga Gentil (sa tion nga kun sa diin ang 70—ka semana nga tagna 	natapos, sang 34 A.D.). 
- Ellen G. White—gintawag sa katapusan sang 2,300 ka adlaw/tuig nga tagna (1844).

Gane ang isa ka tawo makatukib gikan sa sini nga pagplastar sang isa ka sulundan bahin sa plano sang Dios.  Sa plano sang Dios para sa pagtubos, may yara napahayag nga nga tanda sang natagna nga tion.  Kun may yara espirituhanon nga problema, ginapadala sang Dios ang Iya mga manalagna nga nagatuman sang Iya misyon paage sa pagpanawag sa katawhan nga magpanumbalik sa Dios kag magtuman sang Iya mga Polong.

**Personal Timing**

Ang pagpili posible nga isa ka panawagan agud matuman ang isa ka ginpat-ud nga buluhaton kaangay sang natabo kay Esdras kag Nehemias (kag madamo sang iban pa nga mga alagad sang Dios; tan-awa ang Exodo 3:9-12;  Isaias 6:7,8;  kag Jeremias 1:5-9).  Subong man, gintawag kita agud mapakita ang karakter ni Jesus kag maghimo sang butang nga maathag para sa Dios.  Ayhan isa ini ka trabaho nga ginahimo naton para sa Iya; isa ka binuhatan nga ginapahimo Niya sa aton, kaangay sang pagbulig sa isa ka tawo; ukon isa ka napat-ud nga hilikuton nga ngapabilin sa bug-os nga kabuhi.  

Ang tagsa ka lider nga namitlang sa ibabaw ginpili gid sang Dios para “sa tion nga subong sini” (Ester 4:14).  Gintawag sila para sa aksyon, paghinulsul, kag hapiit nga pagpakigsaad sa Dios.  Si Esdras kag Nehemias may katungdanan nga dapat himoon bilang mga lider sang katawhan sang Dios sa pagsugod sang pinakamalawig nga tinion sang tagna.   Ginlaygayan man nila ang mga katawhan nga magkabuhi para sa Dios kag epakita ang ila pagkatampad paage sa pagtoo kag binuhatan.  Ang mga katawhan nga nakabalik gikan sa Babilonia, naimpluwensyahan sang pamaage sa pagkabuhi sang Babilonia kag pagsimba sa madamo nga mga diosdios.  Maayo nalang kay sa pihak sang bisan ano nga mga problema ang naghangkat sa ila pagkabuhi pagkatapos sang kabihagan, ang pagsimba sa diosdios indi isa sa sini.  Wala sapayan sina, ang ila daan nga eksperiensia wala pagid nadula sing lubos.  Bisan pa nga ang kumyunidad sang mga Judio wala na nagasimba sa mga diosdios, ang ila paghimo sini sang una nagkinahanglan pa para kay Esdras kag Nehemias nga tudloan sila liwat kun ano ang kahulugan sang pagsimba sa Dios sang langit kag magkabuhi para sa Iya.  Ang ila matigdas nga pag-atubang sa mga sitwasyon (kaangay sang pagpakasal sa iban nga lahi nga makita sa ulihi nga mga kapitulo sang Esdras kag Nehemias) indi dapat makapakibot sa aton tungud kay ang ining duwa ka mga lider gusto magtudlo sa katawhan kun ano ang kahulugan sang pagkabuhi sang balaan nga kabuhi kag sa bug-os nga pagbag-o sang ila didiosnon nga kinabatasan.  Gane, si Esdras kag Nehemias pareho nga nagpanawagan sang matuud-tuud nga pagkatampad kay Yahweh, bug-os nga pagreporma, kag mabinatyagon nga pag-alagad sa Dios.

**Gintawag sa Pagpasag-uli: Ang Pagbinuligay**

Nag-abot si Nehemias sa Jerusalem (445/444 B.C.) mga 13 ka tuig pagkatapos sang grupo ni Esdras.  Apang ang misyon ni Nehemias sa pagtukod liwat sang Jerusalem indi mangin kaangay sina ka madinalag-on kun wala ang binuhatan ni Esdras.   Nangin masako si Esdras sa pagpanudlo sa katawhan nahanungud sa Dios.  Kun sayoron, ang Dios nagamit kay Esdras para “mapundar” ang espiritwal sang katawhan agud nga ang mga katawhan sarang “makapundar” sang pisikal nga mga estruktura pag-abot ni Nehemias.  Ang Dios nagapanghikot sing likom, nga nagapreparar sa tagiposoon sang mga katawhan kag sang duwa ka mga lider.  Sa ulihi, ang gusto sang Dios indi lamang ang napasag-uli nga Jerusalem; gusto Niya ang napasag-uli nga katawhan nga katapo sa Iya.  Gane, ang pinakauna nga trabaho ni Esdras kag Nehemias amo ang pagdala sang katawhan pabalik sa Dios.  Wala lamang nila nabuyok ang katawhan para matapos ang buluhaton sa mga nagkalaguba, kundi nga ang pinaka importante, nabuyok nila ang katawhan nga matukiban ang paghandum para sa Dios.  Si Esdras kag Nehemias nagpakita sang sina nga paghandum sa ila mismo nga kabuhi paage sa pagpangamuyo, pagpuasa, pagpangita sa Dios, kag pagbuhat nga suno sa Polong sang Dios.

Si Esdras kag Nehemias pareho nga napili para sa isa ka napat-ud nga buluhaton sa panahon sang isa ka naplano nga tion sa kasaysayan.  Gintawag sila bilang mga lider, ang kada isa sa ila may yara pinasahe nga pamaage nga nabase sa ila talento.  Si Esdras isa ka sacerdote kag isa ka escriba gane ang iya pinaka impluwensya amo ang pagtudlo sang Tora.  Sa pihak nga bahin, si Nehemias isa ka manugtagay sang hari kag may yara tumalagsahon nga abilidad sa pagdumala agud mabuyok kag matipon ang katawhan para matapos ang buluhaton.  Si Esdras isa ka manunudlo; Si Nehemias isa ka manughimo.  Pareho sila nga lider apang nagadumala sila sa nagkalainlain nga pamaage.  Subong man, ang ila pamaage sa pagdumala pareho nga importante para sa misyon nga nahatag sa ila.  Nagabinuligay sila sa isa kag isa kag nagakooperar agud makahimo sang kinalain para sa Dios.  Gingamit sang Dios ang ila nagkalainlain nga personalidad kag handum para makadolot sang isa ka pagbag-o sa pungsud.  

Sa ulihi, mangin responsible kita para kun ano ang aton nahimo sa buluhaton ukon posisyon nga natugyan sang Dios sa aton.  Ang desisyon kun bala ang aton buluhaton nahimo sing maayo ukon napatumbayaan nagadepende sa aton.  Ang Dios magabulig sa aton sa tagsa ka tion; apang, indi Sia maghimo para sa aton sang buluhaton nga Iya nahatag sa aton para himoon.  Posible nga yara na sa aton ang tagsa ka talento, apang kun wala naton ini ginagamit para sa Dios, mangin wala ini sang kapuslanan.  Ang kada isa sa aton dapat magdesisyon nga etugyan ang tanan nga yara sa aton para sa tagsa ka butang nga ginapanawagan sang Ginoo sa aton nga pagahimoon sa pihak sang mga pagpamatuk.  Si Esdras kag Nehemias pwede nga mag-untat, apang wala nila ginhimo ini.  Nagmapinadayunon sila tungud nga ginpatuhoy nila ang ila mga mata sa Dios.  Ang importansia sang pagtawag sa ila naglabaw sa ila kahadluk sa negatibo nga resulta nga magatuhaw gikan sa pagtindug para sa Dios.  Sigurado sila nga ang ila misyon tama ka malahalon.  

**Predestinasyon** 

Ang Dios nagtawag, ukon nagtalana, sang Iya katawhan, ang pungsudsang Israel nga mangin isa ka kapawa sa kalibutan.  Ginpakig-angutan ni Pablo ang ina nga pagtawag sa Roma 9—11 basi sa kamatuuran nga ang mga lider sang Israel wala nagbaton kay Jesu Cristo bilang ila Mesias kag Manluluwas.  Apang, ang pagtawag sang Dios wala naliwat kundi napauswag, tungud ang mga kinaiya sang Dios kag dolot sang kaluwasan dapat man nga mapahayag sa mga Gentil.  Ang Dios nagatawag sa napat-ud nga katawhan para sa isa ka napat-ud nga buluhaton.  Nagahandum ang Dios nga ang nagatoo nga mga Judio kag mga Gentil pareho nga maluwas kag tingob sila nga mangin kapawa kag pagpakamaayo sa kalibutan.

Ang Predestinasyon sa Bibleya may yara tatlo ka kahulugan:

1.	Natalana sang Dios nga may yara sang isa lamang ka paage sang kaluwasan, ini paage kay Jesu Cristo (Juan 14:6,  Bin. 4:12).  Pinili kita kay Cristo padulong sa walay katubtuban nga kabuhi kun batonon naton Sia bilang aton personal nga Manluluwas (Roma 8:29,  Efe. 1:3-8).  Nagahandum Sia nga ang kada isa maluwas (1 Tim. 2:3,4).
2.	Natalana sang Dios ang pipila ka mga tawo (sa kada isa ukon bilang isa ka kumyunidad sang mga tumuloo) para sa isa ka napat-ud nga buluhaton, sa isa ka partikular nga misyon (kaangay sang Iya paghaplas sa matutum nga nabilin agud ebantala ang walay katubtuban nga maayong balita).  Ang Dios may yara misyon para sa bilog nga kalibutan (Isa. 49:6).
3.	Natalana sang Dios ang pinaka katapusan sa kasaysayan sang tawo kun magakari na Sia bilang isa ka manughukom kag magahatag sang iya balus (Daniel 2).  Ang resulta amo ang Iya katapusan nga pagdaug.  Ang lalambuton sang nagapili nga kabubut-on sang Dios indi ang kaluwasan sang pipila lamang kundi ang pagtipon sang tanan nga posible matipon gikan sa tunga sang mga pungsud para sa katapusan nga pagtililipon (Bug. 21:3).

### Bahin III:  Pag-aplikar sa Kabuhi

Ang masunod nga mga pamangkot nagatandug sang mga natagna nga tinion sang kapanahonan:

1.	Basaha liwat ang namitlang sa ibabaw nga listahan sang mga manalagna.  Patuhuye ang pipila lang ka ngalan.  Diskusyune kun paano ang kada isa sa ila nakabaton sang pagtawag.  Paano nakahibalo ang ini nga manalagna nga sia gintawag? 
2.	Ngaa nga si Ellen G. White nangin takus nga malakip sa sini nga listahan?  Paano nagamit ang Dios sa iya para mangin isa ka espirituhanon nga lider sang Iya katawhan?
3.	Ano ang imo reaksyon sa mga lider nga gintawag sang Dios sa bug-os nga kasaysayan?  Ngaa nga tama ka komplikado ang pagbaton sa napili sang Dios nga mga lider kag sang ila pagdumala?
4.	Ano ang nagapabudlay sa buluhaton sang mga tinawag sang Dios nga mga lider?

**Personal nga Pagpamalandung**:

1.	Paano mahibaloan sang isa ka tawo ang kabubut-on sang Dios sa Iya kabuhi?
2.	Ano ang imo mga handum? Sa ano nga paage nga gintawag ikaw sang Dios nga gamiton ang imo mga handum kag mga hiyas para sa Iya?
3.	Paano ikaw makapakig-upod sa iban pa nga may mga hiyas sa imo iglesia nga gintawag sang Dios agud mag-alagad apang indi sila pareho sa imo?  Paano ang kinalain sa tunga ninyo mangin isa ka daku nga kusug?
4.	Paano ka makasiguro nga nagahimo ikaw sang kun ano nga gintawag sang Dios para imo himoon?