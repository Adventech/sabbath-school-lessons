---
title:  Nagakaego nga Tinion sang Tagna
date:   14/10/2019
---

Sa una nga leksyon sang sini nga kwarter, naton-an naton kun paano gintawag sang Dios si Zerubabel (c. 538 B.C.) kag si Esdras (457 B.C) sa isa ka pinasahe nga pagministeryo.  Sa ikaduha nga leksyon, gintalupangud naton ang pagtawag sang Dios kay Nehemias (444 B.C.).  Dapat naton talupangdon nga ang ini nga pagtawag sa ila nahimo nakaharmoniya sa ihibalo sang Dios bahin sa palaabuton.  Halimbawa, si Zerubabel gintandug sang Dios sa paghimo sang isa ka pat-ud nga buluhaton bilang sabat sa katapusan sang 70 ka tuig nga pagkabihag nga natagna ni Jeremias.  

`Ano nga tuig si Esdras gintawag sa pagministeryo? Pareho yadto sa tuig nga kun sa diin naghatag sang mando si haring Artaxerxes.  Ano ka importante ang ina nga tuig para sa tagna?  Tan-awa ang Daniel 9:24-27.`

Ang Daniel 9:25 nagpahayag nga “Busa kilalaha kag talupangda nga kutub sa paggowa sang sogo sa pagpahauli kag sa pagpatindug sang Jerusalem tubtub sa pagkari sang hinaplas, ang principe, manginpito ka semana…”.  Ang katapusan nga semana sang sini nga tagna namitlang sa bersikulo 27.  Tungud nga ang isa ka semana nagaunod sang pito ka adlaw, gane ang tagna nga isa ka semana nagapahangup nga 7 ka tuig (Num. 14:34; Ezeq. 4:5, 6).  Gane, ang ini nga tagna nagaestorya nahanungud sa 70 ka semana, nga nagakahulugan sang 490 ka tuig.  Ang pamangkut nga dapat sabton amo nga, ano nga petsa nagsugod ang 70 ka semana nga tagna?  Ang texto nagpahayag nga magasugod ini sa tion nga mahatag ang mando sa pagpasag-uli kag pagtukod sang Jerusalem.

May yara tatlo tanan ka mga mando nga nahatag bahin sa pagpasag-uli sang mga Judio.  Sila ni Ciro, Dario, kag Artaxerxes naghatag sang mando para sa pagpasag-uli.  Apang, ang kay Artexerxes lamang ang nagalakip sang kabalaka para mismo sa syudad sang Jerusalem, kag ang ini lamang nga mando ang ginaupdan sang pagdayaw sa Dios para sa Iya pagpatunga (Esdras 7:27, 28).                 

Isipon naton ang pagsugod sang 70 ka semana nga tagna gikan sa 457 B.C., ang ikapito nga tuig sang paghari ni Artaxerxes I suno sa namitlang sa Esdras 7:7-26.  Dugang pa, tungud nga ang tuig 457 B.C. amo man ang ginsugdan sang 2,300-ka adlaw nga tagna sa Daniel 8:14 (tan-awa ang leksyon para bwas), ang ini nga mando nagaserbe bilang amo ang tion sa pagsugod sang sining duwa ka tagna.  Ang 70 ka semana nagtapos sa tuig A.D. 34, nga kun sa diin ang pagwali sang maayong balita napasangkad kag naglambot man sa mga Gentil (sang paghingabut sa una nga iglesia kag pagpatay kay Esteban).  Ang tungatunga sang katapusan nga semana amo ang tuig A.D. 31, nga amo ini ang tuig sang pagkapatay ni Jesus sa kruz.

`Ton-e liwat ang tagna sang Daniel 9:24-27.  Paano ginpahayag sini ang pagminsiteryo ni Jesus sa isa ka makatilingala nga pagkasibo?  Paano ang tagna nga kaangay sini makabulig sa pagpalig-on sang aton pagtoo?`