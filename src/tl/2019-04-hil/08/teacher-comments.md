---
title:  Ang mga guro ay nagsabi
date:   22/11/2019
---

#### Bahin I:  Kabilogan nga Paglantaw

**Importante nga Texto**:  Nehemias 9:38 kag Nehemias 10:39

**Patuhuyan sang Pagtoon**:  Nehemias 10

Ang pagpakigkatipan isa ka daku nga binuhatan sa pagpundar sang isa ka relasyon sa tunga sang Dios kag sang Iya katawhan.  Una, ang mga Israelinhon nagtoon sang Kasulatan, nga nagdolot sang pagtandug sa ila kag pagtuad sang sala (Nehemias 8 kag 9).  Pagakatapos sang pagtuad, pagdayaw, kag pangabay sang mga Judio, nahimo ang pagpakigkatipan liwat.  Si Nehemias nagpirma sini una, ginsundan sang 83 ka mga lider sang pungsud.  Ang mga lider nagbutang sang pat-in sa mga dukomento, kag ang bug-os nga kadam-an “nagpasakup sa pagpakamalaut kag sa pagsumpa sa paglakat sa kasogoan sang Dios” (Neh. 10:29).  Niyan ginsaad nila ang ila pagkatampad sa Dios paage sa paghimo sang apat ka pagsumpa.  Nagsumpa sila nga (1) indi magpakasal sa mga tawo nga gikan sa iban nga mga pungsud, (2) Mangin matutum sa pagbantay sang Inugpahuway, (3) Dulaon ang tanan nga mga utang, kag (4) atipanon ang templo (upod na ang paghatag sang Ikapulo kag mga halad).

Kun sayoron, ang pagperma sang katipan indi pa kompleto.  Nakahibalo sila nga dapat ini pagasundan sang binuhatan.  Ang ila pagkatampad sa Dios dapat mangin mabinantayon, gane ginpakilala nila liwat ang importante nga mga aspeto sang paglakat upod sa Dios bilang isa ka balaan nga pungsud.  Paage sa isa ka relasyon upod sa Dios kag matinud-anon nga batasan nga sila magatubo bilang isa ka katawhan sang Dios.  Ang isa ka importante nga aspeto sang pagkamatutum sa Dios kag pagpatubo sang nagakaego nga kinabatasan amo ang nagapadayun kag maukod nga pagpangabay sa Dios para sa pagbag-o kag pagbulig.  Paage sa Iya bulig kag pagpabilin sang aton atensyon sa Iya, sarang naton mapatubo ang nagakaego nga batasan kag makapabilin sa ensakto nga dalan.  Wala sang mga Judio ginpabay-an sa tyansa ang ila pagtubo kundi maukod nga naghimo sang mga plano nga makapabilin sa ila nga pagaupdan sang Dios.  

#### Bahin II:  Komentaryo

**May Tema nga Pagpasunod sang Kapitulo 10**

1.	Ginpat-inan sang mga lider ang katipan (Neh. 10:1-27)
2.	Ang katawhan nagsaad nga maglakat sa kasogoan sang Dios (Neh. 10:28, 29)
3.	Mga Panumpa sa katipan (Neh. 10:30-39)
        1.	Wala sang pagpakasal sa iban nga lahe (Neh. 10:30)
        1.	Pagbantay sa Inugpahuway (Neh. 10:31)
        1.	Pagkanselar sang Utang (Neh. 10:31)
        1.	Pag-alagad sa Templo (Neh. 10:32-33)
                * Buhis sang templo (Neh. 10:32, 33)
                * Kahoy (Neh. 10:34)
                * Nahauna nga Bunga (Neh. 10:35-37)
                * Ikapulo (Neh. 10:37-38)
                * Halad (Neh. 10:39)
                * Sumaryo nga tinaga: “Indi namon pagbayaan ang balay sang amon Dios” (Neh. 10:39) 

**Gikan sa Pagtuga pakadto sa Pagtuga-liwat**

Ang estorya sang Pagtuga sa Bibleya nagsugod sa Genesis 1, natabo sa isa ka pagpasunod sang pito ka adlaw.  Ang katapusan sa estorya sa Pagpananuga amo ang ikapito nga adlaw, ang Inugpahuway.  Ang ini nga kasaysayan nagasugid sa katawhan nga natuga kita nga nagadepende sa Dios kag dapat magkabuhi sa pagpakigrelasyon sa Iya.  Ang Genesis 2 naglaragway sang Pagpanuga nga may isa ka gamay nga kinalain sang panan-awan apang yara gyapon sa pasunod sang pito ka adlaw, nagtakop ini sa pagpundar sang relasyon sang tawo sa tawo paage sa kasal sang una nga magtiayon.  Ang makasusubo kay tungud sa sala, ang tinuga sang Dios nalaglag sang tawo sang ila ginguba ang ila relasyon sa Dios nga resulta sang pagtinguha nga magkabuhi nga sila lang.  Ang pagsiling nga indi sa presensia sang Dios sa kabuhi nagdolot sang kalautan sa kalibutan tubtub nga nagpatunga ang Dios paage sa Anaw agud mapauntat ang nagalapnag nga kalautan; kay kun indi, sa ulihi wala na sang bisan isa nga mabilin para luwason.  

Salamat sa Dios nga matutum sa Iya polong, kay may yara permi isa ka bag-o nga pagsugod; Nagtuga Sia liwat pagkatapos sang Anaw sa panahon ni Noe.  Nagatipig ang Dios sa Iya nabilin nga katawhan, kag paage sa ila magadala Sia sang kaluwasan.  Ang ining estorya sang pagtuga liwat, nasulat sa pasunod sang pito, nagtapos sa katipan (Gen. 8:1—9:17.  Bisan pa nga kinahanglan sang Dios nga magsugod liwat sang madamo nga beses (sa tore sang babel, kay Abaraham, kay Moises, kag iban pa.), ang katipan nagapabilin nga isa ka importane nga espeto sang relasyon sa tunga sang Dios kag sang tawo.

Gane, ang katipan sa tunga sang Dios kag sang tawo isa ka importante nga elemento sa pagtuga-liwat nga misyon sang Dios halin sang pagpakasala sang tawo. Ang katipan isa ka legal nga pagpundar sang relasyon sa tunga sang Dios kag sang katawhan.  Isa ini ka pagtinguha sa pagpasag-uli sang naguba nga relasyon sa tunga sang Dios kag sang katawhan.  Kinahanglanon ini tungud nga ang tawo wala nagasalig sa Dios.  Kun ang katawhan magsalig sa isa kag isa, wala na sila nagakinahanglan sang sinulatan ukon legal nga kasugtanan agud makagarantiya nga tumanon sang kada isa ang ila mga ginsaad.  Apang, nakahibalo ang Dios nga ang katawhan may kabudlayan sa pagsalig sa Iya.  Gane, nangita Sia sang paage agud mapakita sa aton nga matutum Sia permi sa Iya mga saad.  Ang katipan isa ka paage nga mapakita sang Dios sa aton nga seryoso Sia nahanungud sa Iya saad sa aton.  Ang Dios amo permi ang nagahimo sang una nga tikang.  Sia amo ang nagpanguna sa katipan; Ginpahamtang Niya sa aton ang katipan.

**Paghimo sang isa ka Katipan**

Ang katipan isa ka legal nga dukomento, nasulat suno sa kasugtanan sang mga Hethanon sa tunga sang duwa ka partido, nga nagapalig-on sang relasyon.  Ang pinakamaayo nga ehemplo kun paano nahimo ang katipan sa kultura sang Mesopotamia makita sa Genesis 15 nga kun sa diin ang Dios naghimo sang katipan sa kay Abraham.  

Si Abram nagsunod sang napundar nga kinabatasan sa paghimo sang katipan sa tunga sang duwa ka partido.  Ang literal nga pagbadbad sa paghimo sang katipan amo ang “pagpihak” sang katipan tungud ginalakipan ini sang “pagpihak” sang kasapatan.  Nagedepende kun ano daw ano kadaku ang manggad sang vassal (ang alagad), sia magadala sang nagkalainlain nga kasapatan agud pihakon.  Ang alagad amo ang nagahimo sa pagpihak sang mga sapat kag maghimo sang panumpa sa mas labaw sang sa iya.  Tungud nga manggaranon si Abram, nagdala sia sang isa ka tinday nga baka, isa ka babayi nga kanding nga tatlo ka tuig, isa ka carnero nga tatlo katuig, isa ka tukmo kag isa ka kuyabog nga salampati (Gen 15:9).  Ginpihak niya ang mga kasapatan kag ginbutang niya ang mga napihak sa duwa ka kubay nga nagaatubangay sa pihak kag pihak nga nagahimo sang alagyan sa tunga nila.  Ang mga pispis wala ginpihak tungud gagmay sila kag ginbutang man nga nagaatubangan sa isa kag isa.  Ang hilimoon sang alagad subong amo ang paglakat sa tunga sang mga napihak kag magbantala sang isa ka butang nga mangin epekto: “Himoon man sa akun ang kun ano nga nahimo sa sini nga mga kasapatan kun indi ako magsunod sa katipan.”  Ang nagalabaw wala nagahimo sang paglakat sa tunga sang mga napihak tungud ginahimo lamang ini sang isa ka mas nubo ang estado sa pagpakigrelasyon.  Gane, kaangay sang naandan, si Abram posible nga naglakat sa tunga sang mga napihak bilang isa ka alagad bisan pa nga ang iya nahimo wala namitlang sing hayag sa texto.  

Apang, bisan pa nga ginapaabot naton ang ina nga binuhatan para matapos ang estorya kag para makompleto ang katipan, wala pa gintapos sang Dios ang pagkompirma sang katipan didto.  Sang nagsalup na ang adlaw, hinali lang nga nakakita si Abram sang “isa ka nagaaso nga horno kag isa ka sulo nga nagadabdab sang kalayo” nga nag-agi sa tunga sang mga napihak.  Ang aso kag kalayo nagrepresentar sa Dios sa Daan nga Katipan (aso sa bukid sang nagpanaug ang presensia sang Dios kag isa ka haligi nga kalayo sa kamingawan; sang ulihi, sa Bag-o nga Katipan, makita naton ang mga dila sang kalayo [Bin. 2], kag iban pa).  Ano ang kahulugan sang sini nga mga butang?  Ang Dios gid mismo naglakat sa tunga sang mga napihak.  Wala sia nagpaabot kay Abram nga maglakat sa tunga kag magsaad sang panumpa; ang Dios gid mismo amo ang nagsaad, “kun indi ako magtuman sang sini nga katipan, pagapihakon man ako kaangay sang sini nga mga kasapatan.”  Makatilingala kay ang tawo amo ang naglapas sang katipan sing pasulitsulit.  Sang ulihi, ang Dios amo ang handa nga “mapihak” sa kruz kag mapatay para sa sala sang katawhan agud mapakita ang Iya katutum kag tumalagsahon nga gugma.  Ang Dios wala naglapas sang katipan.  Apang tungud nga nakalapas kita, gin-angkon Niya ang aton dapat nga madangtan nga pagapihakon; Ang Dios nagpakamatay para sa aton.

Ang Dios naghimo sang isa ka katipan sa aton agud mapakita ag Iya pagkatampad kag kaayo sa aton.  Bisan pa nga ginaguba naton ang pagpakigrelasyon sa Iya, nagapadayun sia sa pagkay-o sini.  Gusto Niya nga mapasag-uli kita sa Iya (Exodo 19:4,  Juan 12:32).

**Mga Panaad sang Katipan**

Ang mga Judio sa panahon ni Nehemias nakatalupangud nga ang Dios matutum.  Karon luyag nila nga maghimo sang isa ka pagpakigsaad nga mangin isa ka balaan nga pungsud para sa Dios.  Ang mga lider nagpirma sang isa ka dokumento nga gusto nila mangin matutum sa Dios.  Sunod, ang iban pa nga mga Israelinhon nag-ugyon sa sini kag nagpanumpa nga magasonod sa kasogoan sang Dios.  Nakahibalo sila nga ang responsibilidad sang paglakat upod sa Dios nagadepende sa ila.  Apang ang paglakat upod sa Dios indi lamang sa hinambalan; dapat makita gid ini sa binuhatan.  Ang katawhan dapat mangin matinumanon sa mga pagtudlo sang Dios.

Gane, sa pagpakita sang kagustuhan sang katawhan nga mangin matinumanon, ang iban nga bahin sang kapitulo napatuhoy sa pagpahayag sang ila saad sa Dios. (1) Indi sila magpangasawa ukon mamana sang mga tawo nga yara sa ila palibut nga mga pungsud kag indi pag-epakasal ang ila nga kabataan sa mga indi tumuloo sa Dios.  (2) Indi sila magbakal ukon magbaligya sa Inugpahuway kag kabigon ini bilang isa ka balaan nga adlaw, isa ka pinasahe nga adlaw, sa pagtalupangud nga ang pagbakal kag pagbaligya mahimo sa iban nga mga adlaw sang semana.  (3) Kalimtan man nila ang bisan ano nga utang sa kada ikapito nga tuig kag papahuwayon ang duta suno sa gintudlo sa Levitico 25 sa tion sang paghinugyaw (Jubilee) nga tuig.  Ang katapusan, (4) magapatuhoy sila sa pagpasag-uli sang mga pag-alagdan sa templo paage sa pagsakdag para sa mga Levinhon kag mga Sacerdote paage sa paghatag sang ikapulo kag mga halad kag pagsunod sa tanan nga ginapatuman sang templo.  Ang mga sacerdote magabaton sang ikapulo sang mga ikapulo.  Sang una nga mga inadlaw sang ang mga Levinhon nagdamo sang sa mga sacerdote, ang ini nga bahin isa ka daku nga pagsakdag.  Ang kamatuuran nga ang mga sacerdote nag-uyon sa sini nga pagbahin nagapakita sang ila pagkadimaiya-iyahon kag mapainubuson nga kinaiya.  Ang binuhatan nga napakita sang kadam-an kag sang mga alagad sa templo nagpakita sang ila tinagiposoon nga pagpakigsaad sa Dios.

#### Bahin III:  Pag-aplikar sa Kabuhi

**Katipan kay Abram**

**1.	Hunahunaa ang talan-awon sang katipan sa tunga sang Dios kag ni Abram, nagalakip sang tanan nimo nga lima ka mga senses.  Sabta ang masunog nga mga pamangkot:**

`a.	Ano ang mangin kaangay nga baho sang duug?`

`b.	Ano ang imo mabatian?`

`c.	Ano ang imo masaboran kun ato ka didto?`

`d.	Ano ang imo makita?`

`e.	Ano ang imo mabatyagan?`

`2.	Ano ang imo hunahuna nahanungud sa ginhimo sang Dios nga naglakat sa tunga sang mga napihak nga kasapatan sa Genesis 15?  Ano sa banta mo ang ginhunahuna ni Abram sang ang Dios “nagpihak” sang saad upod sa iya? Ano ang kahulugan sa para sa imo sang paghimo sang Dios sang pagpakigkatipan kay Abram?` 

**Katipan ni Nehemias**  

`1.	Ngaa nga ang mga Israelinhon nagsaad sadtong apat ka mga panumpa?  Ano ang importante nahanungud sa kada isa sa ila?`

`2.	Ang kumyunidad naghiusa sing tingob; nalipay sila, nagkasubo, kag naghimo sang isa ka pagpakigsaad sa Dios.  Sa paghimo sang sining bag-o nga pagpakigsaad, ang nabilin nga mga Israelinhon nagatolok sa palaabuton, nagabutang sa hunahuna nga ang Dios magabulig sa aton nga maglakat upod sa Iya, magahatag sa aton sang kusug, kag isa ka daku nga handum nga maghimo sang pagkabuhi nga para sa Iya.  Ano nga saad ang imo sarang mahimo sa Dios?  Ano ang imo mahimo agud masiguro nga magasunod ka sa imo saad samtang nagatolok sa palaabuton nga may isa ka madalum nga pagpakigrelasyon sa Dios? Ang ang katungdanan nga mahimo sang Balaan nga Espiritu sa imo saad?`