---
title:  Ang Ediya sang Katipan
date:   17/11/2019
---

`Basaha ang Nehemias 10:1-29 (kag basaha man ang Nehemias 9:36-38).  Sin-o ang naghimo sang sini nga katipan, kag ngaa nagpasakop sila sa sini?`

Bisan pa nga ang mga lider lamang ang nagpirma sang dokumento, ang texto nagpabalo nga ang tanan “nga nabilin nga katawhan” nagpasakop sa “pagpakamalaut kag sa pagsumpa nga sundon ang kasogoan sang Dios” (Neh. 10:28, 29).  Ano ang tuman ka importante nahanungud sa katipan ngaa tanan sila naghandum nga magpasakop sa kasugtanan upod sa Dios?  Para masabat ang ini nga pamangkot, dapat naton balikan ang ginsugdan sini, kag hangpon ang biblikanhon nga ediya sang katipan.

Ang katipan importante tungud kabahin ini sa pagpakig-angot sang Dios sa makasasala nga katawhan, kag nagapahayag ini sa handum sang Dios para sa isa ka pagpakigrelasyon sa mga tawo.  Nagapahanugut man ini sa katawhan nga mapakita ang ila handum nga madedikar sa Dios.  

Ang estorya sang pagpanuga sa Genesis 1 kag 2 nagapahayag indi lamang sa pagtuga sang una nga tawo kundi sa pagpakigrelasyon sa tunga nila kag sang Dios, kag sa tunga man sang kada isa sa ila.  Apang, nagsulod ang sala kag nagbungkag sadtong tanan nga pagpakigrelasyon.  Ang sala amo ang kabaliskaran sang pagtuga, nga nagadala sang kamatayon sa baylo sini.  

Ang kaliwatan ni Adan sang ulihi natunga, sang si Cain nagpili sang malaut (Gen. 4:8-19) kag si Set nagsunod sa Dios (Gen. 5:3-24).  Ang kaliwatan ni Cain nagdangat sa kay Lamec (Gen. 4:17-19), ang ikapito gikan kay Adan nga nagpakilala sang polygamy (pagpangasawa sang sobra sa isa).  Ang kinaiya sang kapintas kag pagtimalus sa kaliwatan ni Cain baliskad sa matinoohon nga kaliwatan ni Set.  Ang kaliwatan ni Set ginsaysay man, apang ang ikapito sa sini nga kaliwatan amo si Enoc nga “naglakat upod sa Dios” (Gen. 5:24) kag gindala sa langit.

Sing makasusubo, ang kalibutan naghigugma sang kalautan sang sa Dios, kag may yara tinion nga ang kaliwatan sang mga matutum tuman lang kadiotay, kag sa ulihi mangin posible nga wala na sang bisan sin-o nga pamilya nga mabilin nga kun sa diin matuman sang Dios ang Iya polong paage sa pagpadala sang nasaad nga kaliwatan agud luwason ang katawhan.  Sa sina nga tion, nagpatunga ang Dios paage sa anaw.  Apang ang anaw isa ka baliskad sang pagpanuga kag nagalaglag sang kabuhi, apang ang Dios naglaglag lamang sang kun ano nga nalaglag na sang tawo (Gen. 6:11-13).  

`Paano nimo personal nga naeksperiensyahan ang pagkamatuud sang nagalaglag nga pwersa sang sala?  Ano lamang ang gahum batok sa sala, kag paano kita makaangkon sina?`