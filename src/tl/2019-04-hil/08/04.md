---
title:  Ang Sulundan sa Pagplastar sang Katipan
date:   19/11/2019
---

Ang mga mainalamon sa Bibleya nagkilala nga may yara isa ka naandan nga sulundan sa pagplastar sang katipan sa Bibleya; nakita ini bisan pa sa katipan nga nahimo sang dumaan nga mga Hethanon.  Kun sayoron, ang Dios nagapakig-angut sa katawhan sa pamaage nga mahangpan sa ila mismo nga kultura.

Ang katipan nga naandan sa panahon sang dumaan nga Israel may yara sang masunod nga mga bahin: preambulo (sin-o bala ang Dios); Pagsugid sang kasaysayan (ginpaathag ang nagligad nga pagpakigrelasyon); Ginapatuman ukon mga Kasogoan; pagpakamaayo kag pagpakamalaut; mga saksi, pinasahe nga nasakdag ukon tanda sang katipan.  Gane, indi makatilingala nga ang Dios nagamit sang isa ka pareho nga butang sa Iya pagpakig-angut sa Iya katawhan sang una.  Nagamit Sia sang kun ano nga naandan nila.

Para sa ehemplo, ang bug-os nga libro sang Deuteronomio nasulat sa porma sang isa ka katipan, tungud si Moises nag-agda sa katwhan sang Dios nga magpasakop sa isa ka bag-o nga pagpakigkatipan sa ila Dios.  Nagpahayag ini sang katipan sa masunod nga pamaage: (1) Preambulo (Deut. 1:1-5); (2) Pagsugid sang kasaysayan (Deut. 1:6—4:43);  (3) Ginapatuman ukon mga Kasogoan (Deut. 4:44—26:19);  (4) Pagpakamaayo kag Pagpakamalaut (Deut. 27—30);  (5) Mga Saksi (Deut. 30:19);  kag sa katapusan, (6) Pinasahe nga tanda (Deut. 31:9:13).

`Basaha ang Josue 24.  Paano man napahayag ang ining sulundan sang katipan sa sini nga kapitulo?`

Pareho man sa pagpalig-on liwat sang katipan nga nahimo ni Josue.

Una, ang Preambulo namitlang nga kun sa diin ginpahayag sang Dios ang Iya kaugalingon bilang “Ginoo, ang Dios sang Israel” (Josue 24:2).  Nagsunod ang isa ka malawig nga pagsugid sang kasaysayan nga kun sa diin ginpadumdum ni Josue ang katawhan kun ano ang nahimo sang Dios sa ila sang nagligad (Josue 24:2-13).  Pagkatapos sang sini nga kasaysayan, ang mga ginapatuman ukon mga kasogoan ginsaysay (Josue 24:14, 15, 23), ang mga pagpakamaayo kag pagpakamalaut namitlang (Josue 24:19, 20), ginkilala ang mga saksi (Josue 24:22, 27), kag napahayag ang pinasahe nga tanda (Josue 24:25, 26).  Ang naandan nga porma sang isa ka katipan nagamit man diri agud makapakigsugilanon sa Israel kag mapakita sa ila, indi lamang ang pagtuytuy sang Dios sang nagligad, kundi kun ano ang ginakinahanglan sa ila agud mabayaw ang ila pagpakigkatipan.

`Basaha ang Josue 24:15.  Ano ang prinsipyo nga yari diri nga sarang naton maaplikar sa aton kaugalingon subong?`