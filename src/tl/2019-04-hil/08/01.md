---
title:  Ang Dios kag Ang Katipan
date:   16/11/2019
---

### Basaha para sa Pagtoon sini nga Semana
Neh. 10:1-29,  Gen. 4:8-19,  Heb. 13:20, Josue 24,  Neh. 10:30-39,  Heb. 8:1-7.

> <p>Salauluhon nga Texto</p>
> “ ‘Bangud sini tanan nagahimo kami sing malig-on nga katipan 	kag nagasulat sini, kag ang amon mga principe, ang amon mga Levinhon, kag ang 	amon mga sacerdote nagapat-in sa sini.’… Indi namon pagbayaan ang balay sang 	amon Dios” (Nehemias 9:38; 10:39).

Ano ang buut silingon sang Bibleya kun nagapamolong ini nahanungud sa “katipan”?  Ang pinakahapos nga pagpaathag sa sini nga sahe sang biblikanhon nga katipan amo nga isa ini ka legal nga pagpasad sang pagpakigrelasyon sa tunga sang Dios kag sang Iya katawhan.  Ang Dios amo ang nagsiling nga “kamo akun mga katawhan, kag Ako ang inyo Dios.”  Magluwas sini, makakita kita sang ginsulat nga mga katipan sa tunga sang iban nga mga katawhan sang una nga panahon, sa masami yara ini sa tunga sang mga lider kag sang ila mga nasakopan.

Ang ini nga mga katipan napasad tungud mapuslanon ini sa duwa ka partido nga magahimo sang ila kasugtanan.  Ang lider magaatipan sang katawhan, kag ang katawhan magabayad sang buhis.  Apang sa Dios, ang katipan lain.  Ang Dios wala sing ginakuha gikan sa sini, apang nagasaad Sia nga mangin matutum sa sini, bisan pa nga ang katawhan wala nagamatutum.  Sa pagkamatuud, ang pagpakamaayo kag pagpakamalaut nga nalakip sa katipan nagapahibalo sa mga Israelinhon nga kun ang malain nga mga butang matabo sa ila, nagakahulugan ini nga wala sila nagsunod sa ila kasugtanan. 

Sa sini nga semana, magatoon kita sang katipan sa Dios nga napalig-on sang mga Israelinhon, sa Nehemias 10, kag diskusyunan man naton ang kabilogan nga impormasyon nahanungud sa kasaysayan kag importansia sang paghimo sang katipan sa Bibleya.

_*Ton-e ang leksyon sini nga semana sa paghanda para sa Inugpahuway, Nobyembre 23._