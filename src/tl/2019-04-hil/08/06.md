---
title:  Ang Templo
date:   21/11/2019
---

`Tan-awa liwat ang Nehemias 10:32-39.  Ngaa nga importante para sa mga Israelinhon ang mga pagsolondan sa templo, nga ginpakita paage sa ginpamolong nga “Indi namon pagbayaan ang balay sang amon Dios” (Neh. 10:39)? Ngaa nga tama ka importante ang templo para sa pagtoo? (Tan-awa man ang Heb. 8:1-7).`

Ang mga Israelinhon nagpanumpa nga ila atipanon ang templo.  Bisan pa nga isa lang sila ka gamay nga grupo nga ginapigos sang mga hari sa pinansyal, nagdesisyon sila nga dapat maghatag gikan sa ginagmay nga ila naangkon indi lamang nga para makapadayun ang templo kundi nga para mag-uswag ini.  Gane, nagdisisyon sila nga maghatag sang ikatlo nga bahin sang siklo para sa pag-alagdan sang templo kada tuig, sa baylo nga sa tion lang sang pagsensus, kaangay sang namando sa sogo.  Ang katawhan nakakita nga kinahanglan magpasobra pa sa kun ano ang ginapatuman.  Dugang pa sini, nagtalana sila sang responsibilidad sa napat-ud nga mga pamilya para sa dolot-nga-gatong sa halaran, kay ila ginkilala nga kun wala sang organisasyon ang buluhaton magatahaw.

Ang nahauna nga mga bunga, mga panganay, kag mga ikapulo kag halad mga aspeto sang pag-alagdan sa templo nga nagasakdag para sa buluhaton sang mga sacerdote kag mga Levinhon.  Ang ikapulo sang tanang nga butang dapat magakadto sa mga Levinhon.  Subong man, ang mga panganay ginatubos sang kwarta, ginadugang sa ginabaton sang mga Levinhon.  Apang, ang ikapulo nga bahin sang ikapulo nga yara sa mga Levinhon nagakadto sa mga sacerdote.

Ang templo nagaserbe bilang pitik sa tagiposoon sang pungsud Israel.  Tama ini ka importante sa ila pagtoo nga ang pinakadaku nga trahedya natabo sang ginlaglag ni Nabocodonosor ang templo kag ginpangdala ang sagrado nga mga kagamitan.  

Kun nagakaego ang pagdumala sa templo, nagahatag ini sa katawhan sang isa ka mapagsik nga pagkabuhi sa esprituhanon tungud nagapatuhoy ini sa katawhan para sa solusyon sang problema sa sala, nga paage sa kamatayon sang isa ka cordero.  Sang napatay si Cristo sa kruz, ang ina nga solusyon nasakdag (Rom. 5:5-10).  Dugang pa sa sini, paage sa tuigan nga pag-alagdan nga amo Adlaw sang Katumbasan, ang katawhan nakatoon nga sa ulihi may plano ang Dios nga tapuson ang kalautan kag sala sa walay katubtuban.  Kun sayoron, ang templo nagaserbe bilang duug para mapahayag sa katawhan ang bug-os nga plano sang kaluwasan.  Ang leksyon nga aton makuha paage sa pagtolok sa mga pag-alagdan sang templo tama kadaku kag kinahanglanon para makahatag sa aton sang daku nga imahin sa karakter sang Dios kag makapasanag sa plano sang kaluwasan.

`“Matuud ang pinamolong kag takus sang bug-os nga pagbaton, nga si Cristo Jesus nag-abut sa kalibutan sa pagluwas sang mga makasasala. Kag ako amo ang labing makasasala” (1 Tim. 1:15).  Ano ang paglaum ni Pablo, kag paano naton ini mahimo bilang aton man kaugalingon nga paglaum?`