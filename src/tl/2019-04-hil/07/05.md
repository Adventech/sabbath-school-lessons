---
title:  Ang Kasogoan kag ang mga Manalagna
date:   13/11/2019
---

`Basaha ang Nehemias 9:23-31.  Paano ginlaragway ang mga Israelinhon kun ekomparar sa “daku nga kaayo” sang Dios (Neh. 9:25)?`

Ang sunod nga bahin sang pangamuyo/sermon napatuhoy sa ila kabuhi didto sa Canaan samtang ang mga Israelinhon nagpanag-iya sa duta nga nahatag sang Dios sa ila.  Nahatag sa ila ang duta, syudad, ulubasan, kag palangumhan nga nahanda na para gamiton, apang wala nila ini ginsapak tanan.  Sa katapusan sang bersikulo 25, nasugiran kita nga “nagkaon sila kag nabusug kag nagtambok”.  Ang polong nga nagtambok isa ka pagpabutyag nga makita lamang sang pipila ka beses sa Bibleya (Deut. 32:15 kag Jer. 5:28), kag sa tagsa ka tion may yara ini negatibo nga kahulugan.

Posible nga ang katawhan “nagkalipay sa daku nga kaayo sang Dios” apang ang ila ginbatyag indi kalipay sa Dios kundi bangud sang tanan nga ila naangkon.  Mahimo nga ang pag-angkon sang tanan nga butang wala nagabunga sang isa ka hapiit nga paglakat sa Dios.  Madamo sang tinion nga kita nagahunahuna nga “kun may ara lang ako sini ukon sina, malipay gid ko.”  Ang makasusubo kay makita naton nga ang mga Israelinhon nakaangkon sang tagsa ka butang gikan sa Dios, apang ang ila “kalipay” sa sadto nga mga butang nagpaluya lang sang ila debosyon sa Dios.  Sa masami, tuman kahapos para sa aton nga magpatuhoy sa mga nahatag samtang ginakalipatan sa Naghatag.  Isa ini ka daku nga pagpatalang.

Sa pagkamatuud, wala ini nagakahulugan nga indi na kita magkalipay sa mga butang nga nahatag sang Dios sa aton.  Handum Niya nga malipay kita sa Iya mga nadolot, apang ang ini nga pagkalipay sa mga butang nga Iya nahatag wala naga garantiya sang isa ka pagpakigrelasyon sa Dios.  Sa pagkamatuud, kun indi kita maghalong, ang ini nga mga butang mangin isa ka upang sa aton.

Walay sapayan, sa sini nga kapitulo, ang mga lider nagtuad nga nangin dimatutum sila sa Dios.  Sang gindumdum nila ang ila kasaysayan, ginpangalanan nila ang kalapasan nga ila nahimo bilang isa ka pungsud.  Duwa ka aspeto ang nagwa nga may pinasahe nga importansya tungud nga ginsulit ini: (1) Ginkalimtan sang mga Israelinhon ang kasogoan sang Dios, kag (2) ginhingabut nila ang mga manalagna.

Kun sayoron, gintalupangud nila nga ang kasogoan sang Dios kag ang Iya mga manalagna kinahanglanon para sa ila pag-uswag bilang isa ka diosnon nga pungsud kag bilang isa ka persona.  Ang pangamuyo ginpabutyag sa sini nga konklusyon paage sa pagpahayag nga “kun ang tawo magtuman” sang kasogoan sang Dios, “egakabuhi niya ini” (Neh. 9:29; Lev. 18:5) kag ginapatalupangud nga ang Espiritu amo ang nagapamolong paage sa mga manalagna.  Ginhatag sang Dios sa aton ang Iya kasogoan para sa bugana nga kabuhi, kag ginpadala Niya ang Iya mga manalagna sa pagtuytuy sa aton paghangup sang Iya kamatuuran.  Ang importante nga palamangkutanon para sa aton amo nga kun ano ang aton ginahimo sa sini nga mga dolot.