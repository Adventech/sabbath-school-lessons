---
title:  Leksyon Gikan sa Nagligad
date:   12/11/2019
---

`Nehemias 9:9-22.  Paano nangin lain ang ini nga bahin sang pangamuyo gikan sa una nga bahin?`

Ang pangamuyo nagkambio gikan sa pagdayaw sa Dios bangud sang Iya pagkamtinoohon pakadto sa pagsaysay bahin sa pagkadimatinoohon sang mga Israelinhon sa ila eksperiensia didto sa Egipto kag sa kamingawan.  Nagplastar ini sang tanan nga nagkalainlain nga mga butang nga nahatag sang Dios sa mga Israelinhon; apang ang makasusubo kay ang sabat sang mga “katigulangan” sa sadtong dolot amo ang bugal, pagkabatinggilan, kag pagsikway sa mainalwanon nga binuhatan sang Dios sa ila.

Ang pagkilala sa tawhanon nga kapakyasan kag kakulang sa matuud nga debosyon sa Dios isa ka importante nga tikang para sa pagtuad kag paghinulsul.  Kag bisan pa nga ang ini nga mga texto nagaestorya nahanungud sa katawhan sang una pa nga panahon, wala sing bisan isa ka makapanghiwala nga ang kada isa sa aton may yara problema nga pareho man sa sadto nga mga isyu.

Sa pagkamatuud, amo ini nga kun sa diin nagasulod ang maayong balita sa aton subong man para sa ila.  Ang pagtuad sang aton mga sala wala nagaluwas sa aton; ang pag-antus gid lamang ni Cristo para sa aton amo ang nagaluwas.  Ang pagtuad, upod ang paghinulsul, kinahanglanon sa aton kaugalingon nga pagbaton nga dapat kita pakamatarungon paage gid lamang kay Cristo.  “Kun paage sa paghinulsul kag pagtoo ginabaton naton si Cristo bilang aton personal nga Manluluwas, ang Ginoo nagapatawad sang aton mga sala, kag Iya ginaangkon ang bayad nga natalana para sa paglapas sang kasogoan.  Ang makasasala makatindug na sa atubangan sang Dios bilang isa ka matarung nga tawo; mahamut-an na sia sang langit, kag paage sa pagpanghikot sang Espiritu, makapakig-angut sia sa Amay kag sa Anak.”—Ellen G. White, Selected Messages, book 3, p. 191.

Subong man, tungud nga ang Iya kaayo nagadolot sa aton nga magtuad sang aton mga sala kag hinulsulan ini, paage sa gahum sang Dios dapat mangin determinado man kita nga isikway ini tanan. 

Ang punto amo nga ang mga Israelinhon nangin batinggilan, kag ang Dios nangin mahigugmaon.  Ang pagtolok balik sa kun ano ang nahimo sang Dios para sa pungsud sang Israel nagpadumdum sa katawhan nga tungud ang Dios nakahimo sang tuman nga kaayo para sa ila sang nagligad, magapadayun Sia sa pag-atipan sa ila sa sina nga tion kag sa palaabuton.  Amo ina kun ngaa importante para sa katawhan nga dumdumon permi kun ano ang nahimo sang Dios sa ila kasaysayan.  Kun malipat sila, amo ina nga magkaproblema gid sila.

`Panumduma ang tinion sang nasiguro mo nga ang Dios nakapanghikot sa imo kabuhi.  Paano ikaw makakuha sang pagpaumpaw para sa imo kaugalingon gikan sa sina kun makaatubang naman ikaw liwat sang mga kabudlayan?  Paano nimo maton-an nga magsalig sa kaayo sang Dios sa tunga sang mga tinion nga makabatyag ka sang tuman nga pagkadiskoryo, kapaslawan, kag kahadluk para sa palaabuton?`