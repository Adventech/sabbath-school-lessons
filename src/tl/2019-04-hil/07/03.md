---
title:  Pagsugod sang Pangamuyo
date:   11/11/2019
---

Ang sabat sang katawhan sa pagbasa sang Bibleya amo ang malawig nga pagpangamuyo nga nagasugid sa kaayo sang Dios baliskad sa kasaysayan sang pagkawalay pagtoo sang Israel.  Ang isa ka tawo makaobserbar nga ang ila sabat daw kaangay sa isa ka wali sang sa isa ka pangamuyo, tungud halos ang tagsa ka bersikulo may kapareho sa iban nga bahin sang Bibleya.

`Basaha ang Nehemias 9:4-8.  Ano ang pinakatopiko nga ginpatuhuyan sang pangamuyo sa sining panugod nga mga bersikulo, kag ngaa?`

Sa una nga bahin sang pangamuyo, ginpakamaayo sa sang katawhan ang Dios, kag elabi nagid ang Iya ngalan.  Sa kultura sang mga Hebreo, ang ngalan indi lamang nga amo ini ang ginatawag sa isa ka tawo, kundi nagapakilala ini sa isa ka tawo.  Gane, ang pagdayaw sa ngalan sang Dios importante gid tungud nagapakita ini sa kalibutan nga ang Iya ngalan takus nga dayawon kag pasidunggan.  Amo ini ang ngalan sang Manunuga sang Uniberso.  Ang pangamuyo nagsugod sa pagsimba sa Dios bilang Manunuga kag bilang isa nga “nagatipig” sang tanan nga butang (Neh. 9:6 tan-awa man ang Col. 1:16, 17).  Ang polong nga “nagatipig” naghalin sa isa ka Hebreo nga polong nga nagakahulugan “padayun sa pagkabuhi.”

Ang Isa nga nagtuga sang tanan nga butang amo ang Isa nga nagpili kay Abraham, isa ka tawo, nga indi pinasahe magluwas nga ang “iya tagiposoon” “matinoohon.”  Si Abraham posible nga daw nakulangan sang pagtoo sa madamo nga mga sitwasyon, apang sang ginhambalan nga ehalad ang iya anak nga lalaki, wala sia nagduhaduha (Genesis 22).  Naton-an niya nga mangin matinoohon—indi sa isa lang ka gab-e, kundi sa sulod sang iya malawig nga paglakat upod sa Dios.  Sa paminsaron sang mga Hebreo, ang “tagiposoon” nagapatuhoy sa hunahuna.  Kun sayoron, si Abraham nakaangkon sang pagkamatinoohon sa hunahuna kag binuhatan kag ginkilala niya ini nga gikan sa Dios.

Ang una nga pipila ka mga tinga sang pangamuyo nagpatuhoy sa Dios bilang (1) Manunuga, (2) Manugtipig, kag (3) Nagatuman sang Saad.  Ang katawhan una nga nagpadumdum sa ila kaugalingon kun sin-o ang Dios: Matutum Sia nga nagtuga sa aton, nagatipig sa aton, kag masami nga nagatuman sang Iya mga saad sa aton.  Ang paghunahuna sina makabulig sa aton nga mapahamtang ang aton kaugalingon nga kabuhi kag makatoon nga magsalig sa Iya bisan pa sa pinakabudlay nga sitwasyon, nga daw malayo Sia gikan sa aton kag daw wala nagakabalaka sa aton mga problema.

`Ngaa nga ang doktrina sang Dios bilang aton Manunuga tama ka importante sa aton pagtoo?  Ano ang iban pa nga pagtudlo nga tama ka importante kun ekomparar sa sini, nga kun sa diin ginmandoan kita sang Dios nga maghatag sa aton kabuhi sang isa sa pito ka adlaw kada semana sa pagdumdum sa Iya bilang aton Manunuga?`