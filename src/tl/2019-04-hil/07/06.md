---
title:  Pagdayaw kag Pangabay
date:   14/11/2019
---

`Basaha ang Nehemias 9:32-38.  Ano ang ginapatuhuyan sang konklusyon sang sini nga pangamuyo sang pagtuad?`

Sa liwat ang pangamuyo nagliso sa pagdayaw kun sin-o ang Dios: daku, gamhanan, kag makatilingala, ang Isa nga nagatuman sang Iya saad kag nagapakita sang kaluoy.  Daw sinsero sila sa pagkilala sa kaayo sang Dios sa ila.  

Ginpahayag man nila ang isa ka pangabay paage sa paghimo sang isa ka pagpakigsaad sa Dios, nga nalaragway sing detalyado sa kapitulo 10.  Ano ang ila pangabay?

“Busa karon, Dios, namon, ang daku kag gamhanan kag makahaladluk nga Dios, nga nagatipig sing katipan kag malig-on nga paghigugma, indi pagpakadiotaya sa imo atubangan ang bug-os nga kasakit nga nag-abut sa amon” (Neh. 9:32).  

Ang kumyunidad dapat magbayad sang buhis sa hari nga nagadumala sa ila.  Ang pagpamigos sa tagsa ka duug nagalapta sa gamay nga grupo sang mga Israelinhon, kag ginakapoy na sila sini.  Dapat may pagbatas sila sa pagpamigos nga nagasunodsunod, gane nagalaum sila sang isa ka paghilway gikan sa sini.        

Ang talalupangdon kay gintawag nila ang ila kaugalingon nga “mga alagad.”  Pagkatapos masaysay ang pagkadimatinoohon sang ila pungsud, gintakpan nila ini paage sa pagtawag sang ila kaugalingon sa sina nga polong.  Ang mga alagad nagatuman gid sa nagalabaw sa ila.  Ang pagamit sang sini nga tinaga nagapahangop nga ila napaminsaran nga dapat nila tumanon ang Ginoo sa pamaage nga wala nahimo sang mga nauna sa ila.  Isa ini ka pagpabutyag sang ila handum nga mangin matutum sa Ginoo kag sa Iya mga kasogoan.  Kag, bilang mga alagad sang Dios, nagapangabay sila sa Iya nga magpatunga para sa ila.

Ang kumyunidad ni Esdras kag Nehemias naglaragway sang ila presente nga eksperiensia bilang yara sa “daku nga kasakit” (Neh. 9:37), nga sarang makomparar sa kapipit-an nga naeksperiensyahan sang mga Israelinhon sa Egipto (Neh. 9:9).  Ang ila pangamuyo nagdayaw sa Dios bangud sang Iya pagtamud sa ila kapipit-an sa Egipto kag wala ini Niya ginpabay-an.  Ang katawhan nagpangabay naman karon sa Dios nga magpatunga kaangay sa Iya nahimo sang una, bisan pa nga indi sila takus sini tungud nga wala sing—mga hari, principe, sacerdote ukon manalagna, ukon mga ginikanan—nga matutum.  Gane, nagasalig lamang sila sa bugay kag kaluoy sang Dios sa ila, kag indi sa ila kaugalingon ukon sa binuhatan sang ila mga katigulangan, sa paglaum nga ang Ginoo magapatunga para sa ila.

`Basaha ang Roma 5:6-8.  Paano ang ini nga mga texto nagpakita kun ano ang ginapangabay sang mga Israelinhon sa Dios?  Ano nga pagpaumpaw ang aton makuha gikan sa kun ano ang ginpangabay sang mga Israelinhon kag kun ano ang ginpamolong ni Pablo sa Roma?`