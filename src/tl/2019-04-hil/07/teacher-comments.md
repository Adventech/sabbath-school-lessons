---
title:  Ang mga guro ay nagsabi
date:   15/11/2019
---

#### Bahin I:  Kabilogan nga Paglantaw

**Importante nga Texto**:  Nehemias 9:17

**Patuhuyan sang Pagtoon**:  Nehemias 9

Ang Nehemias 9 nagrekord sang isa ka pangamuyo bahin sa pagtuad sang katawhan sang Israel.  Sa ika beinte kwatro ka adlaw sang ikapito ng a bulan, nagtipon liwat ang mga Israelinhon para sa tion sang pagtuad, kag pagpuasa.  

Sa liwat, ang ila adlaw ginsugdan sang pagbasa gikan sa tolon-an sang Kasogoan.  Ang pagtoon permi sa Polong sang Dios makatalandug; ang katawhan tingob nga nagliso padulong sa Dios paage sa paghinulsul.  Apang, wala lamang sila naghinulsul sang ila mga sala sa sina nga tion kundi sa mga sala sang bug-os nga pungsud sa bilog nga kasaysayan sang ila kaliwatan.

Ginsaysay nila ang tanan nga nahimo nga kapaslawan sang ila pungsud sa pagsunod sa Dios gikan pa sa panahon ni Abraham.  Nagapakita ini sang isa ka sulundan bahin sa pagpanikasog nga maglakat upod sa Dios, bisan pa nga gintalikadan Sia.  Apang, ang Dios padayun nga nagakadto sa ila kag nagaluwas sa ila.  Ang pagbasa sang Tora nagbuyok sa ila nga sugponon ang estorya sang kapaslawan sang tawo kag pagdaug sang Dios.  Ang pangamuyo nagsugod kag nagtapos sa pagdayaw sa Dios, samtang nagapangabay man sa Iya nga magpatunga liwat para sa ila.

Napadumdum sila nga kaangay nga nangain matutum ang Dios sang una, magapadayun Sia sa pag-atipan sa ila sa sina nga tion.  Sa pihak sang mga kabudlayan nga ila ginabatas sa ila duug samtang ginatukod nila ang templo, ang mga pader, kag ang siudad, nakakita ang Dios sa ila kag indi Niya sila pagpabay-an.  Sang ulihi, naghimo sila sang isa ka pagpakigkatipan sa Dios.

#### Bahin II:  Komentary

Pasunod nga Pagplastar sang Nehemias 9

1. Ang katawhan nagbasa sang gikan sa Tolon-an sang Kasogoan (Neh. 9:1-3)
2. Pangamuyo sang Pagtu-ad (Neh. 9:4-38)
	1. Pagdayaw sa Dios (Neh. 9:4-8)
	1. Katutum sang Dios sang pihak sang pagkadimatutum sang mga Israelinhon sa Egipto 	    	    kag sa kamingawan (Neh. 9:9-22).
	1. Kaayo sang Dios sa pihak sang pagkadimatinoohon sang Israel sa duta sang Canaan 	 	    (Neh. 9:23-31)
	1. Pagdayaw kag pagpangabay sa Dios (Neh. 9:32-38)

**Pagbasa Gikan sa Tolon-an sang Kasogoan**

Ang pagtililipon nag-organisar sing maayo: ang mga Levinhon nagbasa gikan sa Kasulatan sa ikap-at nga bahin sang adlaw kag pagkasunod nga pila ka oras, ang katawhan nagtuad sang ila mga sala kag mga kasaypanan kag nagsimba sa Dios.  Hunahunaa ang gamhanan nga eksperiensia sang pagbasa sa Bibleya ukon pagpamati sa sini sang deritso sa sulod sang madamo nga mga enoras, sundan sang pagtuad kag pagdayaw sa Dios pagkasunod pagid nga mga enoras, nga daw indi mapatihan sa kaangay sina kadaku nga kadam-an.  Ang kaangay sina nga debosyon nagakinahanglan sang tumalagsahon nga pagsentro sang pagtamud kag isa ka tumalagsahon nga kauhaw para sa Dios.  

Ayhan ang nagbuyok sa katawhan nga pangitaon ang Dios sing mapinadayunon amo ang isa ka handum nga makita ang binuhatan sang Dios.  Nagapalibog sila.  Ang ila kabalaka napakita paage sa pangabay nga yara sa ila pangamuyo, “indi pagpakadiotaya sa imo atubangan ang bug-os nga kasakit nga nag-abut sa amon” (Neh. 9:32).  Kun sayoron, ang katawhan nagapangabay sa Dios nga indi pagpabay-an ang tanan nga nagakatabo sa ila: wala sila ginaabi-abi sang mga pungsud nga yara sa ila palibut; nagbatas sila sang paghingabut; kag nagahimo sila sang mabudlay nga buluhaton, sa pagtinguha nga matukod liwat ang ila hinigugma nga suidad.  Nagpangabay sila sa Dios nga magpatunga, maghimo sang tikang, magtamud kag mamati, kag magsabat sa ila.  Sa katapusan nga tion sang ila pagtipon, gin-agda sang mga lider nga magtindog ang bug-os nga kadam-an.  Niyan nagsugod sila sa paghibi sa Ginoo kag nagpangamuyo sang pangamuyo nga nasulat para sa aton sa Nehemias 9:5-38, nga nalakip sa pinakamaayo nga mga pangamuyo nga nasulat sa Bibleya.  

Pangamuyo sang Pagtuad

Ang tingob nga pagpangamuyo kag pagtuad sa publiko nga nasulat sa Nehemias 9 nagpakita sang isa ka madalum nga paghangop sa kinaiya sang sala, subong man sang pagtalupangod sang ila pagkakulang sang paghigugma sa ila isigkatawo.  Ang katawhan nagpuasa kag nagbutang sang duta sa ila mga ulo, isa ka tanda sang pagpaubos sa atubangan sang Dios.  Ang pagpahayag sang pagpaubos bahin sa nagligad nga mga sala sang pungsud nagpakita kun daw ano lang kahapos nga mahulog man sila sa pareho nga pagkadimatinumanon kag pagkadimatinoohon sa Dios sang ila mga ginikanan.  Indi sila gusto nga magpadayun ini.

Ang mga Israelinhon nagkilala sang mga sala sang ila pungsud nga nagdul-ong sa ila sa kabihagan.  Ginpagwa nila ang Dios sa ila kabuhi, nga daw nagasiling, “O Dios, indi na kami gusto sa imo!” Tungud nga ang Dios nagarespeto sang aton gusto kag wala nagapwersa sa Iya mga katawhan, ginpahanugutan Niya ang Iya mga katawhan nga makaeksperiensia sang resulta sang ila pagsikway sa Iya.  Ayhan ang pinakamaayo nga paglaragway bahin sa kun ano ang matabo kun ginapagwa naton ang Dios sa aton kabuhi yara sa libro sang Ezequiel.  Si Ezequiel naglaragway sang isa ka imahin sang Dios nga nagagwa sa Israel pagkatapos nga makapadala sang mga nagasunod-sunod nga paandam (Ezeq. 5:11, Ezeq. 8:6).  Kun ang katawhan indi gusto sa Iya, nagagwa ang Dios.  Ang Iya trono nagsaylo sa bukid sang Olivo kag sang naghalin ang Iya presensia sa Jerusalem, nag-abot ang kalaglagan (tan-awa man ang Mateo 23:37, 38).  Kun maghalin ang proteksyon sang Dios, si Satanas nagasulod, kay kaangay sia “sang nagangurob nga leon nagaluyung, nga nagapangita sang iya tulukbon” (1 Pedro 5:8).

Karon ang katawhan sang Israel nagdumdum sang tanan nga butang nga ila nahimo bilang isa ka pungsud.  Kinulbaan sila bahin sa kun daw ano kalain ang ila pagsunod sa Dios.  Dugang pa, ang kada isa nakatalupangod sang iya pagkalulang sa pagsunod sa Dios.

Apang nakita man nila ang isa ka sulondan sang pagkamatutum sa Dios.  Kaangay man sa libro sang Ezequiel, ang ila estorya wala nagtapos nga ang Dios naggwa sa Jerusalem (Ezeq. 43:1-5,  Ezeq. 48:35). Apang sang nabihag sila sa Babilonia, ang Dios nag-upod sa ila sa Babilonia.  Indi Niya pagpabay-an ang Iya katawhan.  Ginapahanugutan Niya sila nga maglakat sing makadali agud mapukaw sila kag mapabalik sa paglakat upod sa Iya, apang wala Niya sila ginapatumbayaan.  Sa katapusan sang libro sang Ezequiel, nagsaad Sia nga pabalikon sila sa Jerusalem kag magbalik didto upod sa Iya.  Ang mga nabihag nakaeksperiensia sang pagpabalik sang Dios sa duta sang Israel.  Nagaupod Sia sa ila.

Sa Nehemias 9:20, ang katawhan nagapahayag nga ang Dios naghatag sang Iya “maayo nga espiritu” sa ila agud magtudlo (sakhal) sa ila.  Ang ini nga polong nakita na sa kapitulo 8; nagakahulugan ini sang “paghangop, mangin mainandamon, kag maalam.”  Ang Dios nagahatag sang pinakamaayo nga dolot.  Ang Balaan nga Espiritu wala lamang nahatag sa Bag-o nga Katipan kundi subong man sa mga tumuloo sa Daan nga Katipan.  Ang Balaan nga Espiritu nahatag sa ila agud matudloan sila kag mahimo nga mangin maalam.  Amo ina ang mahimo sang Balaan nga Espiritu sa aton kun pahanugutan naton Sia nga “magtudlo” sa aton.  Ginhatag sang Dios sa mga Israelinhon ang tanan nga gusto nila kag “ginakinahanglan” (ang Balaan nga Espiritu, pagkaon, tubig, ginharian, duta, kadalag-an sa inaway, bobon, ulubasan, katamnan sang olibo, kag mga prutas).  Apang, ang katawhan nagkalipay lamang sa mga butang nga nahatag sang Dios sa ila sa baylo nga sa Dios mismo.  Ang makatilingala kay kun mag-abot ang mga tinion sang kabudlayan kag ang katawhan magpanawag sa Dios, ginapamatian Niya sila liwat.  Ngaa? Tungud sang Iya daku nga kaluoy.

Ang pangamuyo ginsugdan sang pagpatuhoy sa Dios—“Ikaw” (Neh. 9:5, 6)—kag nagtapos sa “kita,” sang ang katawhan nagpanawag sa Dios sa ila kasubo kag kahuyang (Neh. 9:37, 38).  Ang kinalain sa tunga sang kaayo kag katutum sang Dios kag pagkamakasasala sang tawo indi pwede mapasobrahan.  Ang pagtuad sang sala nagabag-o sang sitwasyon.  Pagkatapos mapakilala ang sala sang ila mga ginikanan, nagpahayag sila nga “nakahimo kami sing malaut” (Neh. 9:33).

Bisan pa nga ang tema sang paghinulsul sa sala yara sa bug-os nga pangamuyo, ang tema bahin sa kaluoy sang Dios ginapabutyag man.  Ang polong para sa kaluoy amo ang rakhamim, buot silingon “Pagpakita sang kaawa ukon kaluoy.”  Naghalin ini gikan sa polong nga rekhem, nga nagakahulugan bilang taguangkan sang isa ka iloy.  Kaangay nga ang iloy nagabatiti kag nagahigugma sang iya anak, gane ang polong nga rakhamim, nagapahayag nga ang Dios nagahigugma kag nagakaluoy sa Iya mga kabataan.  Ang polong nga kaluoy ginsulit sang anum ka beses sa Nehemias 9 (Neh. 9:17, 19, 27, 28, kaduwa sa 31).  Dugang pa, ang polong nga khesed makita sang duwa ka beses (Neh. 9:17 kag 32).  Ang khesed masami nga ginabadbad bilang malig-on nga paghigugma apang sarang man mabadbad bilang kaayo ukon kaluoy.  Ang panghunahuna bahin sa kaluoy kag gugma sang Dios baliskad sa pagkadimatinoohon sang katawhan.  Ang katawhan nagpasidungug sa ila kaugalingon bangud sang ila mga naangkon; apang ang Dios wala nagsikway sa ila.  Nagpili sila nga magsimba sa iban nga mga dios; apang ang Dios wala nagsilot sa ila.  Ang Nehemias 9:17 nagpahayag sini: “Apang ikaw Dios nga handa sa pagpatawad, mainayohon kag maloloy-on, makuli sa paghigugma, kag wala magbiya sa ila.”  Ang aton Dios handa permi sa pagpatawad kag sa pagbag-o sang aton kabuhi.

Ang isa pa ka tinaga nga ginsulit sang mga Levinhon sa pangamuyo amo ang “namati ka gikan sa langit” (Neh. 9:27, 28, NKJV).  Kun ang tawo magpanawag sa Dios, ginapamatian gid Niya sila.  Nagahulat ang Dios sa aton nga magpanawag sa Iya.  Kun himoon naton ini, nagapamati Sia.  Wala Niya ginapatumbayaan ang aton mga luha kag pagpanawag.  Kun kis-a para sa aton daw nagahipos lang ang Dios tungud wala naton naangkon ang sabat nga aton ginahandum; apang, nagapundo Sia sa tagsa ka tion nga magpanawag kita sa Iya kaangay nga nagpundo Sia para sa bulag nga si Bartimeo nga nagpadayun sa pagpanawag kay Jesus tungud gusto niya nga makakita (Marcos 10).  Ang Dios nanaug sa Bukid sang Sinai agud makapamolong sa katawhan, bisan pa nga ginsikway nila Sia pagkatapos sini kag sa baylo nagsimba sa bulawan nga baka.  Ngaa wala nagauntat ang pagpalapit sang Dios sa aton?  Tungud nga nagahandum Sia nga mangin malapit sa aton.  Ang mga Israelinhon nagaangkon sang saad nga ang Dios nagapamati permi sa aton.  Tungud nga ginpamatian Niya ang ila mga katigulangan, may pagtoo sila nga magapamati man Sia subong sa ila kag magasabat.  Kag ginhimo gid Niya ini.  

#### Bahin III:  Pag-aplikar sa Kabuhi
	
Kaangay nga ang mga Israelinhon nakatalupangud nga makatoon sila gikan sa mga eksperiensia kag kapaslawan sang ila mga ginikanan, sarang man kita makatoon gikan sa mga Israelinhon subong.

`1.	Diin sa mga binuhatan sang mga Israelinhon nga napahayag sa ila pangamuyo ang isa ka butang para sa imo nga dapat man naton talupangdon subong?`

**2.	Ano ang nahimo sang Dios sa imo nagligad? Esulat sa isa ka papel ukon edrowing ang pasunod sang mga hitabo sang Iya pagpatunga sa imo kabuhi, sunda ang mga pagtudlo sa idalum:**

`a.	Esulat ang kabuhi sang imo pamilya kag ang ila paglakat upod sa Dios.  Drowinga ang mga kadalag-an kag kapaslawan kag markahe ini.  Himoa ang sarang nimo madumduman nga nagadrowing kun ano ang natabo sa sulud sang pamilya.  Markahe ang nga tion nga kun sa diin ang nagkalainlain nga mga myembro sang pamilya nagbaton kay Cristo.  Ano ang imo natalupangdan gikan sad rowing?`

**b.	Karon, maghimo sang pareho man sini para sa imo kaugalingon nga kabuhi sa isa ka papel.**

`1.	Esulat kun sa diin nga punto nga makita nimo sing maathag ang pagtuytuy sang Dios.`

`2.	May nakita ka bala nga bisan ano nga pasunod? Kun may ara, ano ina sila?`
	
Bisan pa nga ang aton kapaslawan matuud gid, ang paglaum nga yara sa aton amo nga si Jeus may kaluoy para sa aton kag nagahatag sa aton sang Iya pagkamatarung agud tabonan kita.  Kaangay nga ang mga Israelinhon may yara saad sang daku nga kauloy sang Dios, yara man ini sa aton subong.  Ano ang sarang mo matugyan sa kamut sang Dios, sa paghibalo nga ang Dios puno sang kaluoy kag gugma para sa imo?