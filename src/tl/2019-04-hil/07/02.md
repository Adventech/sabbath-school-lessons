---
title:  Puasa kag Pagsimba
date:   10/11/2019
---

`Basaha ang Nehemias 9:1-3.  Ngaa nga nagpain ang katawhan sang ila kaugalingon gikan sa tanan nga mga dumuloong?`

Bisan pa nga gusto ni Nehemias masiguro nga ang katawhan maupdan sang kalipay sa sini nga tion, karon iya gintuytuyan ang kadam-an nga magpuasa.  Nagpaubos sila sang ila kaugalingon sa atubangan sang Dios kag nagbutang sang yab-ok sa ila mga ulo, samtang nagasuksuk sang sako.  Tungud nga ang mga dumuloong walay kaangtanan sa kabilogan nga sala sang katawhan sang Israel, ginpain sang mga Israelinhon ang ila kaugalingon gikan sa ila, tungud nga ang mga Hebreo nakahibalo nga ila sala ang nagakinahanglan nga patawaron.  Ginbaton nila ang mga sala sang ila pungsud, nga nagdul-ong sa ila sa kabihagan.

Ang ila tingob nga pagpangamuyo kag pagtuad nagpakita sang isa ka madalum nga paghangup sa kinaiya sang sala.  Ang mga Israelinhon pwede makapangakig nga ang ila ginsundan nakasayup kag nakadul-ong sang ila bug-os nga pungsod nga mabihag.  Ukon pwede sila makareklamo nahanungud sa desisyon sang ila mga lider kag kakulang sa pagkadiosnon sang nauna nga henerasyon, nga nagdul-ong sa ila kun ano sila sa sina nga tionâ€”isa ka gamay nalang nga grupo sang mga nakapauli.  Apang, sa baylo nga maugot kag maakig, nagliso sila padulong sa Dios nga may pagpaubos kag pagtuad.

Ang Nehemias 9:3 nagbalita nga ang katawhan nagbasa gikan sa tolon-an sang Kasogoan sa ikap-at nga bahin sang adlaw, kag sa isa pa ka ikap-at nga bahin nagtuad sila sang ila sala kag nagsimba sa Dios.  Amo ini ang ikatatlo nga pagbasa sang Torah.  Ang pagbasa sang Torah nasentro para sa pagtuad, nga dapat mabase sa kamatuuran nga naghalin sa Dios.  Paage sa pagbasa naton sang Bibleya, nagapalapit ang Dios sa aton, kag ang Balaan nga Espiritu makapamolong kag makatudlo sa aton.  Ang kamatuuran sang Iya polong nagadihon sang aton panghunahuna kag paghangup, nagapadasig kag nagabayaw sa aton.  Ang mga Israelinhon nagkasubo man kag naghibi, tungud nga ang paghatag sang tinion sa balaan nga presensia sang Dios nagapatalupangud sa aton sang Iya katahum kag pagkaayo samtang nagapabatyag sa aton kun daw ano ka makatilingala nga ang Manunuga sang uniberso nagpili nga magpakig-upod sa aton, bisan pa sa pihak sang aton pagkadilitakus.  Gane, aton matalupangdan nga kun wala ang Dios sa aton kabuhi, wala kita sang kinalain sa iban naton nga kaliwatan sa pagtoo nga naglapas.  Paage gid lamang sa pagpanghikot sang Dios sa aton kabuhi nga mangin amo kita sa kun ano kita dapat.               

`Basaha ang Daniel 9:4-19.  Sa ano nga paage nga maaplikar ang iya pangamuyo sa aton kaugalingon subong?  Ano ang masugid sa kada isa sa aton sang kamaturuan sini nga butang, kag bilang isa ka iglesia?`