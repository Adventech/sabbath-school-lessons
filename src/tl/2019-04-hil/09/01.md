---
title:  Mga Pagtilaw, Mga Kapipit-an, kag Mga Listahan
date:   23/11/2019
---

### Basaha para sa Pagtoon sini nga Semana
Esdras 1:9-11;  Daniel 1:1, 2;  Daniel 5;  Deut. 30:1-6;  Esdras 8:1-23;  Neh. 11:1, 2; 12:1-26. 

> <p>Salauluhon nga Texto</p>
> “nagtingub sila sa ila mga utud, sa ila mga dungganon, kag 	nagpasakup sa pagpakamalaut kag sa pagsumpa sa paglakat sa kasogoan sang Dios 	nga ginhatag paagi kay Moises nga alagad sang Dios, kag sa pagbantay kag sa 	paghimo sang tanan nga sogo sang Ginoo nga amon Ginoo kag sang iya mga 	pagsolondan kag sang iya mga palatukuran” (Nehemias 10:29).

Masami nga ginalaktawan naton ang mga kaliwatan kag malawig nga mga listahan sang mga butang sa Bibleya.  Apang gin-intra ini sila sang Ginoo sa isa ka rason.  Ang Ginoo isa ka Dios nga nagahatag sang detalye.  Ginatalupangud Niya ang kada isa, kag nagapasiguro ini sa aton nga wala Niya kita ginakalimtan.

Ang ining pipila ka ehemplo sang mga kaliwatan nagapahayag nga nakahibalo ang Dios nahanungud sa aton mga pamilya, kag ang listahan nagasugid sa aton nga nagakabalaka ang Dios bisan pa sa kun ano nga ginakabig sang iban nga daw “indi naman salapakon.”  Si Jesus nagpamolong nga ang Dios nagakabalaka sa magagmay nga mga pispis kag nakaisip bisan pa sang aton mga buhok: “Wala bala ginabaligya ang lima ka magamay nga pispis sing duha ka diotay? Kag walay isa sa ila nga malipatan sa atubangan sang Dios.  Apang, bisan pa ang mga bohok sa inyo olo naisipan tanan. Dili kamo mahadluk; mahal pa kamo sa madamung magamay nga pispis” (Lucas 12:6, 7).  Ang Dios nga nagakabalaka nahanungud sa sini nga mga detalye nagakabalaka man sa aton, kag nakahibalo Sia bisan pa sa mga detalye sang tanan nga butang nga nagatublag sa aton.

Gane, sarang naton maangkon kag mapalambo ang malig-on nga pagsalig, kag kasiguruhan nga ang Ginoo nagakabalaka sa tagsa ka aspeto sang aton kabuhi.  Samtang ina makapalipay sa aton, dapat magasugid man ini nga kinahanglan atipanon man naton ang tagsa ka aspeto sang aton kabuhi.  

_*Ton-e ang leksyon sa sini nga semana sa paghanda para sa Inugpahuway, Nobyembre 30._