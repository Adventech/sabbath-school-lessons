---
title:  Pagpaubos sa Atubangan sang Dios
date:   27/11/2019
---

`Basaha ang Deuteronomio 30:1-6.  Ano nga saad ang nahatag diri para sa mga Hebreo?  Ano ang mangin kahulugan sang sini nga saad, upod ang iban pa nga pareho man sini, para sa tawo nga kaangay kay Esdras kag Nehemias?`

Si Esdras kag Nehemias nakahibalo sang mga tagna.  Nakahibalo sila nga ang Dios magapabalik sa katawhan gikan sa pagkabihag.  Aton nakita sa Nehemias 9 nga nahangpan nila ang ila kasaysayan kag ang mga rason sang ila mga problema.  Subong man, nahibaloan nila ang pagkamaloloy-on kag pagtuytuy sang Dios, sa pihak sang ila mga sala.

Gane, nagsalig sila sa Ginoo, nga buligan Niya nga mangin madinalag-on ang pagbalik gikan sa pagkabihag.  Apang, yadto nga mga saad wala nagakahulugan nga indi na sila makaatubang sang madamo nga mga panghangkat sa ila dalanon.  Kalabanan sa sini nga kwarter, naton-an naton ang mga pagtilaw kag mga kapipit-an nga ila naatubang, bisan pa sa tunga sang mga saad sang Dios.  

`Basaha ang Esdras 8:16-23.  Ano ang hangkat diri, kag ano ang ila reaksyon sini?`

Sa pihak sang mga saad, nakahibalo si Esdras kun daw ano ka delikado ang pagpanlakaton.  Gane, ang puasa kag pagpaubos sa atubangan sang Dios mga paage sa pagkilala kun daw ano ang ila pagsalig sa Ginoo para sa ila kadalag-an.  Sa sini nga tion, bangud sang madamo nga peligro nga yara sa unahan nila, ang ediya sa pagpangayo sang bulig kag proteksyon sa hari nag-abot sa panghunahuna ni Esdras.  Apang sang ulihi, ginpili niya nga indi paghimoon ina, baliskad sa kay Nehemias (Neh. 2:9), nga may yara mga hangaway sa pagpangapin sa iya.  Maathag nga nabatyagan ni Esdras nga kun nangayo sia sa hari, makadolot ini sang kahuy-anan sa Ginoo, tungud nga nakapamolong na sia sa hari nga, “Ang kamut sang amon Dios yara sa tanan nga nagadangup sa iya sa kaayohan, apang ang iya gahum kag kasingkal batok sa tanan nga nagbiya sa iya” (Esd. 8:22).  Sa sini nga sitwasyon, nangin kaayohan ini sa ila, kay sang ulihi nagsulat sia nga (Esd. 8:31) ang Ginoo nagpangapin sa ila, kag nakalambot sila sa ila pakadtuan nga hilway.

`Sa pagkamatuud, dapat kita magsalig sa Dios para sa tanan nga butang.  Subong man, Sa ano nga mga tinion nga magapangayo kita sang bulig bisan pa sa sadtong indi pareho sa aton ang pagtoo?  Sa madamo nga mga sitwasyon, ngaa indi ina sayup, kundi ayhan amo pa ang nagakaego?`