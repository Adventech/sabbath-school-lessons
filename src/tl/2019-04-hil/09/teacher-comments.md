---
title:  Ang mga guro ay nagsabi
date:   29/11/2019
---

#### Bahin I:  Kabilogan nga Paglantaw

**Importante nga Texto**:  Nehemias 10:29

**Patuhuyan sang Pagtoon**:  Esdras 2 kag 8;  Nehemias 7, 10 kag 12

Ang leksyon 9 nagaanalisar sang madamo nga mga listahan kag kaliwatan nga makita sa mga libro sang Esdras kag Nehemias.  Ang listahan nagalakip sang: mga kaliwatan sadtong nagbalik sa Juda upod ni Zerubabel (Esdras 2) kag sunod ni Esdras (Esdras 8) kag ni Nehemias (Neh. 7) subong man listahan sang mga suludlan kag mga kagamitan sang templo nga ginbalik ni Sesbasar (Zerubabel) para sa templo sang Ginoo (Esdras 1:7-11) pagkatapos nga nadala ini sa Babilonia paage kay Nobocodonosor.  Sa Nehemias 12 yara ang listahan sang mga sacerdote kag mga Levinhon nga ginpasunod agud magpadayun ang matuud nga pagsimba sa Dios.  Ang pagtamud sa sina nga mga detalye nagapakita sa pagkabalaka sang Dios sa aton bisan pa sa gagmay nga mga butang sa aton kabuhi.  Ang paglista sang mga kagamitan gikan sa templo nagapadumdum sa aton sa sinalosalo ni Belsasar, nga nakapaakig sa Dios bangud sa pagamit sang sini nga mga sagrado nga kagamitan para sa iya kapistahan (Daniel 5). Sa pihak nga bahin, ginpasidunggan ni Ciro ang Dios kag ang Iya katawhan paage sa pagpadala balik sa Jerusalem sang mga kagamitan upod ang mga katawhan.  Ang listahan sang mga kaliwatan nagapadumdum sa nagabasa nga ang Dios wala nagakalipat sa Iya katawhan, nga ginaamligan Niya ang ila mga pamilya, kag nga ang kada pamilya may yara katungdanan sa buluhaton sang Dios.  Sing makasusubo, ang pag-isip sang katawhan nagpakita man nga indi tuman kadamo nga mga Israelinhon ang nagbalik sa Israel.  Ang kalabanan nangin komportable sa ila bag-o nga puluy-an kag kultura kag indi na gusto magbalik sa Dutang Saad.  Yadtong mga nagbalik nagpakita sang kaisog kag pagsalig sa pagtuytuy sang Dios sa pihak sang walay kasiguruhan nga kondisyon sa pagpasag-uli sang ila duta.

#### Bahin II:  Komentaryo

**Mga Kaliwatan**

Ang Esdras 2 kag Nehemias 7 naglista sang pareho nga grupo sang mga nagbalalik.  Isa ini ka pagsulit sang tanan nga katawhan nga nagbalik sa Israel gikan sa tatlo ka grupo nga nag-upod kay Zerubabel, Esdras kag Nehemias.  Ang kabilogan nga kadamuon sang bug-os nga grupo nga nagbalik sa Israel 42,360 (Esdras 2:64,  Neh. 7:66).  Apang ang ini nga numero makalilibog, tungud mas mataas ini sang sa kadamuon nga napahayag sa duwa ka kapitulo:

|Listahan sang mga Bihag | Esdras 2 | Nehemias 7|
| ------------- |---------------| ------|
|Kalalakin-an sang Israel | 24,144 | 25,406|
|Mga Sacerdote | 4,289 | 4,289|
|Mga Levinhon, Manug-amba, Manugbantay sang Ganhaan | 341 | 360|
|Mga Alagad sang Templo (Mga kaliwatan sang mga alagad ni Solomon) | 392 | 392|
|Katawhan nga wala napat-ud ang ila kaliwatan | 652 | 642|
|**Kabilogan** | **29,818** | **31,089**|
 
	
Sa Esdras 2 kag Nehemias 7, pareho ang kabilogan nga numero (42,360) apang naisip nga may gamay nga kinalain.  Paano naton mapaathag ang ini nga kinatuhayan?  May yara pipila ka posibilidad.  Posible nga ang kabilogan nga numero ginalakipan sang mga sacerdote nga wala nahibaloan ang ila ginhalinan (Esdras 2:61-63) kag iban pa nga mga nadugang nga grupo nga posible wala namitlang.  Apang, ang kabilogan nga mensahe tama kaathag: kilala sang Dios kun sin-o ang Iya, kag wala sang bisan isa nga ginakalimtan (2 Tim. 2:19).

Ang Esdras 2 kag Nehemias 7 naglista sang nagkalainlain nga kategoriya sang katawhan nga nagbalik, upod ang pagkilala sa ngalan sang mga pamilya, ang ila pinuno, kag mga tiglawas.  Ano nga kategoriya sang katawhan ang nalista?  Mga Sacerdote, Levinhon, manug-amba, kag Nethinim (mga alagad sang templo), mga manugbantay sang ganhaan, mga anak nga lalaki sang alagad ni Solomon, subong man ang pipila nga indi makapamatuud nga mga Israelinhon sila apang ginbaton sa tunga sang mga katawhan, indi lang kabahin sang pagkasacerdote (Esdras 2:59-63).  Ang nagkalainlain nga mga kategoriya nagapakita sang nagkalainlain nga mga katungdanan nga naangkon sang mga Judio sa pagpangabudlay para sa Dios.  Kada isa sa aton ginhatagan sang nagkalainlain nga mga hiyas kag kun kis-a mga buluhaton nga nabase sa kusug, hiyas, kag talento nga nahatag sa aton sang Dios.  Gintuga Niya ang kada isa sa aton nga pinasahe agud nga sing tingob makakompleto kita sang isa ka lawas sang mga tumuloo.  Ang mga manug-amba pareho ka importante sang mga sacerdote samtang sila nagatuytuy sa katawhan sa pagsimba.  Ang mga alagad sa templo may importante nga trabaho sa pag-atipan nga ang templo mangin matinlo kag organisado.  Ginabuligan man nila ang mga Levinhon sa ila mga katungdanan.

**Listahan sang mga Kasapatan**

Ang makagalanyat kay ang mga kasapatan naisip man sa sini nga listahan sang katawhan nga nagbalik gikan sa pagkabihag sa Babilonia, amo ini ang nakalista 736 ka mga kabayo, 235 ka mula, 435 ka kamelyo, kag 6,720 ka asno (Esdras 2:66, 67).  Ang iban sarang makapahangop sang sini nga pagsaysay bilang isa ka gamhanan nga pagpamatuud nga ang Dios nagakabalaka man sa mga kasapatan.  Sa bug-os nga Bibleya, ginapakita sang Dios ang Iya kabalaka para sa tanan nga kabuhi.  Ang Dios nagluwas sang mga kasapatan sa arca ni Noe (Gen. 7:2-3, 8), kag ang Dios wala naglaglag sang Ninive tungud indi lamang nga ang tawo ang naghinulsul kundi ang mga kasapatan man nga nagakabuhi didto (tan-awa ang Jonas 4:11).  Dugang pa, sa tion sang patuga ang Dios naghatag sa tawo sang isa ka halangdon nga responsibilidad nga epresentar Sia kag atipanon ang Iya natuga nga kalibutan (Gen. 1:28).  Pareho man sini ang nasulit pagkatapos sang Anaw bisan pa may komplikasyon (Gen. 9:2) tungud karon ang “kahadluk sa tawo” nabutang sa kasapatan.

**Listahan sang mga Sacerdote**

Sa Esdras 8, si Esdras nga Escriba nagrekord sang kaliwatan sadtong nag-upod sa iya gikan sa Babilonia.  Mga lima tubtub anum ka libo ka tawo ang nagbalik upod kay Esdras.  Ang daku nga ginakabalak-an ni Esdras amo ang kaliwatan sang mga sacerdote, bangud nga isa man sia ka sacerdote kag ang mga sacerdote importante para sa nagakaego nga buluhaton sang mga pag-alagdan sa templo.  Gane, ginsugdan niya ang record paage sa pag-asoy sang mga kaliwatan ni Finees (anak ni Eleazar) kag Itamar nga nagikan kay Aaron, ang Mataas nga Sacerdote.  Sunod, gin-asoy niya ang polotikanhon nga kaliwatan ni haring David paage kay Hatus, kag sunod ang ordinaryo nga mga pumuluyo nagpuno sang nabilin nga bahin sang kasaysayan.  Ensakto gid nga dose ka tribo ang namitlang, nagapadumdum sa nagabasa bahin sa 12 ka kabikahan sang Israel.  Bisan pa nga ang 12 ka kabikahan wala nagbalik sing bug-os, ang gamay nga numero sang mga Judio pareho lang ka importante nga daw ara lang tanan ang 12 ka kabikahan.  Ang isa sa mga leksyon sang sini nga paglista sang mga kaliwatan amo nga kaangay nga ang Dios wala nagsikway sa 12 ka kabikahan sang Israel, magabantay man Sia sa mga nagbalalik.

Pagkatapos nga natipon ni Esdras ang katawhan sa suba sang Ahava agud magpakadto sa Jerusalem, nasuboan sia tungud ang mga Levinhon wala nagkari.  Yadtong mga magatudlo sa katawhan nahanungud sa Dios kag may yara pinakadaku nga katungdanan sa pagpasag-uli sang katawhan sa “paglakat upod sa Dios” wala nagdesisyon nga mabalik sa duta sang Israel.  Gane, naghimo sang tikang si Esdras.  Nagtawag sia sang siam ka lider kag isa ka grupo sang mga kalalakin-an nga ginlaragway bilang “tawo nga may paghangop” (Esdras 8:16) kag ginhatagan sila sang buluhaton nga magkadto sa isa ka tawo nga ginhingalanan “Iddo” sa Casifia kag magpangabay nga padal-an sila sang mga Levinhon kag subong man pila ka mga Netinim.  Wala sing madamo nga impormasyon nahanungud kay Iddo ukon sang duug nga Casifia, magluwas nga isa ini ka duug nga puno sang mga Judio.  Niyan gindayaw ni Esdras ang Dios tungud nga si Iddo nagpadala sang 38 ka mga Levinhon kag 220 ka mga Netinim nga gintangdo agud mag-alagad sa mga Levinhon kag magbulig sa templo.  Ang grupo sang mga sacerdote nagsabat sa panawagan sang Balaan nga Espiritu kag nagdesisyon nga mag-upod sa kadam-an sa suba sang Ahava.

Ang Nehemias 12 nagrekord sang ngalan sang mga Sacerdote kag mga Levinhon gikan sa una nga tion sang pagbalik gikan sa Babilonia tubtub sa tion ni Esdras kag Nehemias.  Sa liwat, ang paglista sang mga ngalan nagapakita sa importansia sang saserdotenhon nga mga pamilya.  Ang hitabo sa pagdedikar sang pader sang Jerusalem nahimo pagkatapos sang paglista sa mga sacerdote kag mga Levinhon, tungud nga antes ginsaysay ang kasaysayan, dapat mapundar nga ang pungsud napun-an sang mga manugpangabudlay nga kinahanglanon para sa dedikasyon, kag subong man tampad sa pagkadiosnon.

**Listahan sang mga Kagamitan nga Bulawan kag Pilak**

Antes sila nagbiya pakadto sa Jerusalem, nagpahayag si Esdras sang isa ka puasa kag tion sang pangamuyo.  Indi sia gusto nga magpangayo sang magaupod nga hangaway gikan sa hari; sa baylo sini nagpangamuyo sia sa Dios.  Nakahibalo sia nga kinahanglanon nila ang proteksyon para sa pagpanlakaton kag nagakinahanglan sila sa bulig sang Dios gikan sa mga kawatan kag mga grupo nga nagapangsalakay.  Antes naglakat pakadto sa Jerusalem, ginbahinbahin ni Esdras ang mga kagamitan kag halad para sa templo sa 12 ka mga lider sang mga sacerdote.  Ang listahan sang sini nga mga butang nasulat sa Esdras 8:24-30. Ang mga bulawan kag pilak isa ka kinabubut-on nga halad sa Dios.  Sang nabaton nila ang mga kagamitan, ginhambalan sila ni Esdras nga “Balaan kamo sa Ginoo, kag balaan man ang mga kagamitan” (Esdras 8:28).  Ang konsepto sang pagkabalaan isa ka importante nga bagay sa bug-os nga libro sang Esdras bangud nga ang mga nagbalalik dapat magpanugyan sang ila kabuhi sa Dios kag mangin Iya tiglawas sa duta.  Si Esdras kag ang mga lider gusto nga baliskaron ang sayup nga nahimo sang ila mga katigulangan.  Yara sila sa misyon nga para sa Dios kag pagahimoon nila ini nga may bug-os nga pagkatampad sa Iya.

**Listahan sang mga Kasapatan para sa Halad-nga-Sinonog**

Isa pa ka listahan ang nakita sa katapusan sang sini nga hitabo sang nag-abot sa Jerusalem ang mga nabihag.  Ang listahan ginalakipan sang mga kasapatan nga ginadolot sa Dios bilang halad-nga-sinonog pagkatapos nga nakaabot nga hilway sa ila bag-o nga puluy-an (Esdras 8:35).  Ang katawhan naghalad sang 12 ka tinday nga baka, 96 ka karnero, 77 cordero kag 12 ka lalaki nga kanding.  Ang tumalagsahon nga kadamuon sang mga kasapatan nga gindolot bilang halad-nga-sinonog nagapakita bahin sa pagpasalamat sang mga nakabalik sa ila puluy-an.  Nangin mapinasalamaton sila sa proteksyon sang Dios sang ila natalupangdan nga indi bangud sa tyansa ang ila pag-abot sa Jerusalem nga hilway sa kasablagan.  Nagatolok man sila sa palaabuton.  Bangud nga ginbantayan Niya sila sa ila pagpanlakaton padulong didto, may yara Sia plano nga mag-uswag ang Israel.  

#### Bahin III:  Pag-aplikar sa Kabuhi

1. Talupangda ang kada isa sang mga listahan nga namitlang sa ibabaw kag maghunahuna sang iban pa nga mangin posible nga mga leksyon nga sarang naton maton-an gikan sa kada isa sa ila.
    - Sabta ang masunod nga mga pamangkot samtang ikaw nagahunahuan bahin sini:
        - Ngaa naghunahuna ang manunulat ang importante ang pagrekord sini?
        - Ngaa gintipigan sang Dios ang ini nga mga record?
        - Ano ang kahulugan sini para sa imo subong nga adlaw?
        - Ano ang iban pa nga kinaugali sang Dios ang imo makita paage sa ila magluwas nga 	nagakabalaka Sia sa aton kag sa aton mga detalye?
2. Ang pagkabalaan importante nga konsepto sang pagkasacerdote subong man sa pungsud sang Israel.  Sa kabug-osan, amo ina kun ngaa importante ang pagtipig sang mga rekord sang     tanan nga mga sacerdote kag mga Levinhon.  Sa bug-os nga bahin sang Daan nga Katipan,      nagapanawagan ang Dios sa tanan Niya nga mga katawhan nga mangin balaan tungud nga    Sia balaan (Lev. 19:2).  Ang mangin balaan tungud nga ang Dios balaan nagakahulugan nga  nagakabalaka kita nahanungud sa pagbayaw sang moralidad.
    - Ang pagpakabalaan kag pagkabuhi nga balaan importante pa bala gyapon subong? Kun huo, ngaa?
    - Ang isa ka tawo nga may mataas nga moralidad makita pa bala sa kalibutan subong?
    - Bangud nga wala na kita sang templo nga kaangay sa Daan nga Katipan kag mga 	sacerdote, ano ang sarang naton mahimo agud masiguro nga kita bilang mga kristohanon 	nga Adventista, nagakabuhi sing bug-os para sa Dios kag nagakabuhi sang balaan nga 	kabuhi?