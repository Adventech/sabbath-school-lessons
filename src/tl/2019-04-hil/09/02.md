---
title:  Ang Dios sang Kasaysayan
date:   24/11/2019
---

`Basaha ang Esdras 1:9-11 kag Daniel 1:1, 2.  Paano ang texto sa Daniel makabulig sa aton nga mahangpan kun ano ang ginapatuhuyan ni Esdras?`

Tapupangda kun paano napahayag sa Esdras ang mga detalye, samtang sa Daniel ginpresentar ang daku nga talan-awon bahin sini.  Kun tingbon, ini nga mga texto nagapakita nga ang Dios amo ang nagakontrol.

“Ang kasaysayan sang mga pungsud nagapamolong sa aton subong.  Sa tagsa ka pungsud kag sa tagsa ka persona ang Dios nakatalana sang isa ka bahin sa Iya daku nga plano.  Subong nga panahon ang tawo kag mga pungsud ginatilawan.  Ang tanan nagapili sang ila kaugalingon nga padulongan sa ulihi, kag ang Dios nagadumala sang tanan para sa katumanan sang Iya tinutuyo.”—Ellen G. White, Prophets and Kings, p. 536.

`Basaha ang Daniel 5.  Ano ang ginatudlo sa aton sang sini nga texto nahanungud sang paghukom sa kay Belsasar?`

Ang Babilonia nalaglag sang Oktobre 539 B.C, sang si Ciro nga hari sang mga Soldado sang Media kag Persia nagdaug sini.  Si Belsasar nga nagsalig sa iya kadalag-an, kabuganaan, kag kabantugan, nangin arogante nga nag-organisar sang isa ka magansal nga sinalosalo sa kagab-ihon nga nagdolot sang pagpatay sa iya.  Ang langitnon nga kamut nagsulat sa dingding sang palasyo nga ang iya mga adlaw gin-isip kag nagahingapos.  Bisan pa nga nakahibalo sia sa natabo kag estorya bahin sa konbersyon sang isa ka bantug nga hari nga si Nabocodonosor, wala gid sia nakatoon sang leksyon.  Makatalagam gid permi kun indi kita mamati sa mga paandam sang Dios kag indi magsunod sa iya mga pagtudlo.

Ang manalagna nga si Daniel yara permi didto, apang wala lang sia ginsapak.  Kun madula ang aton pagbatyag sa pagkabalaan sang Dios kag sang Iya presensya sa aton kabuhi, magasubay gid kita sa dalanon nga ginaupdan sang komplikasyon, mga problema, kag trahedya, nga nagadolot sa ulihi sang kamatayon.

`Pagkatapos saysay sa hari sang estorya ni Nabocodonosor, si Daniel nagsiling, “Kag ikaw, O Belsasar, nga iya anak, wala magpaubus sang imo tagiposoon, bisan nga nakahibalo ka sini tanan,” (Dan. 5:22).  Paano naton masiguro nga indi kita makahimo sang pareho man nga sahe sang sayup nga nahimo ni Belsasar?  Paano ang kamatuuran sang kruz makapabilin permi sa aton nga mangin mapainuboson sa atubangan sang Dios?`