---
title:  Diin na ang mga Sacerdote
date:   26/11/2019
---

Sa wala sing duhaduha—kaangay sa aton nakita kagapon, isa ka makatilingala nga katumanan sang tagna ang nagdala pabalik sa mga Judio gikan sa Babilonia.  

Apang sa bisan ano nga nagalakip ang tawo, nagatuhaw ang mga problema.  Kag ang isa sa daku nga mga problema amo nga, sa pihak sang tanan nga mga matahum nga saad sang pagpasag-uli pagkatapos sang pagbihag sa ila, madamo sang mga Judio ang indi nga gusto magbalik sa duta sang ila mga katigulangan.  Kun sayoron, mas ginpasulabi nila nga magpabilin sa Babilonia.

Ngaa amo sina?

`Basaha ang Esdras 8:1-15.  Patuhoye sing labi ang bersikulo 15.  Ano ang daku nga ginakabalak-an diri, kag ngaa mangin kabalaka ini sang isa ka tawo nga gusto mapundar liwat ang pungsud Israel sa iya sini kaugalingon nga duta sang una?`

Ang kamatuuran amo nga, indi tanan nga mga Judio sa Babilonia gusto magpuli, lakip na ang pipila ka mga Levinhon.  Pipila ka mga rason ang nangin kabangdanan sini.  Madamo sa ila ang natawo kag nagdaku na sa bag-o nila nga duta, kag amo lang ina ang ila nahibal-an.  Posible nga madamo ang indi gusto maghimo sang malawig kag delikado nga pagpanlakaton pabalik sa duta nga wala pa nila nahibaloan kun paano magsugod.  Sang ulihi, nahibal-an naton nga nadala nila ang nagakaego nga mga Levinhon nga nag-alagad sa templo (tan-awa ang Hwebes nga leksyon), sa pihak sang mga kabudlayan.  

“Karon, ang mga Judio nga nagpabilin sa duta sang kabihagan nagpuyo na didto sa sulod sang lapit na 150 ka mga tuig.  Ang pagpang-usisa ni Nippur nakatukib sang madamo nga mga dukomento nga nagapakita nga madamo sang mga manggaranon nga Judio ang nagpuyo sa sina nga duug sang Mesopotamia sa tion sang paghari ni Artaxerxes I.  Gane, nangin mabudlay para kay Esdras kag sa iya kaupod nga mga lider ang pagkumbinse sang madamo para magpuli kag mag-upod sa iya.  Ang ini nga grupo sang mga nagpauli magapaabot lamang sang mabudlay nga pagkabuhi sa ila daan nga puluy-an, nga diotay lamang ang katawhayan ekomparar sa Babilonia.  Sa pagtolok sa sini nga mga konsiderasyon makatilingala nga si Esdras nagmadinalag-on sa pagkumbinse sang lapit 2,000 ka pamilya nga magpasingpalad upod sa ila mga kauturan sa ila daan nga puluy-an.”—Th SDA Bible Commentary, vol. 3, p. 376.

`“paagi sa madamung kangitngitan kita magsulud sa ginharian sang Dios” (Bin. 14:22).  Ano ang masugid sini sa aton nahanungud sa pagka matuud sang mga pagtilaw kag mga kabudlayan para sa sadtong gusto mag-alagad sa Ginoo sing matutum?`