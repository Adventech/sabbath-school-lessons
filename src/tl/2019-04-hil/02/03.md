---
title:  Ang Pangamuyo ni Nehemias
date:   07/10/2019
---

`Basaha ang pangamuyo ni Nehemias nga makita sa Nehemias 1:5-11.  Ano ang nagkalainlain nga kaundan sang pangamuyo?  Ngaa nga ginlakip niya ang iya kaugalingon sa pangamuyo nga kaangay sa sadtong mga nakasala?`

* O Dios, daku ka kag maluloy-on (Neh. 1:5).
    * Pamatii ako (Neh. 1:6).
        * Pagtuad sang Sala (Neh. 1:6, 7).
            * Dumduma ang imo mga saad (Neh. 1:8, 9).
        * Gintubos mo kami (Neh. 1:10).
    * Pamatii ako (Neh. 1:11).
* Ang Dios naghatag sang pag-uswag kag kaluoy (Neh. 1:11).

Ang pangamuyo ni Nehemias isa ka matahum nga komposisyon bahin sa pagsaysay sang pagkadaku sang Dios, ila kaugalingon nga pagkamakasasala, kag gintapos sa pagpangayo sang bulig.  Ang ini nga pangamuyo nagkaanggid sa pangamuyo ni Daniel sa Daniel 9, kag posible nga pamilyar si Nehemias sa sina nga pangamuyo.  Talalupangdon kaayo nga si Nehemias wala nagsugod sa pagpangayo sang bulig, kundi nagpahayag sia una sang kamatuuran nahanungud kun sin-o ang Dios, Daku kag makatilingala.  Iya man ginpahayag nga ang Dios nagatuman sang Iya saad kag nagakaluoy sa mga nagahigugma sa Iya, daw kaangay nga nagapadumdum sa Dios nga nangin matutum Sia bahin sini kag indi pwede nga mabaliskad ini subong.  

Ang pangamuyo yara sa pinasahe nga pagplastar nga nasentro sa bersikulo 8, nga kun sa diin si Nehemias nagmitlang sang mga saad sang Dios.  Si Nehemias nagsiling nga: “Dumduma!” Buut silingon: Dumduma, O Dios, nga nagsaad ka nga pagalaptahon mo kami kun indi kami mangin matutum apang nagsaad kaman nga pagapapulion mo kami kag egapasag-uli ang tanan nga butang.  Tungud nga natabo na ang una, panahon na karon nga matuman ang isa pa tungud nagpanumbalik na kami sa Imo.  Wala nahadluk si Nehemias nga angkonon ang mga saad sang Dios kag epadumdum ini sa Iya.  Sa pagkamatuud, indi ini nga wala nakahibalo ukon wala nakadumdum ang Dios sa Iya mga saad.  Sa baylo, Nagakalipay ang Dios sa aton kabubut-on nga angkonon ang Iya mga saad.  Gusto Niya nga toohan naton ini kag epabutyag sing mabaskog sa Iya.  Paage sa paghambal sang kun ano ang nasaad sang Dios sa aton, mapalig-on kita sa aton pamatu-ud nga magsalig sa iya mga saad, elabi nagid sa tion nga ang tanan nga butang daw wala sing paglaum.

`Ano ang pipila ka mga saad sang Dios nga sarang nimo maangkon sa imo kabuhi subong?  Ngaa importante nga indi kita mag-untat sa pag-angkon sang mga saad sang Dios?  (sa pagkamatuud, kun mag-untat ka, ano ang mabilin sa imo?)`