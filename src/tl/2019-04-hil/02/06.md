---
title:  Nagpreparar si Nehemias para sa Iya buluhaton
date:   10/10/2019
---

Sa wala sing pagduhaduha, ang Ginoo nagtawag kay Nehemias para sa sini nga buluhaton kag magasakdag sang tanan nga iya ginakinahanglan.  Nagpadayun si Nehemias nga napun-an sang ihilabo bahin sa mga saad sang Dios kag sigurado sa pagtawag sang Dios sa iya.  Apang nagpadayun sia nga mahinalongon kag mapinangamuyoon.  Kun sayoron, bisan pa nakahibalo sia nga ang Dios nagaupod sa iya, ang ini nga ihibalo wala nagbuyok sa iya sa paghunahuna kun ano ang iya pagahimoon.

`Basaha ang Nehemias 2:11-20.  Ano ang ginhimo ni Nehemias sa pagpreparar para sa proyekto bahin sa pagtukod liwat sang kuta ukon pader?`

Leksyon sa Pagpangulo: Leksyon 1: Wala ginsugid ni Nehemias sa kay bisan sin-o kun ano ang plano nga “ginbutang sang Dios sa akon tagiposoon nga himoon tungud sa Jerusalem” (Neh. 2:12).  Indi lamang nga wala niya nasugiran ang mga kaaway, kundi gintago man niya ini sa mga lider nga Judio.  Nagapangusisa sia kun ano ang dapat nga pagahimoon.  Leksyon 2:  Antes sia nagpresentar sang bisan ano, ginhimo ni Nehemias ang iya obligasyon kag ginplanohan ang tanan nga kinahanglan himoon.  Leksyon 3: Kun magpamolong sia bahin sa buluhaton, ginasaysay una ni Nehemias kun ano ang nahimo sang Dios sa pagtuytuy sang ila pagpanlakatan, kag gindugang niya ang mga polong sang hari.  Ginapalig-on niya anay antes sia magkuha sang pagpakigsaad.  Ang mga Judio nagpabor, kag nagdisisyon nga magtukod, sa pihak sang mga pagpamatuk nga ila masugata.  Bangud sang pangamuyo kag pagpuasa ni Nehemias ginhanda sang Dios indi lamang ang hari, kundi subong man ang mga katawhan nga Judio, agud magtrabaho sila sing hayag kag maisogon.  

`Basaha ang Nehemias 2:19, 20.  Ano ang ginasugid sa aton sang sini nga mga bersikulo nahanungud sa pagtoo ni Nehemias?  Paano ayhan makabulig kay Nehemias ang mga texto kaangay sa Deuteronomio 7:9, Salmo 23:1-6, kag Numeros 23:19?`

Ang aton ginahambal nagapakita kun sin-o kita kag kun ano gid ang aton ginapatihan.  Si Nehemias nagapili sa paghambal sang nagapalig-on nga mga polong.  Wala sia nahadluk nga elakip kag himayaon ang Dios sa tanan niya nga ginahambal, bisan pa nga ang mga tawo magayaguta kag magakadlaw sa iya.  Bisan pa nga nakahibalo si Nehemias sa kaugot nga mabatyagan sang mga kaaway sa iya, wala nabahinbahin ang iya mga polong ukon ginpabay-an ang Dios sa iya pagpakigsugilanon.  Kaangay man kay Jose sa Egipto sang una, wala nahadluk si Nehemias nga epakilala ang Dios sa katawhan nga wala nagapati sa Iya.