---
title:  Ang mga guro ay nagsabi
date:   11/10/2019
---

### Bahin II:  Kabilogan nga Paglantaw

**Importante nga Texto**:  Nehemias 1:4, 5

**Patuhuyan sang Pagtoo**:  Nehemias 1,  Nehemias 2

Pagkatapos sang una nga duwa ka grupo nga nakabalik (ang una gindumalahan ni Zerubabel kag ang ikaduha ni Esdras), ginmandoan sang Dios si Nehemias, ang manugtagay ni Haring Artaxerxes (Neh. 1:11), nga magdala sang isa pa ka grupo sang nabihag pabalik sa Jerusalem.  Ginhambalan si Nehemias nga ang “nabilin” sang mga Judio sa Jerusalem yara sa “daku nga kapipit-an kag kahuluy-an” (Neh. 1:3) tungud sang pagpamatuk nga ila nasugata sa pagtukod liwat sang Jerusalem.  Nasubuan si Nehemias sang pagkabati niya sini nga balita gikan sa Jerusalem kag naglalaw sang apat ka adlaw.  Nagpuasa sia kag nagpangamuyo sa Dios.

Natalupangdan ni haring Artaxerxes nga si Nehemias natublag gane namangkot sia kun ngaa masinulub-on ang iya nawung.  Sing mapinangamayuon, nagsabat si Nehemias sa hari nga ang Jerusalem nagapadulong sa kalaglagan.  Nagpangabay sia sa hari nga hatagan sia sang tinion agud matukod ini liwat.  Sing makatilingala, ang hari nagpasugut sang iya pangabay tungud nakita sang hari nga “ang maayo nga kamut sang akon Dios yara sa ibabaw nakon” (Neh. 2:8, ESV.).  Ang Pagsakdag kag bugay sang Dios ginkilala ni Nehemias.

Apang, nakahibalo si Nehemias nga nagakinahanglan sia sang bulig tungud ang mga lider gikan sa “tabuk sang suba” nagpahadluk sa mga Israelinhon kag nagdolot sa ila nga untatan ang ila trabaho.  Tungud sa reklamo sang sini nga mga lider, ginpauntat ni haring Artaxerxes ang pagtukod liwat sang Jerusalem.  Agud mabaliskad ang una nga mando sang hari, mainalamon nga nagpangabay si Nehemias sa hari nga magpadala sang sulat sa iya para sa mga pinuno sang mga rehiyon, sa pagpahibalo sa ila nga si Nehemias yara sa opisyal nga buluhaton gane indi dapat maupangan.

Ang Nehemias 2 natapos nga si Nehemias nagtan-aw sa palibut sang buluhaton nga dapat himoon kag nagpadasig sa katawhan nga magtrabaho sa sini.  Epahangup sa imo mga estudyante nga ang kadalag-an ni Nehemias nga masiguro ang pagpabor sang hari isa ka resulta sang iya pagpangita sa Dios bilang sabat sa masubo nga hitabo sa Jerusalem (Neh. 1:3).  Nagpangamuyo kag nagpuasa si Nehemias (Neh. 1:4); ang resulta, ginpreparar sang Dios ang hari kag ang katawhan para mangin positibo ang ila reaksyon.

### Bahin II:  Komentaryo

**Ang Pangamuyo ni Nehemias (Nehemias 1)**

Pakatapos nga nakaabi-abi sang mga bisita si Nehemias, nga bag-o lang nakaabot gikan sa Juda, nagkalisod sia.  Tungud nga si Nehemias isa ka opisyal sa palasyo sang hari, posible nga nakahibalo na sia bahin sa nadisisyon ni Artaxerxes batok sa Juda.  Ang nagapamatuk nga pwersa sa palibut sang Jerusalem nagreklamo sa hari nga posible mangin peligro sa politikal ang mga Judio (Esdras 4).  Posible nga ayhan tungud sa hinuringhuring ukon opisyal nga hinimoan sang gobyerno, si Nehemias namangkot bahin sa sitwasyon sa Juda.  Ang makasusubo kay ang hinuringhuring indi lamang nga napamatud-an ni Hanani kag sang iya mga kaupdanan, kundi nga ang kamatuuran mas malala pa sang sa ginapaabot.  Si Nehemias napukan sa balita kag naglalaw sang pila ka mga adlaw.  Apang, nagderitso sia panawag sa Dios bahin sa iya problema.

Ang pangamuyo ni Nehemias ginsambit sa leksyon.  Sa pag-usisa sang pangamuyo ni Nehemias, ang isa ka tawo makatukib nga ang pinaka punto sang pangamuyo amo ang pagpangabay sa Dios nga dumdumon ang Iya mga saad.  Gane, ginpadumdum ni Nehemias ang mga nagabasa nga ang Dios nagatuman sang Iya mga saad.  Ang pangamuyo ginsugdan sang pagdayaw kag pagsimba antes si Nehemias nagpangabay sa Dios nga pamatian ang Iya pangamuyo.  Ang pagdolot sang pagdayaw kag pagsimba, ginasundan sang pagtuad sang mga sala kag isa ka pangabay sa Dios nga dumdumon ang Iya mga saad sa pagpasag-uli sang Iya katawhan.  Sunod sini ang pangamuyo ni Nehemias nagpatuhoy balik sa pagpadumdum sa Dios nga amo ini sila ang Iya mga tinubos nga katawhan.  Sa liwat, si Nehemias nagpangabay sa Dios nga pamatian kag hatagan sia sang kaluoy sa atubangan sang hari.  Nakahibalo si Nehemias nga ang hari may yara gahum sa pagliwat sang sitwasyon sa Juda gane nagpangabay sia sa Dios nga hukoton ang tagiposoon sang hari.

Sa masami, nagaapabot kita sang insegida nga sabat sa aton pangamuyo, apang si Nehemias nagmapinadayunon kag nagpangamuyo sang mga sobra apat ka bulan antes ang bisan ano nga natabo.  Ang mga panahon sang pagpangamuyo niya nagserbe bilang isa ka preparasyon nga tion para kay Nehemias bilang lider sang pagpanlakaton.  Nakaangkon sia sang tion nga mahanda ang mga tikang nga iya pagasundon pag-abot nila sa Jerusalem, kun ano ang iya pagahimoon agud mapasangkad ang resulta sang ila pagtrabaho, kag ayhan bisan pa kun ano nga mga materyales ang iya mangin kinahanglanon.  Ining tanan nga mga plano posible nga naplastar na nga daan sa iya panghunahuna, tungud nga sang namangkot sa iya ang hari nga “ano bala ang ginapangayo mo?”, may yara na si Nehemias sang isa ka mainalamon nga sabat.

**Pagpakigsugilanon sa Hari kag Pagpadala kay Nehemias sa Jerusalem (Nehemias 2:1-10)**

Ginsugdan ni Nehemias ang iya pangabay sa hari paage sa pagpamolong nahanungud sa “lulubngan sang iya mga ginikanan” (Neh, 2:5).  Ang pagrespeto sa mga katigulangan kag sang nagakaego nila nga lulubngan ginahatagan sang daku nga bili sang una nga panahon tungud nga paage sa sini nga bagay, ang katawhan sang una nga panahon nagapahayag sang ila daku nga respeto para sa ila mga katigulangan kag isa ka handum para sa paghidait.  Si Nehemias wala nagmitlang sang Jerusalem sa iya sini nga ngalan kundi nagpatuhoy lamang sia bahin sa importansia sang mga duug nga ginalubngan kag sang syudad nga iya ginahigugma.  Ang tanan nga pag-estoryahanay sa tunga sang hari kag ni Nehemias wala napahayag kun bala natabo ini sa isa lang ka tion; apang, posible nga ang pagpakigsugilanon nagpadayun sa isa ka pribado nga kahimtangan nga kun sa diin yara mismo ang reyna (Neh. 2:6).  Ang mga historyan nagapati nga si haring Artaxerxes naimpluwensyahan sang mga babayi kag gane ang presensia sang iya asawa (suno sa isa ka manugbulong kag historyan nga si Ctesias, ang iya ngalan amo si Damaspia, bisan pa nga ang iya ngalan wala namitlang sa bibleya) posible nga nangin kaayohan para kay Nehemias.  Makahaumhaum lamang kita bahin sa sini.

Nagakinahanglan si Nehmias sang (1) tion, (2) Pamatuod agud nga ang mga lider nga kaaway sang Israel magapahanugut sa iya nga makalabay kag indi makahalit sa iya, kag (3) mga kahoy para sa ila olobrahon.  Makagalanyat talupangdon nga ang opisyal sang hari nga si Asaf, ang manugbantay sang kakahoyan sang hari, isa ka Judio ang iya ngalan nga kun sa diin nagatugda nga ang ini nga persona isa ka Judio kaangay ni Nehemias nga nabayaw sa isa ka mataas nga posisyon.  Si Nehemias nagkinahanglan sang mga kahoy para sa tatlo ka proyekto: (1) balayan para sa ganhaan sang kuta, nga gintukod sa naaminhan sang templo agud maproteksyonan ang iya sini sagrado nga duug; (2) pader sang syudad; kag (3) para sa iya sini mga pumuluyo.  Posible nga nagaplano sia nga magkay-o sang balay para sa iya pamilya.

**Sa Jerusalem: Preparasyon para sa Pagtukod liwat sang Pader (Nehemias 2:11-20)**

Si Nehemias nag-abot sa Jerusalem upod ang tiglawas sang mga kapitan sang soldado kag mga  mangangabayo.  Sa iya dalananon, ginahatag ni Nehemias ang sulat sang hari sa tagsa ka gobernador nga may bahin sa pagpauntat sang pag-obra sa pader sang siudad.  Pagkatapos nga makapahuway sang tatlo ka adlaw, nga amo ini ang daw isa ka tradisyonal nga tinion para epahuway pagkatapos sang malawig nga pagpanlakatan, si Nehemias nagpili sang isa ka gamay nga grupo para sa isa ka sekreto nga misyon sa tion sang kagab-ihon.  Ayhan ang grupo ginalakipan sang iya utod nga si Hanani kag malapit nga mga alalay ukon paryente nga nag-upod sa ila ukon nakaplastar na nga daan didto bilang mga pumuluyo (ginpahibalo nila si Nehemias bahin sa kondisyon sang Israel [tan-awa ang Neh. 1:2, 3]).  Ang ini nga grupo sekreto nga nag-usisa sa kondisyon sang mga pader kag mga ganhaan agud indi makakuha sang atensyon para sa proyekto samtang wala pa ang nagakaego nga tinion.  Posible nga si Sabalat kag Tobias may mga tinawo sa Jerusalem, kag nagsuspetso si Nehemias nga ginabantayan sia.

Si Nehemias nagpahayag nga: “wala ako magsugid sa bisan kay sin-ong tawo sang ginbutang sang Dios sa akon tagiposoon nga himoon tungud sa Jerusalem” (Neh. 2:12).  Ang orihinal nga polong sang “ginbutang” amo ang natan buut silongon “ehatag, ebutang, ukon epahamtang.”  Ginapatalupangod ni Nehemias nga ang misyon sa pagtukod liwat sang kuta indi iya ediya kundi iya sang Dios.  Ginbutang sang Dios sa iya tagiposoon ang ini nga lulan; ang Dios naghatag sa iya sang kaisog kag handum nga tapuson ang proyekto.  Maathag para kay Nehemias nga isa ini ka mando nga gikan sa langit.

Sang natapos ang ila pagpang-usisa sa kagab-ihon kag sang nakuha na ni Nehemias ang impormasyon nga kinahanglanon para mahimo ang ila olobrahon, nagpamolong sia sa mga lider sang Judio.  Pagkatapos nga mahimo ang plano, tion na para himoon ini.  Gin-agda niya ang mga Judio nga “Kari, patingudon naton ang kuta sang Jerusalem, agud nga indi na kita manginkahuluy-an [sa Heb. Cherpa].”  Ang Cherpa nagakahulugan sang “pagyaguta, pagtamay, pag-insulto, kag pagpakanubo.”  Sa bilog nga Daan nga Katipan ang cherpa masami nga ginabadbad bilang pagtamay ukon pagpakahuya.  Ang kultura sang una nga panahon nagabase bahin sa sistema sang kahuluy-an-kag-dungug.  Ang dungug amo ang may pinaka importante nga bili, kag ang kahuluy-an dapat malikawan sa tanan nga tion.  Gane, ginpahayag ni Nehemias ang paglikaw sa kahuluy-an sang ginpresentar niya ang iya argumento.  Iya ginkumbinse ang katawhan nga magbuhat agud mabaliskad nila ang “kahuluy-an” nga ila ginaeksperiensiahan sa sina nga tion.  Ang pagkaguba sang ila pangdepensa nagdolot sa ila indi lamang nga bilang maluya kundi kahuluy-an man.  Ginpabutyag ni Nehemias ang balatyagon sang katawhan nga kakulang kag kahuluy-an tungud sang mga pagpamigos nga dapat nila malampuwasan.  Ang pinakadaku nga isyo amo ang dungug kag respeto kag panublion nga ila mapundar liwat paage sa pagpakigbuylog sa sining importante nga buluhaton.  Ang pagkalaglag sang Jerusalem nagapresentar sang ila pagtoo sa Dios kag yara ini sa isa ka malain nga kapawa.

Sa Nehemias 2:18, sang nagpahayag si Nehemias nga ang kamut sang Dios nagaupod sa iya kag ginpakigbahin ang kun ano nga ginhambal sang hari, ang katawhan nabuyok kag nagsiling: “Sugdan naton ang Pagpatindug” (NIV).  Indi sila dapat mahadluk sa gobyerno sang Persia, kag ang labi ka importante, ang Dios nagaupod sa ila.  Pahanuguti nga ang ini nga pagpahayag sang pagtoo mangin isa ka leksyon para sa aton.  Ang mga butang indi mabag-o kun nagapabilin lamang sa kasulub-an ukon nagapangita sang balibad; magabag-o lamang ini paage sa binuhatan.  Ginpadasig ni Nehemias ang katawhan nga maghimo sang isa ka butang, magbuhat, kag bag-ohon ang ila mga kabudlayan.  Ginpangabay niya sila nga magpanugyan sa Dios nga may pagtoo, tungud nga nagagiya Sia sa sini nga buluhaton kag magabulig gid nga ini mahuman.

Bangod sini, sang ang mga lider sang ila kaaway nagpalapit kay Nehemias, ginyaguta kag ginkadlawan ang pagtinguha sang katawhan nga matukod liwat ang pader, wala gid nadiskoryo si Nehemias.  Nagsabat sia, “Ang Dios sang langit magapauswag sa amon” (Neh. 2:20).  Wala nagpahanugut si Nehemias nga magdaug ang mga kaaway paage sa pagtalupangud sang ila mga pag-insulto.  Sa baylo, ang maisogon nga manugtagay nag-angkon sang mga saad sang Dios kag nagpanguyapot sa Iya gahum.

### Bahin III:  Pag-aplikar sa Kabuhi

**Epamangkot ang masunod nga mga palamangkutanon:**

1.	Tan-awa ang pangamuyo ni Nehemias kag magpili kun diin nga mga aspeto sang pangamuyo ang imo sarang malakip sa imo kaugalingon nga pagpangamuyo.
2.	Pangabaya ang kada isa nga magpamalandong kag sabton ang masunod: Nakahibalo si Nehemias nahanungud sa daku nga pagpamatuk nga natabo antes pa sia nag-abot bahin sa pagtukod liwat sang pader sang Jerusalem.  Kun may yara sang posibilidad nga ang Dios magapadala sa imo para maghimo sang misyon sa isa ka duug nga nakahibalo kana nga daan nga may nagahulat nga daku nga kabudlayan kag pagpamatuk, magakadto kapa bala sa sina nga misyon? kun amo sina, ngaa?
3.	Gintawag sang Dios si Nehemias sa isa ka sibo nga buluhaton.  Nagpuasa sia kag nagpangamuyo antes nagpamolong sa hari, tungud nakabatyag sia sang lulan para sa iya syudad kag katawhan.  Nagahunahuna ka bala sang pagpuasa kag pagpangamuyo kun magtuhaw ang kabudlayan sa imo kabuhi?  Paano makadolot sang kinalain ang pagpuasa kag pangamuyo sa aton kabuhi?  Sang san-o ang katapusan nga tion nga ikaw nagpuasa, kag ano ang rason kun ngaa ikaw nagpangamuyo kag nagpuasa?  
4.	Antes nagpahayag sa katawhan nahanungud kun ngaa yara sia didto, Si Nehemias naglibot anay sa siudad agud mahibaloan kun ano ang dapat nga pagahimoon.   
    1. gaa nga ang pagplano importante sa kabuhi?
    2. Maghunahuna sang mga buluhaton sa imo iglesia nga ikaw ang natugyanan, ukon kabahin ka sa sini.  Ano ang dapat himoon agud “mausisa sing maayo” ang imo misyon antes pa ini epatuman?