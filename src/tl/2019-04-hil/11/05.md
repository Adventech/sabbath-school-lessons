---
title:  Nagalinas sa Linasan sang mga Ubas sa Adlaw nga Inugpahuway
date:   11/12/2019
---

`Basaha ang Nehemias 13:15, 16.  Ano ang isyu nga ginapatuhuyan ni Nehemias diri?`

Indi mahapos ang pagtindug para sa Dios kun yara ka sa diotay nga grupo.  Tungud ang Dios nagsiling nga ang Inugpahuway mangin isa ka balaan nga adlaw nga kun sa diin wala sing isa nga maghimo sang bisan ano nga buluhaton, ginsiguro ni Nehemias nga ang ini nga mando masunod sa Jerusalem.  Wala sing pagduda nga iya nabatyagan ang isa ka moral nga katungdanan nga tindugan ang iya posisyon nga nahimo kag ipakita ini. 

Ang Inugpahuway natuga bilang yara sa pinakamataas nga punto sa semana sang Pagpanuga tungud isa ini ka pinasahe nga adlaw nga kun sa diin ang katawhan mabag-o kag matuga liwat paage paghatag sang tinion upod sa Dios sa pamaage nga indi nila mahimo kun yara sila sa ila trabaho kag iban pa nga mga kalibutanon nga pagpanikasog.

Nasiling na nga “Labaw sang sa ang Israel nagabantay sang Inugpahuway, ang Inugpahuway nagabantay sa Israel.”  Ang punto amo nga ang ikapitong adlaw nga Inugpahuway sang una kag nagapabilin nga amo gyapon subong, isa ka gamhanan nga elemento nga nagabulig sa pagpabuhi sang pagtoo sadtong paage sa bugay sang Dios nagatinguha nga bantayan ini kag nagalipay sa pisikal kag espiritwal nga kaayohan nga ginatanyag sini sa aton.

`Basaha ang Nehemias 13:17-22.  Ano ang ginhimo ni Nehemias agud mapauntat ang “pagbakal kag pagbaligya” sa Inugpahuway?`

Tungud nga si Nehemias gobernador sang Juda, nakita niya ang iya katungdanan bilang manugpatuman sang mga pagsolondan.  Bangud nga ang mga pagsolondan sa Juda nabase sa kasogoan sang Dios, nangin isa sia ma manugbantay sang sina nga kasogoan, nalakip na ang Inugpahuway.  Kun ang mga dungganon sang Juda nagtindug batok sa kurapsion nga gindala sang Mataas nga Sacerdote, posible nga wala na kuntane sa amo sini nga sitwasyon si Nehemias.  Apang, ang mga manugdumala kag mga dungganon mahimo nga naghinakit na kay Nehemias bangud sa ginpahimo niya sa ila para sa mga imol antes sini; gane, daw wala sila nagpamatuk sa pagliwat nga nadolot ni Eliasib kag Tobias.

Si Nehemias nagsabdong anay sa mga dungganon kag nagmando nga takpan ang ganhaan kag nagbutang sang mga alagad sa ganhaan agud bantayan ini.  Sang ang nagapamaligya nagsaylo gikan sa sulod sang syudad pakadto sa gwa, naghimo sia sang mas malala nga hilimoon kag nagpahog nga dakpon ang mga manugbaligya pagsunod nga Inugpahuway.  Si Nehemias posible nga isa ka tawo nga nagatuman sang iya polong, tungud nga ang mga manugbaligya wala na nagbalik liwat.