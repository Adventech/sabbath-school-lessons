---
title:  Ang mga guro ay nagsabi
date:   13/12/2019
---

#### Bahin I:  Kabilogan nga Paglantaw

**Importante nga Texto**:  Nehemias 13:22

**Patuhuyan sang Pagtoon**: Nehemias 13:1-22

Ang ini nga kapitulo nagsugod sa isa ka hinali nga pagmitlang sang ginadumili sa kasogoan ni Moises batok sa pagpahanugut sa mga Amonhon kag mga Moabnon nga mag-intra sa pagtilipon sang mga Israelinhon sa kapistahan kag sagrado nga mga pagtililipon.  Si Nehemias nagpahayag nga sang nabatian sang mga katawhan ang kasogoan nahanungud sa indi pag-impon sa mga nagasimba sa diosdios (Deut. 13:3), “ginpain sa Israel ang tanan nga nagsalakut nga kadam-an” (Neh. 13:3).  Amo ina ang gahum sang kasogoan sa hunahuna kag tagiposoon sang katawhan.

Pagkatapos sini ang kapitulo nagliso sa paglaragway sang mga pagreporma nga nahimo ni Nehemias antes sia nagbalik sa Babilonia.  Si haring Artaxerxes nagtawag sa iya nga magbalik sa Persia apang pagkatapos sini ginhatagan sia sang pahanugut nga makakadto liwat sa Israel.  Gane, pagkatapos sang tinion nga nadula sia, nagbalik si Nehemias sa Jerusalem.  Ayhan nabatian niya ang pipila ka mga hinuringhuring nahanungud sang sitwasyon sa Israel halin sang iya pagbiya kag sang korap nga mga lider nga nagbulos sa iya.  Ensakto gid, pag-abot ni Nehemias sa Jerusalem, nakita niya nga si Eliasib, ang mataas nga sacerdote, nagpahanugut kay Tobias nga Amonhon, nga magpuyo sa isa ka hulut sang templo.  Ang una nga pagbag-o nga nahimo ni Nehemias amo ang pagpahalin kay Tobias kag pagpasag-uli sang hulut sa iya sini orihinal nga katuyuan nga nagaunod sang mga halad.  Ang ikaduha nga pagbag-o nagpatuhoy sa mga Levinhon kag mga manug-amba nga wala nakabaton sang mga ikapulo kag mga halad nga para sa ila.  Ayhan ang mga katawhan naluyahan tungud sa indi maayo nga pagdumala sang templo gane wala na sila naghatag sang ila mga ikapulo kag mga halad.  Si Nehemias nagpasag-uli sang sistema sa paghatag sang ikapulo kag nagtangdo sang mga lider sa napat-ud nga mga aspeto sang templo agud ang kurap nga mga mataas nga sacerdote wala sang pagkontrolar sa sina nga mga bagay.  Ang katapusan, si Nehemias nagpasag-uli sang nagakaego nga pagbantay sa Inugpahuway.  Gintakpan niya ang mga ganhaan sang siudad sa Adlaw nga Inugpahuway agud mapauntat ang transaksyon sa negosyo kag nagpahog sa sadtong mga nagpadayun sa pagbakal kag pagbaligya sa gwa sang pader sang Jerusalem.  Ang iya kakugi para sa nagakaego nga pagbantay sang Inugpahuway isa ka ehemplo tubtub sa sini nga adlaw.  

#### Bahin II:  Komentaryo

**Pag-uli sang Ikapulo**

Ang isa sang mga aspeto nga tuman ka importante kay Nehemias amo ang paghatag sang ikapulo.  Ginpasag-uli niya ang ini nga hilimoon sa Israel tungud nga ang templo kag ang iya sini mga pag-alagdan indi makapadayun sing nagakaego kun wala ini.  Ngaa nga si Nehemias nagbatyag sing tuman bahin sa pag-uli sang ikapulo?

Kun mamitlang ang ikapulo kag mga halad, masami nga nagapatuhoy kita sa padya nga aton mabaton, suno sa Malaquias 3:10.  Sa sini nga kasulatan, ang Dios nagsiling sa mga Israelinhon nga “tilawan” sia sa pag-uli sang ikapulo, tungud nga kun maghatag sila sa Iya pagapakamaayohon Niya sila.  Personal Sia nga nagpahayag sini: “pagbuksan sa inyo ang mga talambuan sang langit kag iula sa inyo ang pagpakamaayo sa bagay nga wala na sing masudlan” (Mal. 3:10).  Gane, ginapadasig naton ang iban nga maghatag sa Dios agud makabaton sila sang pagpakamaayo nga ginsaad sang Dios.

Apang, ang paghatag sang mga ikapulo kag mga halad indi dapat magdepende sa pagpakamaayo nga aton mabaton.  Sa pagkamatuud, ang paghatag sang ikapulo ginatawag nga “pag-uli” sang mga ikapulo, tungud nga ang tanan nga aton naangkon isa na ka pagpakamaayo gikan sa Dios, tungud nga nahatag na ini sa aton halin sa Iya.  Tungud ini nga ang Dios amo ang aton Manunuga kag ginakilala naton Sia amo nga nagahatag man kita.  Nagahatag kita gikan sa pagpasalamat bangud sa kun ano nga Iya nahimo: gintuga kita Niya, nagasakdag Sia sa aton, nagaatipan sa aton, nagpakamatay sa aton, kag nagapadayun sa pagpabag-o sa aton.  Makita naton ang kinaugali sang pagpasalamat sa paghatag sang ikapulo, elabi nagid sa estorya ni Abraham kag Jacob.

Sa Genesis 14, mabasa naton ang nahanungud sa inaway sa Canaan.  Apat ka mga hari sang Mesopotamia (Hari sang Sinar, Elasar, Elam, kag Goyim) nagpakig-away batok sa lima ka mga hari sang Canaan, nga gikan sa mga siudad sang Sodoma, Gomora, Adma, Zeboiim, kag Bela.  Nagdaug sa sina nga inaway ang mga hari sang Mesopotamia kag nagpanguha sang mga kagamitan kag mga bihag.  Tungud nga si Lot nagaestar sa sina nga duug, nabihag man sia.  Sang nahibaloan ni Abraham nga ang Iya hinablos ginbihag, gin-armasan niya ang 318 niya ka nahanas nga mga alagad kag gin-atubang ang mga soldado sang Mesopotamia.  Ang iya diotay nga mga hangaway nag-atake sa Mesopotamia kag nagdaug.  Ang Dios naghatag kay Abram sang isa ka tumalagsahon nga kadalag-an, kag nakuha niya balik ang tanan nga ginpangkuha upod na si Lot.  

Sa iya dalanon pabalik, si Abram may yara isa ka makakilibot nga pagpakig-atubang sa hari sang Salem nga ginatawag man “sacerdote sang Dios nga Labing Mataas.”  Si Melquisedec nagpakamaayo kay Abram, kag niyan si Abram naghatag sa “sa iya sang ikapulo nga bahin sang tanan” (Gen. 14:20).  Ang Hebreo 7:2, 4 nagpat-ud nga si Abram naghatag sang ikapulo sang kun ano nga yara sa iya.  Si Abram nag-uli sang ikapulo sa Dios tungud nga ang Dios naghatag sa iya sang isa ka tumalagsahon nga kadalag-an.  Natandug sia sang makatalanhaga kag gamhanan nga Dios nga nag-upod sa iya kag nagpakig-away para sa iya.  Ang iya tagiposoon napun-an sang pagpasalamat, kag gane gikan sa pagpasalamat naghatag sia sang ikapulo.

Si Jacob may pareho man nga eksperiensia sang ang iya mga ginikanan nagpadala sa iya pakadto sa iya tiyo nga si Laban agud magpangasawa sang nagasunod sa Dios, sa baylo nga isa ka Canaanhon nga babayi, kag subong man sa pagpangapin sa iya gikan sa iya utod nga si Esau, nga nagdesisyon sa pagpatay sa iya.  Sang nagpakadto sia sa Haran, nakatulog si Jacob sa isa ka duug kag ang Dios naghatag sa iya sang damgo nga kun sa diin nakakita sia sang isa ka hagdan nga nagapasaka sa langit kag ang mga manugtunda nagasaka kag nagapanaug sa sini, kag “sa ibabaw sini nagatindug ang Ginoo” (Gen. 28:13).  Ang Dios nagpamolong sa iya kag nagsaad nga magaupod sa iya kag pakamaayohon sia.  Sang nakabugtaw na si Jacob gikan sa iya damgo, nagpahayag sia sini: “Daw ano ka makakulugmat sining duug! Indi ini iban kondi balay sang Dios, kag ini amo ang gawang sang langit” (Gen. 28:17).  Pagkatapos sina naghimo si Jacob sang isa ka saad nga kun magpakig-upod ang Dios sa iya kaangay sang iya napahayag sa damgo, niyan indi lamang nga ang Ginoo mangin iya Dios, kundi magahatag man sia sa Dios sang ikapulo sang tanan nga butang nga nahatag sang Dios sa iya (Gen. 28:20-22).  Sa liwat, nakita naton ang isa ka tawo nga bangud sa katingala kun sin-o ang Dios kag kun ano ang Iya nahimo, gane gikan sa pagpasalamat nagsaad nga mangin matutum sa paghatag sang ikapulo.

Gane, nagauli kita sang ikapulo gikan sa pagbatyag sang bug-os nga pagpasalamat.  Indi tungud nga makabaton kita sang pagpakamaayo paage sa paghimo sini kundi tungud nga matutum ang Dios kag makatalanhaga sa pag-atipan kag pagsakdag sang aton kinahanglanon sa tagsa ka adlaw.  Si Nehemias nagpakita paage sa iya binuhatan nga ang pag-uli sang ikapulo tama gid ka importante, indi lamang para sa pagsuporta sa buluhaon sang Dios kundi sa pagbulig man sa aton nga kilalahon nga ang tanan nga butang naghalin gikan sa Iya.  Nagahatag kita tungud ang Dios nagahatag sa aton.  Sa sini nga paage, nagapakigbahin kita sa Iya buluhaton para sa katawhan. 

**Inugpahuway**

Ang ikaduha nga aspeto nga ginpatuhuyan ni Nehemias sa sini nga kapitulo amo ang adlaw sang pagsimba, ang Inugpahuway.  Ang mga Israelinhon nagahimo sang mga transaksyon sa negosyo sa mga katawhan gikan sa palibut nga mga duug sa Adlaw nga Inugpahuway sa baylo nga magsimba sa Ginoo (Lev. 23:3).  Si Nehemias nagpamatuk sing labi sa pamaage sang ila pagbantay sa Inugpahuway.

Si Nehemias amo ang gobernador sang duta kag tungud nga malig-on ang iya pagkadiosnon gusto niya masiguro nga ang mga katawhan nagasunod man sa mga pagtudlo sang Dios.  Nakabatyag si Nehemias nga dapat sia mangin estrikto agud mahangpan sang katawhan nga ang Inugpahuway dapat gid mangin balaan.  Dapat mangin isa ini ka adlaw sang pagpahuway sa Ginoo nga kun sa diin ang katawhan sang Dios magahatag sang panahon upod ang pamilya kag mga abyan, kag ang labi ka importante, maghatag sang panahon upod sa Dios.  Paage sa paghimo sang negosyo sa Inugpahuway, ang katawhan sang Dios nagapadula sang kahigayunan para sa pagpakighalobilo sa Dios kag nagakawat man sa ila kaugalingon sang kahigayunan nga mapakita ang gugma kag kabalaka para sa isa kag isa.

Ang Dios nga Manunuga nagatamud sa Inugpahuway bilang tuman gid ka importante, kay kun indi, wala na kuntane niya ini gintuga bilang isa ka pinasahe nga adlaw.  Kun ang tanan nga kinahanglanon nakompleto na sa ikaanum nga adlaw, niyan wala na kuntane gintuga sang Dios ang ikapito.  Apang ginhimo Niya ini agud mahatag sa aton ang isa ka pinasahe nga adlaw bilang isa ka pagpadumdum nga Sia amo ang aton Manunuga kag natuga kita nga magpakighalobilo kag magsalig sa Iya.  Subong man sa sini nga adlaw sang pahuway gikan sa matag-adlaw nga pagnegosyo, ginapapagsik naton ang aton kusug, kag ang labi ka importante, ginarespeto naton ang pamaage sang Dios sa pagsaulog sang kabuhi sang ginhimo Niya nga balaan ang ini nga adlaw.  Indi ini pareho sa iban nga adlaw; isa ini ka balaan nga adlaw.  Ang balaan nagakahulugan nga “ginseparar para” sa isa ka pinasahe nga katuyuan kag “ginpain para” sa nagabayaw nga buluhaton.  Gane, ang mga butang nga aton ginahimo dapat mangin lain gikan sa mga butang nga aton ginahimo sa iban nga mga adlaw sang semana.  Si Jesus mismo nagpabilin sa lulubngan sa adlaw nga Inugpahuway kag nabanhaw pagka Domingo, nagbantay Sia sang Inugpahuway bisan pa sa Iya kamatayon.  Amo ina ka importante ang Inugpahuway para sa Ginoo.

Sa bilog nga Bibleya, ang Dios nagpakita sa aton kun ano ka importante ang adlaw nga Inugpahuway paage sa pagtudlo sa aton nga maglikaw gikan sa mga negosyo kag naandan nga mga hilimoon sa sina nga adlaw kag pasidunggan ang Ginoo sang Inugpahuway.  Ginabuyok Niya kita nga kilalahon ang Inugpahuway bilang “isa ka kalipayan,” bilang “balaan nga adlaw sang Ginoo” kag sa pagpasidungug sa Iya paage sa indi paghimo sang aton kaugalingon nga pamaage, ukon pagpangita sang aton kaugalingon nga kalipayan, ukon pagpamolong sang aton kaugalingon nga mga kalibutanon nga pinolongan.  Ang Dios liwat nga nagsaad sang isa ka pagpakamaayo (Isa. 58:13, 14).  Sa amo man nga paage nga nagsaad Sia nga pakamaayohon kita kun maghatag kita sang ikapulo, nagsaad man sia sang isa ka pagpakamaayo kun bantayan naton ang Inugpahuway suno sa Iya gintudlo, nga wala nagapatuhoy sa aton kaugalingon nga mga handum kundi sa baylo nagadayaw sa Dios sa tanan nga aton ginahimo.  Apang, sa liwat, kaangay sang namitlang sa ikapulo, indi kita magbantay sang Inugpahuway agud makabaton sang pagpakamaayo.  Sa baylo, dapat naton pakabalaanon ini tungud isa ini ka adlaw nga nahatag sa aton bilang isa ka dolot agud magpatuhoy sa kaayo sang Ginoo.

#### Bahin III:  Pag-aplikar sa Kabuhi

**Pag-uli sang Ikapulo**

`1.	Ano ang prinsipyo sa likod sang pag-uli sa ikapulo? Ngaa nagapangabay ang Dios nga euli ang 10 ka porsiento?`

`2.	Maglista sang mga leksyon nga sarang naton maton-an gikan sa pag-uli sang ikapulo?`

**Inugpahuway**

`1.	Ano sa banta mo ang rason nga ang Bibleya wala nagmitlang sing espesipiko gid kun ano ang tanan nga dapat kag indi dapat himoon sa Inugpahuway?`   

`2.	Tan-awa ang masunod nga mga texto nahanungud sa pagbantay sang Inugpahuway: Exodo:16:22-30,  Exodo 34:21,  Exodo 35:3,  Isaias 56:2,  Isaias 58:13, kag Nehemias 17:21.  Isulat gikan sa sini nga mga texto ang mga prinsipyo nahanungud kun paano nga gusto sang Dios nga igakabuhi naton nga balaan ang Adlaw nga Inugpahuway.`

`3.	Tan-awa ang masunod nga mga estorya sa Bibleya nahanungud sa pagbantay sang Inugpahuway:  Marcos 2:23-28, 3:1-6, Lucas 13:10-17, kag Juan 5:1-12.  Magpamalandong sa sini nga mga kasaysayan kag sabta ang masunod nga mga pamangkot:`

`a.	Ano ang ginatudlo ni Jesus nahanungud sa Inugpahuway nga wala nahangpan sang katawhan/lider?`

`b.	Ano ang mga prinsipyo nahanungud sa pagbantay sang Inugpahuway nga aton maton-an gikan sa sini nga mga estorya?`