---
title:  Ang mga Levinhon sa Latagon
date:   09/12/2019
---

`Basaha ang Nehemias 13:10-14.  Ano ang ginapangitaan ni Nehemias sang sulosyon diri?`

Ang mga manug-amba, manugbantay sang ganhaan, kag iban pa nga mga alagad sang templo kinahanglan magbalik sa pagtrabaho sa ila kaugalingon nga kaumhan agud mapakaon ang ila mga pamilya, tungud nga ang buluhaton para sa Dios wala nasuportahan. Ang bug-os nga Sistema bahin sa mga ikapulo-kag-mga halad nga napundar sing mahinalongon nangin walay kapusanan.  Kinahanglan ni Nehemias nga magsugod liwat.  Ang iya ginbuhat nga pagpanghaboy sang tanan nga kasangkapan ni Tobias pagwa sa hulut nagapakita sang pagkadesperado.

“Indi lamang nga ang templo ginpasipalahan, kundi ang mga halad wala man nagamit sing nagakaego.  Nagdolot ini sang pagkadiskoryo bahin sa pagkamaalwan sang katawhan.  Nadula ang ila kaabtik kag kakugi, kag nagaduhaduha sa pag-uli sang ila mga ikapulo.  Ang bahandian sa balay sang Ginoo kulang na sing suporta; madamo sang mga manug-amba kag iban pa nga nagaserbisyo sa pag-alagdan sang templo nga wala nakabaton sang nagakaego nga suporta ang nagbiya sa buluhaton sang Dios agud magtrabaho sa iban nga duug.”—Ellen G. White, Prophets and Kings, p. 670.

Matahum lantawon nga ang bug-os nga Juda nagtipon liwat kag ginpasag-uli ang kun ano nalaglag.  Ang mga katawhan nagdampig kay Nehemias batok kay Tobias kag Eliasib, tungud nakatalupangud sila nga ginhimo ni Nehemias ang bug-os niya nga masarangan para sa kaayohan sang katawhan.  Dugang pa, Ginsalig ni Nehemias ang manugbantay nga posisyon sa templo sa tawo nga iya ginkilala mga matutum kag masaligan.  Ginhatagan sila sang buluhaton para tiponon ang mga ikapulo kag mga halad, siguruhon nga ang mga pagkabutang natago sing nagakaego, kag epanagtag ini sa nagakaego nga dapat magbaton.  Kun sayoron, nagkari si Nehemias kag gingabot ang kurap nga sistema sang pagdumalahan sa daw isa lang ka hinale nga tion.  

Bisan pa nga si Nehemias nagtangdo sang matutum nga mga tawo para sa organisasyon sang templo, ang kurap nga mataas nga sacerdote nga si Eliasib wala nadulaan sang posisyon tungud natugyan ini sa iya paage sa kaliwatan ni Aaron.  Posible nga ang iya buluhaton sa templo napauntat ni Nehemias paage sa pagtangdo sang iban nga tawo para sa pipila ka mga responsibilidad sang mataas nga sacerdote, apang sia man gihapon ang Mataas nga Sacerdote.

`Nagpangamuyo si Nehemias, “Dumduma ako, O Dios ko, nahanungud sini, kag indi pagpanasa ang akon maayo nga mga buhat nga nahimo ko sa balay sang akon Dios kag sa iya mga tulumanon!” (Neh. 13:14).  Ano ang tuman ka tawhanon bahin sa sina nga pangamuyo?`