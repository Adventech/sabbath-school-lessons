---
title:  Nadagtaan nga Pagdumalahan sa Templo
date:   08/12/2019
---

Ang Nehemias 13 nagsugod sa isa ka pagkabalaka nahanungud sa mga Amonhon kag Moabnon nga mga dumuloong/mga manugsimba sa diosdios nga yara sa tunga nila (Neh. 13:1-3).  Ang ini nga mga bersikulo wala nagapamolong nahanungud sa pagtabog sang tawo nga gikan sa lain nga pungsud ukon rasa nga nagasunod sa Dios, kundi nagapatuhoy ini sa pagpain sadtong yara sa lain nga pagtoo—indi konbertido, kundi nagasimba sa diosdios. (Tan-awa man ang Deut. 23:3-6.)

`Basaha ang Nehemias 13:1-9.  Sin-o si Eliasib kag Tobias?  Ngaa nga ang kun ano nga ila ginhimo indi kahalamut-an? Tan-awa ang Neh. 2:10, 19;  3:1;  12:10, 22;  13:28.`

Si Eliasib kag Tobias pareho nga kilala sa libro sang Nehemias.  Si Eliasib mataas nga sacerdote sang pungsud, kag sia ang natugyanan sang templo.  Si Tobias namitlang bilang kaaway nga Amonhon ni Nehemias nga nagapamatuk sang iya buluhaton sa Jerusalem.  Ang pagpakig-alyansa ni Eliasib kag Tobias nagatugda sang isa ka relasyon nga napundar paage sa pag-asawahay sang ila kaliwat.

Bisan pa nga ang record sang kaangtanan sa pag-asawahay wala napreserbar, nakahibalo kita nga si Tobias may yara Judio nga ngalan (nga nagakahulugan “ang Ginoo maayo”), gane posible nga nagikan ini sa isa ka Judio nga ginhalinan.  Ang pamilya sang iya asawa, nga kaliwatan ni Ara, bisan pa nga wala napakilala, ginapatihan nga may kaangtanan sa pamilya ni Eliasib.  Dugang pa, si Sanbalat nga Horonhon, ang isa pa ka kasumpung ni Nehemias, may bata nga babayi nga nakapamana sa anak nga lalaki ni Eliasib.  Gane, ang intriga sa palibut ni Nehemias tuman kadaku bangud nga ang tag-as ranggo nga mga opisyal sang duta may kaangtanan kag nangin magka-alyado batok sa pagdumalahan ni Nehemias.

Sa tion nga wala ang pangulo-puud, ang mataas nga sacerdote naghatag kay Tobias sang isa ka hulut sa templo nga nadesinyo para butangan sang mga ikapulo, mga dolot, kag halad.  Si Tobias nahatagan sang permanente nga puluy-an sa templo, isa ka paage sa paghimo sa iya bilang isa sa mga lider sang pungsud.  Ang mga kaaway ni Nehemias nakaangkon sang kun ano nga ila ginhandum: Pahalinon si Nehemias kag sila na ang magadumala.  Maayo lang kay si Nehemias indi magpabaya kag indi magsugut nga wala sia sing himoon.  

`Ang katawhan bala sang Dios sa bug-os nga kasaysayan—ayhan Judio sa dumaan nga Israel, ukon mga Kristohanon nga nagsunod sa ila sa tion kag pagkatapos sang Bag-o nga Katipan—tama lang kahapos nga pahanugutan ang ila kaugalingon nga mapatalang? Paano naton malikawan sa pagsunod ang ila mga kasaypanan?`