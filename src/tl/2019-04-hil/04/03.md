---
title:  Nagpalig-on ang mga Manalagna
date:   21/10/2019
---

Makasusubo kay ang pagpamatuk nga naatubang sang mga Judio gikan sa mga pungsud sa ila palibut nga napahayag sa Esdras 4—6, nagdolot sa ila nga mahadluk kag indi na magpadayun sa pag-obra sang templo.

Kaangay sa namitlang sang una, ang Esdras 4:6—6:22 wala nasulat sa pasunod nga hitabo.  Gane, tan-awon naton ang kapitulo 5 antes ang kapitulo 4.

`Basaha ang Esdras 5:1-5.  Ngaa nga ginpadala sang Dios sa mga Judio sila ni propeta Hageo kag Zacarias?  Ano ang resulta sang ila pagpanagna?`

Ang mga Judio nag-untat sa pagtukod bangud nahadluk sila.  Apang ginpadala sila sang Dios sa Juda agud tukoron liwat ang templo kag ang syudad, kag may yara Sia sang plano.  Tungud nga nahadluk sila, dapat may himoon Sia agud mapalig-on sila.  Gane, nagtawag Sia sang duwa ka manalagna agud magpatunga.  Ang pagpamatuk sang tawo wala nagapauntat sa Dios; bisan pa nga ang mga Judio nakadugang sa sini nga pagpamatuk bangud sang ila mismo binuhatan, wala sila ginpabay-an sang Dios.  Nagpanghikot Sia paage sa mga manalagna agud mabuyok kag matulod sila sa pagpadayun.

`Basaha ang Hageo 1.  Ano ang mensahe para sa ila, kag ano ang sarang naton makuha gikan sa sini para sa aton kaugalingon?`

“Ang mga propeta nga sila ni Hageo kag Zacarias gintawag para masolbar ang problema.  Paage sa makatalandug nga mga testimonya ang ining gintangdo nga mga mensahero nagpahayag sa katawhan sa kabangdanan sang ila mga kabudlayan.  Ang mga propeta nagpahayag nga ang indi pag-angkon sang pag-uswag resulta sang indi pag-una sa kabubut-on sang Dios.  Kun nagpasidungug lang ang mga Israelinhon sa Dios, kun nagpakita lang sila sa Iya sang respeto kag pagtahod, paage sa paghunahuna nga ang pagtukod sang Iya balay amo ang ila una nga buluhaton, naagda tane nila ang Iya presensya kag pagpakamaayo.”—Ellen G. White, Prophets and Kings, pp. 573, 574.