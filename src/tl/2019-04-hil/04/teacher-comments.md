---
title:  Ang mga guro ay nagsabi
date:   25/10/2019
---

### Bahin I:  Kabilogan nga Paglantaw

**Importante nga Texto**: Esdras 5:5,  Nehemias 4:20

**Patuhuyan sang Pagtoon**:  Esdras 4:4-24;  Esdras 5, 6; (tan-awa man ang Nehemias 3, 4 kag Nehemias 6:1-13 para sa kompleto nga impormasyon);  Daniel 10:12, 13, 20.

Ang ini nga leksyon nagapasangkad sang mga estorya bahin sa pagpamatuk nga naatubang sang tagsa ka grupo sang mga nagbalalik samtang ila ginatukod liwat ang templo, syudad, kag mga pader, una sa panahon sang gobernador nga si Zerubabel, sunod ni Esdras nga sacerdote, kag ang katapusan amo ang gobernador nga si Nehemias.  Bisan pa nga ang mga estorya wala tanan nasulat nga suno sa pasunod sang mga hitabo (ang iban nga mga bahin sang libro ginsugpon sing tingob suno sa ila tema), sarang naton matingob ang pasunod sang mga hitabo base sa mga hari nga ginamitlang sa tagsa ka sulat kag sang reklamo batok sa mga Judio.  

Bisan pa sang kamatuuran nga ang pagtrabaho nauntat sang madamo nga beses tungud nga ang mga katawhan nahadluk sa pamahog gikan sa palibut nga mga pungsud ukon mga hari kag nadulaan sila sang pagtoo sa proteksyon sang Dios, ang Ginoo nagapadala permi sang mga lider nga nagapadasig sa katawhan nga magpadayon sa pagtukod.  May mga tinion nga nagalambot sa malawig nga tinuig antes mapadayun ang proyekto, apang wala ini napatumbayaan sing lubos.  Gusto sang Dios nga ang mga Israelinhon magbalik sa Dutang Saad kag nagaupod Sia sa ila sa pihak sang mga pagpamatuk, pagpakanubo, kag sa mga tinion nga may kapintas batok sa ila.  Kay bangud nga mabudlay sang isa ka butang wala ini nagakahulugan nga wala nagtawag ang Dios sa aton nga himoon ini.  Ang Dios nagapangabay sang dalagku nga mga butang gikan sa ordinaryo nga mga tawo, kag sia mismo ang nagasakdag kun ano ang aton kinahanglanon agud mahimo ini.  Sa Esdras kag Nehemias, ginhikot sang Dios ang mga lider kag mga manalagna agud magmalig-on batok sa mga nagapamatok.

Ang Dios nagatamud permi sa matinoohon nga mga katawhan nga nagasalig sa Iya sa pihak sang komplikado nga mga sitwasyon agud makapatunga Sia para sa ila kag mahimo ang Iya buluhaton.  Ang Dios nagapadya sang pagbinuligay, may kabubut-on nga magpadayun, kag determinasyon nga himoon ang Iya nahatag nga buluhaton.

### Bahin II:  Komentaryo

**Pasunod sang Buluhaton sa Esdras**

*Sa Idalum ni Gobernor Zerubabel*

- 537-535 B.C.—pagtukod liwat sang halaran kag sadsaran sang Templo (Esdras 3)
- 535-520 B.C.—napabay-an ang trabaho bangud sang daku nga pagpamatuk (Esdras 4-6)
- 520-515 B.C.—nabalik ang pagtrabaho sa idalum sang pagministeryo ni Hageo kag Zacarias
- 515 B.C.—Nakompleto ang Templo (Esdras 6:13-22)

**Antes kay Esdras**

- 465-464 B.C.—pagpamatuk sa pagtukod liwat sang Jerusalem (Esdras 4:7-23)—Si Artaxerxes nagpauntat sang pag-obra sa una nga tinion sang iya paghari

**Esdras**

- 457 B.C.—nag-abot si Esdras sa Jerusalem (Esdras 7) samtang ang pag-obra nauntat

Ang Esdras 3 nagmitlang sang pagtukod liwat sang halaran kag sadsaran sang templo, nga natabo sang 537-535 B.C. bilang resulta sang mando ni Ciro (Esdras 1:1—2:70).  Pagkatapos sang una nga pagsaulog (Esdras 3:10-13), napabay-an ang olobrahon (Esdras 4:1-5) tungud sang makusug nga pagpamatuk, nga nagsugod sang mga 535 B.C. kag nagpadayun tubtub 520 B.C. (para sa detalye, tan-awa ang Esdras 4:24 tubtub 6:12).  Ang Esdras 4:6 malip-ot nga naglaragway sang pagpamatuk sa pagtukod sa idalum ni Xerxes (486-465 B.C.).  Sunod sa Esdras 4:7-23, aton mabasa ang pagpamatuk sa nahauna nga tinion sang paghari ni Haring Artaxerxes.  Ang Esdras nagalakip sang mga kopya sang mga sulat nga napadala sa kay haring Artaxerxes kag Dario.  Ang sulat nasulod sa Aramaic samtang nga ang iban sa libro nasulat sa Hebreo, nagakahulugan nga isa ini ka opisyal nga dukomento nga napreserbar sa linggwahe nga ginagamit para sa pangpubliko nga dukomento sa sina nga tion.  (Ang Aramaic isa ka pangkabilogan nga linggwahe sa sina nga tion, kaangay sang English subong.)  Sang 520 B.C., pagkatapos sang 15 katuig nga pagpamatok, ang manalagna nga si Hageo nagbuyok sa katawhan nga padayunon ang pagtukod sang templo (basaha ang iya lima ka malip-ot, gamhanan nga mga wali sa libro sang Hageo).  Si propeta Zacarias nagbuylog sa pagsuporta, nga nagresulta sa pagkahuman sang templo sang ubos sa lima ka tuig kag ang pagdedikar sini sang Marso 515 B.C. (Esdras 6:13-18), ginsundan sang pagsaulog sang Pascua pagkatapos sang isa ka bulan (Esdras 6:19-22).

*Daniel 10:12, 13, 20*  

Ginpreparar sang Dios ang tanan nga butang para sa Iya katawhan agud matukod liwat ang templo sa Jerusalem pagkatapos sang ila pagbalik gikan sa pagkabihag sa Babilonia.  Sia mismo ang nagapauntat sa mga upang kag nagabukas sang pamaage para sa Iya buluhaton.  Suno sa Daniel 10, ang manugtunda nga si Gabriel kag Miguel (isa pa ka ngalan ni Jesus Cristo) nagapakig-away sa hunahuna sang mga hari sang Persia nga si Ciro kag ang iya anak nga lalaki nga si Cambyses, agud makumbinse sila nga palig-onon ang ginahimo nga pagtukod bisan pa ang mga mahisaon nga kaaway sang Israel makasulay sa ila nga pauntaton ang buluhaton sa pagpasag-uli sang templo.  Ang Dios nagapanghikot sa sini nga mga hari agud mabutang sa ila hunahuna ang paghatag sang pabor sa katawhan sang Dios nga makaangkon sang isa ka duug nga makasimba sa buhi nga Dios.  Makasusubo nga ang mga Judio nadiskoryo kag nag-untat sa pagtukod sa sini nga tion bisan pa nga ang Dios yara nagaupod sa ila.  Ang pagtukod napadayun sang nag-abot si propeta Hageo.

Ang ini nga sitwasyon nagapaandam man sa aton batok sa pagkakulang sang pagtoo kag katalaw nga wala nagasunod sa pagdumala sang Dios sang nagpreparar Sia sang paage sa aton agud padayunon ang paghimo sang Iya kabubut-on.  Apang, ang pagtuytuy sang Dios mas maayo sang sa aton pinakamaayo nga nahunahunaan ukon mga plano.  Apang dapat naton saligan ang Iya pagtuytuy kag sundon ang Iya pagdumala.  Makasiguro kita nga ang Iya mga plano kag pagtudlo pinakamaayo, kag ang aton kauswagan yara permi sa Iya hunahuna.

*Hageo kag Zacarias*

Si propeta Hageo kag Zacarias nag-abot sa estorya pagkatapos sang 15 ka malawig the tinuig nga pagpamatuk sa pagtukod.  Ang katawhan nadiskoryo kag nag-untat sa pag-obra liwat sang templo.  Gintawag kag gintuytuyan sang Dios ang ini nga mga manalagna para magpamolong sa katawhan agud mabuyok sila nga magpadayu sa pagtukod bisan pa sang makusug nga pagpamatuk.  Ginpalig-on sila sang Dios agud indi mahadluk.  Nagaupos Sia sa ila, kag ang Iya presensia magasakdag sa ila.

Nagpahayag ang Dios sa katawhan nga may pamangkot: “Tion bala ini sa inyo sa pagpuyo sa inyo mga balay nga nakisamihan, samtang ining balay guba?” (Hageo 1:4).  Ton-e ang tanan nga hitabo nga kun sa diin makita ang polong nga nakisamihan (safun) sa Bibleya bahin sa proyekto sang pagtukod kag makakita ka sang isa ka butang nga makagalanyat.  Ang tanan nga mga ehemplo sini konektado sa cedro (1 Hari 6:9,  1 Hari 7:3,  1 Hari 7:7,  Jer. 22:14).  Gane, Gintawag sang Dios ang balay sang Iya mga katawhan (Hageo 1:4) nga “nakisamihan” tungud wala ini nahimo sa materyal nga naandan gamiton sa sina nga duug.  Ano ang problema sa cedro nga kahoy? Sa orihinal, ang mga Judio nagaorder sang cedro nga kahoy gikan sa Lebanon agud matukod ang templo.  Ang templo dapat matukod suno sa modelo nga ginplastar ni Solomon nga nagagamit sang mga bato kag kahoy nga Cedro.  Nagplano sila nga magamit sang kahoy nga cedro para sa panel sang templo.  Apang, sang ang nagapamatuk “nagpwersa” sa ila nga mag-untat sa pag-obra sang templo, ang ila mga kahoy nagahigda lamang sa duta.  Ngaa nga indi nalang paggamiton ini? Bisan pa nga gingamit nila ang kahoy nga para sa Iya templo sa pagtukod sang ila kaugalingon nga balay, ang Dios nangita sang iban nga solusyon.  Ginpakadto niya sila sa mga bukid sa pagkuha sang mga kahoy didto para gamiton sa pagtukod sang Iya balay.  Wala nagakinahanglan ang Dios sang pinakamalahalon nga mga materyales para sa Iya kaugalingon nga balay.  Sa baylo, gusto lamang Niya sang isa ka balay agud makapuyo Sia upod sa ila.

Ang pinaka importante amo nga gusto sang Dios nga ang Iya katawhan maghandum sang Iya presensia nga mag-upod sa ila, nga amo ang katuyuan sang Iya templo.  Ang daku nga problema amo ang ila indi tampad nga tagiposoon—ang wala natapos nga templo isa lang ka palatandaan sang ila pagpabaya.  Kun ang isa ka tawo tampad sa isa ka buluhaton ukon sa isa ka tawo, indi sia mahapos pauntaton sang mga nagapamatuk.  Ang kakulang sa pagtrabaho nagapakita sang kalulang sa pagkatampad sa bahin sang katawhan sang Dios. Apang, ang pagpadasig gikan sa Dios nagapukaw sa katawhan gikan sa ila pagkauyaya kag kahadluk kag nagabuyok ini sa ila nga suguran liwat ang buluhaton sa templo.  Nahuman nila ang templo pagkatapos sang lima ka tuig.  Kun kis-a naanad kita sa matawhay kag komportable.  Ang aton kinahanglan amo ang isa ka pagpadumdum kun ano ang importante sa kabuhi.

**Pasunod sang Buluhaton sa Nehemias**

- 445/444 B.C. Nag-abot si Nehemias sa Jerusalem (Nehemias 1 kag 2)
- Ginpamatukan ang buluhaton (Neh. 2:11-20,  Neh. 4:1-23,  Neh. 6:1-14)
- Pagkatapos sang 52 ka mga adlaw (kulang gamay sa duwa ka bulan) ang pader natapos (Neh. 6:15-19)

*Nehemias 4*

Si Sabalat, nga upod ni Tobias nga nagkontrolar sang Samaria sa naaminhan sang Juda, nagpahog kay Nehemias kag nagyaguta kag nagtamay sang mga Judio.  May kaangtanan sia sa mga Judio paage sa kaliwatan sang Mataas nga Sacerdote (paage sa kasal) kag gane nakabatyag sia nga ang iya gahum sa pungsud sang mga Judio mangin limitado kun mapasag-uli na nila ang pader.  Nagapati sia nga ang mga Judio indi pagid makusog, kulang pa sila, kag ang ila buluhaton tama kadaku para sa ila.  Nagsiling sia nga ang mga Judio indi gid makatukod liwat sang pader. Ang iba nga mga lider sang rehiyon nagpakig-upod ky Sanbalat para mapauntat ang mga Israelinhon.  Ang Arabia naidalum sa pagdumala ni Gesem kag yara sa nabagatnan nga teritoryo sa idalum sang Juda; Ang mga Amonhon nagapuyo sa sidlangan nga yara sa teritoryo sang Persia; kag ang Asdod sa nakatundan sang Juda.  Gane, ang Juda nalibutan gid sing bug-os  sang nagapamatuk nga mga pwersa.  Samtang nga ang katawhan sang Juda nahadluk, ginkabig ni Nehemias nga isa ini ka hayag nga insulta sa Dios kag sa pungsud sang mga Judio.  Ang ngalan sang Dios kag ang ngalan sang Israel ginpakahuy-an sang mga kaaway, gane nagpanawag sia sa Dios nga “pamatian” kag “nga pabalikon sa ila kaugalingon nga olo ang ila pasipala” (Neh. 4:4).  Wala sia nagbalos kundi gintugyan niya ang tanan sa kamut sang Dios.  Sigurado si Nehemias nga ang Dios nagtuytuy sa iya nga dumalahan ang pagtukod liwat sang pader, nga napamatud-an paage sa nagpabor nga reaksyon sang hari kag subong man sang katawhan sang Israel.  Tungud nga ang nagapamahog nga mga polong sang ila kaingod nagapabilin sa ila paminsaron kag nagpahadluk sa ila, ginbuyok ni Nehemias ang katawhan nga “magpakig-away” tungud nga ang Dios “daku kag makakulugmat” (Neh. 4:14), kag “magapakig-away Sia para sa aton” (Neh. 4:20).  Gintipon ni Nehemias ang mga Judio kag ginbahinbahin sila sa grupo nga napun-an sang mga hinganiban para sa pagpakig-away sa tagsa ka luwang sang pader, nagpahanugut ini sa ila mga kaaway nga makita sila.  Ginpahayag niya sa kalibutan nga handa sila sa kun ano man nga pag-atake.

Ang iya estratehiya nagmadinalag-on; ang plano sang mga kaaway nabalabagan.  Ang mga Judio napadumdum nga magsalig sa Dios kag indi pagpahanugutan ang mga kaaway nga katawhan nga mangin mas daku kun tan-awon sang sa ila Dios.  Sa pihak sang pipila ka iban pa nga mga pagpamahog sa mga Israelinhon, nagpadayun sila sa pagtrabaho tubtub nga mahuman ang pader sa sulod sang 52 ka adlaw nga pag-obra (Neh. 6:15).

### Bahin III:  Pag-aplikar sa Kabuhi

Ang pasunod sang pagtrabaho kag pag-untat, pagtrabaho kag pag-untat nagapadayun bangud sa kahadluk kun ano ang pagahimoon sang katawhan sa ila.  Pagpamahog sang mga kaaway, mando sang hari nga untatan ang pag-obra, kag ang gamay nila nga kadamuon nangin kabangdanan tanan nga mag-untat sila sa ila ginaobra.

1.	Ano ang ginhimo ni propeta Hageo agud mabuyok ang mga Judio nga magbinuligay sila sing tingob nga madinaugon sa pagtukod liwat sang templo?
2.	Ano ang matabo kun ginapabalikbalik naton sa aton paminsaron ang kun ano nga posible matabo?  Magapalala lang ini sang sitwasyon, indi bala?  Ginakabalak-an naton ang aton kaugalingon nga basi magbalatian tubtub nga ang resulta mas nangin malala pa sa bagay nga ang aton ginahaumhaum kag imahinasyon nagapalayo sa aton nga magsalig sa Dios kag magpadayun sa aton ginahimo.  Ang mga upang ginatan-aw nga daw mas daku pa sang sa kabuhi, kag nagakalipat kita nga ang Dios nagsaad nga “magapakig-away para sa aton.”  Sa baylo sina, paano kita mangin kaangay ni Nehemias nga nagaangkon sang isa ka malig-on nga pagtoo nga sa pagkamatuud ang Dios magaupod sa aton?
3.	Ano nga mga kinaiya sang pagdumala ang maton-an naton gikan kay Nehemias samtang nagapalig-on kita sa mga katawhan nga yara sa aton palibut?
4.	Ano nga mga butang ang nagapahadluk kag nagpalikaw sa imo gikan sa paghimo sang buluhaton sang Dios?
5.	Ano ang imo sarang mahimo para mapalig-on yadtong mga tawo nga bangud sa kabudlayan sang kabuhi, nahadluk sa mga panghangkat nga magaabot sa ila kag may pagduhaduha sa pagsalig nga ang Ginoo “magapakig-away para sa ila”?  