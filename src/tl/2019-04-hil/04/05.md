---
title:  'Si Nehemias Naghimo sang Tikang (444 B.C.)'
date:   23/10/2019
---

`Basaha ang Nehemias 4.  Ano ang nahimo sang mga Judio sa idalum sang pagpangulo ni Nehemias agud pakigbatoan ang nagapamatuk?  Ngaa nga importante para sa ila nga ehanda ang ila kaugalingon sa pagpakig-away, sa baylo nga wala lang sang himoon, nga nagapati nga ang Dios magapangapin sa ila?`

Pagkatapos nga nasugdan kag nauntat, ang katawhan nagsugod sa pagtrabo liwat.  Nangamuyo ang mga Judio, kag niyan si Nehemias nagbutang sang aktibo nga manugbatay.  Ang katawhan nagabaylohanay sa pagbulosbulos ila pwesto sa adlaw kag gab-e agud mangin handa para sa magaabot nga pag-atake.  Gin-organisar man ni Nehemias ang katawhan sa palibut sang pader nga may mga hinganiban agud nga ang tagsa ka pamilya mangin handa sa pagpakig-away.  Dugang pa, ginbahinbahin niya ang iya mga alagad sa duwa ka grupo, nga ang isa nagatrabaho kag ang isa nagakapyot sang mga armas.  May yara man pinasahe nga pagsakdag para sa tanan nga nagatrabaho sa pader, tungud nga malapit sila sa peligro.  Ang kada isa nga nagatrabaho nagakapyot sang espada sa isa ka kamut kag sa piyak tisa/bato kag palitada para sa pader.  Preparado sila sa pag-atubang sa mga nagapamatuk.  Ginhimo nila ang ila masarangan; ginhimo sang Dios ang iban.  Ang pagtoo ni Nehemias sa proteksyon sang Dios makapalig-on.  Apang, wala sia nagpungko lang kag nagpaabot nga himoon sang Dios ang tanan nga butang.  Ginpreparar nila ang pinakamaayo sang ila masarangan.  

Ang duwa ka mga tinaga nga, “Dili kamo magkahadluk sa ila. Dumduma ang Ginoo, nga daku kag makakulugmat, kag pakig-away kamo tungud sa inyo mga utud, sa inyo mga anak nga lalaki, sa inyo mga anak nga babayi, sa inyo mga asawa, kag sa inyo mga balay” (tan-awa ang Neh. 4:13, 14), kag “ang aton Dios magapakig-away para sa aton” (tan-awa ang Neh. 4:19, 20) pipila sa mga pinakamakapalig-on nga mga tinaga nga makita sa Bibleya.

Ang mga Judio pwede makauntat liwat sa pagtukod tungud sang nagapadayun nga pagpamatuk, apang, sa sini nga tion, sa baylo nga madumalahan sang kahadluk, nagkapyot sila sa saad nga ang Dios magapakig-away para sa ila.  Kun makasugata kita sang pagpamatuk para sa ngalan sang Dios, para sa aton pagtoo, ukon para sa kun ano nga ginapahimo sang Dios sa aton, dapat naton dumdumon nga “Ang Dios magapakig-away para sa aton.”

Sang ulihi, natalupangdan sang mga Judio nga ang Ginoo yara sa likod sa kun ano nga ila ginahimo, kag naghatag ini sa ila sang kaisog nga magpadayun.

`Ngaa importante ang paghibalo nga ang kun ano nga imo ginahimo kabubut-on sang Dios?  Gane, ang importante nga pamangkot nga dapat epamangkot amo ini: Paano ko mahibaloan nga ang kun ano nga akun ginahimo kabubut-on sang Dios?`