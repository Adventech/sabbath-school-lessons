---
title:  'Paghimo sang isa ka “Daku nga Buluhaton”'
date:   24/10/2019
---

`Basaha ang Nehemias 6:1-13.  Ngaa nga gintalupangud ni Nehemias ang iya buluhaton sa Jerusalem bilang isa ka “daku nga buluhaton” (Neh. 6:3)? Ano ang mga pagpaninguha sa sini nga sitwasyon agud mapunggan sia?`

Ang kapitulo 6 naglaragway sang madamo nga pagtinguha sa kabuhi ni Nehemias.  Si Sanbalat kag Gesem nagapadayun sa pagpadala sang sulat kay Nehemias agud mapakadto sia sa ila para sa isa ka paghinun-anon.  Apang, ang paghinon-anon didto matabo sa kapatagan sang Ono, nga amo ang duug sang mga kaaway, gane nagpahayag ini sa matuud nga tuyo sang ila imbitasyon.  Si Sanbalat, Tobias, kag Gesem nakakita sang kahigayunan nga magalambot lamang tubtub nga mahuman ang pader kag maserad-an ang ganhaan.  Ang mga Judio may proteksyon sang Hari sang Persia, gane ang ila kaaway indi makadaug sa ila paage sa isa ka hayag nga pag-atake.  Apang, kun makuha nila ang lider, mapahina nila ang pag-uswag ukon basi madula pa nila ang mga Judio sa walay katubtuban.  Wala gid sila nag-untat.  Bisan pa nga wala nagasabat si Nehemias, padayun sila gyapon sa pagpaninguha.  Siguro natak-an na si Nehemias sa ila.  Nagsabat sia sa ila paage sa pagpahayag nga, “nagahimo ako sang daku nga buluhaton” (Neh. 6:3).

Paage sa talaksan sang kalibutan, si Nehemias nagahimo sang isa ka daku nga buluhaton bilang isa ka manugtagay sang hari, nga isa ka dungganon nga trabaho, isa sa pinakamataas sa duta nga kun sa diin nageserbe sia bilang manuglaygay sa hari.  Apang ang pagtukod sang isa ka syudad nga naguba, nga wala sang makita nga kalibutanon nga importansya? Amo ina ang gintawag niya nga dakung buluhaton? Ginkabig ni Nehemias ang buluhaton para sa Dios bilang isa ka “daku” kag mas importante tungud nga ang pagpasidungug sa ngalan sang Dios sa Jerusalem nabutang sa katalagman.

Subong man, sang ginpatuman sang Dios ang mga pag-alagdan sa santuario, Iya ginpundar ang pagkasacerdote.  Agud mapabilin nga mangin balaan ang santuario kag pinasahe sa paminsaron sang katawhan, ginapahanugutan Nya lamang ang mga sacerdote nga amo ang maghimo sang buluhaton sa sulod sang templo.  Kun sa aton lamang kaugalingon, mabudlay para sa aton nga makita ang pagkabalaan sang Dios; gane, ang Dios naghimo sang pagsakdag agud mabuligan ang mga Israelinhon nga magpalapit sa presensya sang Dios nga may pagtahud.  Si Nehemias nakahibalo nga ang luwang sang templo para sa tanan, apang indi ang sa sulod nga hulut.  Paage sa iya mga polong, nahanungud sa pagkitaay sa sulod sang templo, ind ilamang nga si Semaya nagpahayag sang iya kaugalingon bilang isa ka dimatuud nga manalagna paage sa pagtugda sang butang nga nagakontra sa pagtudlo sang Dios, kundi subong man ginpadayag niya ang iya kaugalingon bilang isa ka traidor.

`Ano ang mga paage subong nga bisan pa wala sang dutan-on nga santuario makabantay kita sang pagbatyag bahin sa pagkabalaan sang Dios?  Paano ang pagtalupangod sa pagkabalaan sang Dios nga baliskad sa aton pagkamakasasala, makabuyok sa aton sa pagtalupangud sang kruz ni Cristo?`