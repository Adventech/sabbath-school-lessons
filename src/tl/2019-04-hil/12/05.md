---
title:  Binuhatan ni Esdras
date:   18/12/2019
---

`Basaha ang Esdras 10.  Paano ginsolbar ni Esdras kag sang mga lider ang isyu sang pagpangasawa sa iban nga lahe?`
                                      
Sing tingob, ang bug-os nga kadam-an nagdesisyon nga bulagan ang ila mga dumuloong nga asawa.  Ang makatilingala kay bisan pa ang ila mga katiayon nagsugut sa plano, magluwas lamang sa apat ka lalaki nga ginmitlang ni Nehemias ang ila ngalan sa Nehemias 10:15.  Ang mga Judio nagsaad nga sikwayon ang ila mga tiayon, kag naglambot sa tatlo ka bulan agud mapatuman ang plano.  Sa ulihi, 113 ka mga lalaki nga Judio ang nagsikway sang ila mga asawa nga dumuloong (Esdras 10:18-43).  Tama ka talalupangdon kay ang katapusan nga bersikulo (Esdras 10:44) nagpahayag nga ang iban sa ila may yara na sang mga kabataan.  Ang pagsikway sang mga iloy kag pamilya nga may mga kabataan daw indi makatarungan ukon indi ensakto para sa aton.  Apang, dapat naton dumdumon nga isa yadto ka pinasahe nga tion nga kun sa diin ang Dios nagsugod liwat sa pagpakigrelasyon sa mga Judio, kag sila man sa Iya.  Ang pagsunod sing bug-os sa Dios nagakinahanglan sang tuman kadaku nga talaksan. 

Ang napat-ud nga pinolongan nga gingamit sa Esdras 10:11, 19 para sa “bulag kamo” (badal) kag “isikway” (yatza’) wala nagamit sa bisan diin nga bahin sang Kasulatan para sa pagbulagay.  Posible nga nakahibalo si Esdras sang terminolohiya nga ginagamit permi para sa pagbulagay, apang nagdisisyon sia nga indi paggamiton ini.  Gane maathag nga wala ginakabig ni Esdras nga legal ang pag-asawahay nila pagkatapos matukiban nga naglapas sila sa mando sang Tora.  Kun sayoron, ang pag-asawahay nangin walay kapuslanan tungud nagkontra ini sa kasogoan.  Ang proseso sang ila pag-asawahay indi legal.  Apang, wala kita nahatagan sang impormasyon kun ano ang natabo sa sadto nga mga asawa kag mga kabaatan kag kun ano ang nangin epekto sang sini nga hinimoan sa kumyunidad.  Suno sa kinabatasan sa sina nga tion, ang bana nga nagbulag dapat mag-asikaso sa pagsaylo sang ila ginbulagan nga asawa kag mga kabataan.  Ang asawa naandan nga magabalik sa puluy-an sang ila amay.

Apang, pagkaligad sang mga panahon, ang iban nga mga lalaki nga Judio nagsugod liwat sa pagpangasawa sang indi tumuloo, kag posible nga ang iban nagbalik sa mga asawa nga ila ginsikway.  Ang umalagi lamang nga madolot sang solusyon resulta sang tawhanon nga kinaiya kag sang nagasaka panaug naton nga katutum sa Dios.  Bisan pa yadtong nagakabig sa aton kaugalingon bilang malig-on nga tumuloo dapat magbaton nga may mga tinion nga makulangan ang aton dedikasyon sa Dios.  Sing makasusubo, ang katawhan nagapakigbato pa sa ila pag-una sa Dios.      

`Ano ang imo eksperiensia bahin sa tion nga “nakulang ang imo dedikasyon sa Dios”? Ano ang imo naton-an gikan sa sina nga eksperiensia?`