---
title:  Ang Pagsabdong ni Nehemias
date:   16/12/2019
---

`Basaha ang Nehemias 13:26, 27.  Ano ang ginapakita sini nahanungud kun daw ano ka importante ang kasaysayan sa Bibleya para sa pagpahibalo sa aton nahanungud sa peligro sang pagsipak gikan sa ensakto nga dalan?`

Si Solomon natuytuyan sa madalum nga pagpakasala bangud sang pagpili nga iya nahimo.  Nagakaego lang ang paghambal nga si Solomon amo ang nagdolot sang iya kalaglagan paage paglapas sa mando sang Dios para sa mga hari sang Israel: “Kag dili sia (ang hari) magpadamu nga sa iya sing mga asawa, agud nga indi magpahilayo ang iya tagiposoon…” (Deut. 17:17).  Ang kabuhi ni Solomon ginagamit bilang isa ka negatibo nga ehemplo: indi lamang nga nagpangasawa sia sang sobra sa isa ka asawa, kundi nagpili man sia sang mga babayi nga indi sumilimba sang Dios, kaangay sa ginapatalupangod ni Nehemias.

`Ngaa ensakto si Nehemias sa iya pagsabdong sang pungsud bangud sa pagpangasawa sang mga pagano?  Gen. 6:1-4;  Gen. 24:3, 4;  Gen. 28:1, 2;  Deut. 7:3, 4;  kag 2 Cor. 6:14.`

Ang mando nga indi magpangasawa sang iban nga lahe indi nahanungud sa laye sang ila pungsud kundi nahanungud sa pagsimba sa mga diosdios.  May mga katawhan man sa Bibleya nga nagpangasawa sang indi-Israelinhon.  Si Moises nagpangasawa kay Zipora nga isa ka Midiahanon; Si Boas nagpangasawa kay Rut nga isa ka Moabnon.  Sa baylo sini, ang isyu bahin sa pagpangasawa sang iban nga lahe nagakabalaka sa pagpangasawa sang isa nga yara sa lain nga pagtoloohan ukon wala sing pagtoo.  Ang problema amo nga ang katawhan sa panahon ni Esdras kag Nehemias wala nagpili nga magpangsawa sang mga tumuloo sa Dios.  Si Richard M. Davidson, sa libro nga Flame of Yaweh (Peabody, Mass.: Hendrickson Publishers, 2007), nagpahayag nga: “Ang plano sang pag-asawahay sa Eden… nagapanawagan sang bug-os nga pagsakdaganay sang duwa ka magtiayon sa espirituhanon nga pagtoo kag sang iban pa nga mga importante nga kinaiya.”—Pahina 316.  Ang mga pagano nga asawa sa sini nga estorya wala nagsikway sang ila pagsimba sa mga diosdios.  Bangud sini, posible nga mas nasuboan si Nehemias sang sa nagakaakig bangud sa pagpili nga nahimo sang katawhan, tungud para sa iya nagapakita ini sang kakulang sa matuud nga pagkatampad sa Dios.

Ang Bibleya naghatag sa aton sang sulundan nga magapabilin sa aton nga mangin konektado sa Dios kag nadesinyo agud mapasangkad ang aton kalipay.  Sa amo man nga paage, ang mando nga mangin magkapareho sang pagtoloohan sa pag-asawahay magabulig sa aton padulong sa isa ka maayo nga pagkabuhi kag makapadasig sa pareho nga debosyon sa Dios.

`Ano nga mga prinsipyo ang aton makuha gikan sa sini nga mga hitabo nga sarang makabulig sa aton nga mapangapinan ang aton pagtoo kag ang iya sang aton pamilya?`