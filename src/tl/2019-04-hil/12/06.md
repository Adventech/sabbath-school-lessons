---
title:  Ang Pag-asawahay Subong
date:   19/12/2019
---

Gikan sa aton nakita kay Esdras kag Nehemias nahanungud sa pagpangasawa sang iban nga lahe, maathag nga ginaseryoso sang Dios ang pag-asawahay, kag amo man kita sina dapat.  Dapat aton gid pangamuyuan ang kapares sa aton kinabuhi, kag eupod ang Dios sa disisyon nga pagahimoon.  Kag dapat magdesisyon kita nga mangin matutum sa mga prinsispyo sang Dios, nga sarang makapangapin sa aton gkan sa tuman nga kasub-anan kag pag-antos.

`Tan-awa kun ano ang reaksyon ni Pablo bahin sa sini nga isyu kun ang isa ka kristonahon may indi tumuloo nga kapares sa kinabuhi.  Ton-e sing maayo ang 1 Corinto 7:10-17.  Paano kita mag-atubang subong sa mga nag-asawahay nga indi pareho ang pagtoloohan?`

Tungud nga wala kita sang maathag nga mando sa Bibleya kun ano gid ang himoon sa pag-asawahay sang indi pareho ang pagtoloohan, indi mangin mainalamon kag nagapamatuk sa katuyuan sang texto kag sa prinsipyo sini ang pagdoso nga ang pagbulag gikan sa indi tumuloo nga katiayon amo ang nagakaego nga dapat himoon kag base sa kasaysayan ni Esdras dapat amo ini ang epatuman.  Ang sitwasyon nila ni Esdras kag Nehemias isa lamang yadto ka tion nga hitabo kag suno sa kabubut-on san Dios (Esdras 10:11), tungud ang palaabuton kag pagsimba sang bug-os nga kumyunidad sang Israel yara sa peligro.  Nagakadula ang ila kinaiya bilang mga sumilimba sang isa ka buhi nga Dios.

Nakahibalo kita nga sa pagpahamtang sang mga Judio sa Egipto, ang mga lider nagpahanugut sa pagpangasawa sang iban nga lahe kag amat-amat nga nagtubo ang nasimpon nga relihiyon sa Dios kag sang iya pagano nga upod, ang Diosa nga si Anat.  Dugang pa, ang kaliwatan sang Mesias mangin peligro.  Gane, ining isa lang ka tion nga hitabo indi dapat kabigon bilang isa ka rason para sa pagbungkag sang pag-asawahay kag mga pamilya kun ang tumuloo magpangasawa sang indi tumuloo.  Sa baylo, ang estorya nagasugid sa mataas nga bili nga napahamtang sang Dios sa magkapareho nga pagtoloohan sang naga-asawahay.  Si Satanas nagakalipay kun makapangasawa ukon makapamana kita sang isa ka tawo nga wala nagapadasig sang debosyon sa Dios, tungud nakahibalo sia nga kun ang duwa ka magtiayon may pareho nga pagtoloohan, mangin malig-on sila sa paghimo sang misyon para sa Dios sang sa isa lang ang matutum.

Bisan pa nga ang Bibleya maathag nga nagalaygay batok sa pagpangasawa ukon pagpamana sa indi kapareho sang pagtoo (2 Cor. 6:14), makita man naton ang mga texto bahin sa napasangkad nga bugay sa sadtong nakahimo sang lain nga pagpili.  Ginapalig-on sang Dios yadtong mga nakaminyo sang indi tumuloo nga mangin matutum sa Dios kag sa ila katiayon.  Wala nagapabaya ang Dios sa aton bisan pa nga makahimo kita sang pagpili nga kontra sa Iya kabubut-on, kag kun mangayo kita sang bulig sa Iya, magasakdag Sia sini.  Wala ini nagakahulugan nga himoon nalang naton ang bisan ano nga aton luyag kag magpaabot nga pakamaayohon kita gyapon sang Dios, kundi nga kun magpalapit kita sa Iya nga may kinahanglanon kag may pagpaubos sang tagiposoon, magapamati gid Sia permi.  Kun wala sang bugay sang Dios mangin wala sing paglaum para sa bisan sin-o sa aton, tungud nga makasasala kita tanan.