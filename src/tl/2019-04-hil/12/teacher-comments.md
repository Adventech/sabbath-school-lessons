---
title:  Ang mga guro ay nagsabi
date:   20/12/2019
---

#### Bahin I:  Kabilogan nga Paglantaw

**Importante nga Texto**:  Esdras 9:6

**Patuhuyan sang Pagtoon**:  Esdras 9 kag 10;  Nehemias 13:23-31

Upod sa mga malain nga desisyon nga nahimo sang mga Israelinhon amo ang ila pagpangasawa sang mga indi tumuloo nga wala nagpakig-ugyon sa ila pagtoo sa matuud kag buhi nga Dios.  Ang duwa ka bahin nga ginton-an sa sini nga leskyon nagatandug sa pagtalupangud nga ang katawhan sang Dios nagsimpon sa ila pamilya sang mga wala sang handum nga magsunod sa Dios kag nagasimba sa mga diosdios.  Ang libro ni Nehemias nagtakop sa isa ka malip-ot nga hitabo sang pagsabdong ni Nehemias sa pipila ka mga Judio tungud ginkompormiso nila ang ila dedikasyon sa Dios bangud sa pagpangasawa sang indi tumuloo.  Ginpahangop ni Nehemias nga nalaglag si Solomon tungud sang iya indi maayo nga pagpili sa pagpangasawa sang mga babayi nga nagasimba sa mga diosdios.  Ginsabdong ni Nehemias sa publiko ang mga kalalakin-an nga nagpangasawa sang mga babayi nga nagasimba sa mga diosdios, ginpadumdum niya sila nga ang ila pagpili ayhan magatuytuy sa ila padulong sa Dios ukon magapalayo sa ila gikan sa Dios.       

Sing makagalanyat, naatubang na ni Esdras ang pareho man sini nga sitwasyon mga pipila na ka tinuig ang nagligad.  Sa Esdras 9 kag 10, aton mabasa ang pangamuyo sang pagtuad ni Esdras samtang iya ginkilala ang pagkaseryoso sang pagpangasawa sa indi tumuloo.  Isa sila ka pungsud nga yara pa sa punto sang bag-o nga pagsugod kag ayhan magapadulong sa pagtubo sa isa ka daku nga pagkatampad sa Dios ukon maimpluwensiahan papalayo gikan sa Iya.  Ang kakugi ni Esdras kag Nehemias sa sini nga sitwasyon nagdolot sa katawhan nga magluhud kag madamo sa ila ang nagbag-o paage sa pagbulag sang ila indi tumuloo nga asawa.

Gane, bangud nakatoon na kita gikan sa sini nga estorya, dapat maghunahuna kita sing maayo nahanungud sa aton pagpili sang isa ka tiayon.  Apang ang labi ka importante, dapat makatoon kita gikan sa prinsipyo nga ginapahayag diri: maghimo sang desisyon nga makadul-ong sa aton palapit sa Dios, sa baylo nga makapalayo gikan sa Iya.  Ang tagsa ka desisyon dapat mabinagbinag sing maayo kag mabase sa kun diin ang pakadtuan sini sa palaabuton kun padayunon ini nga himoon.  

#### Bahin II:  Komentaryo

**Nehemias 13: Ang reaksyon kag Pagtamud ni Nehemias sa mixkla nga Pag-asawahay.**

Ginpatuhoy ni Nehemias ang katawhan sa ehemplo ni Haring Solomon, sa pagpadumdum sa ila nga bisan pa si Solomon nga isa ka pinakamaalam nga hari nga nagkabuhi, bangud sa indi maayo nga desisyon, nahulog sa idolatriya nga gindoso sang iya mga babayi.  Ginpamangkot ni Nehemias ang mga Israelinhon kun nakahunahuna sila nga naanad na sila sa impluwensia sang idolatriya nga nagakabuhi sa ila kaugalingon nga puluy-an.  Ang paghampang sa kalayo nagabunga lamang sang kalayo.  Bisan pa ang mga sacerdote wala nagsunod sa Dios sing bug-os bahin sa sini nga bagay.  Ang apo sang mataas nga sacerdote nagpangasawa sang anak nga babayi ni Sanbalat nga Horonhon, isa sa pinakamalala nga mga kaaway sang Israel.  Ang sacerdote ginamandoan gid nga magpangasawa sang isa ka “ulay gikan sa iya kaugalingon nga katawhan, agud niya mapasipalahan ang iya mga anak sa tunga sang iya katawhan” (Lev. 21:14, 15).  Ang resulta, ginpagwa sia ni Nehemias [ang apo sang mataas nga sacerdote] (Neh. 13:28).  Ang ining matigdas nga binuhatan nagapahayag sang pagkaseryoso sang pagtamud ni Nehemias bahin sa isyu sang pagpangasawa sa tunga sang mga tumuloo.  Ang pag-asawahay dapat magpakita sang mga prinsipyo sang Dios bahin sa gugma kag isa ini ka gamay nga bahin sa pagpundar sang iglesia kag sosyodad.

**Esdras 9:  Gin-atubang ni Esdras ang Problema kag ang Iya Pangamuyo**

Mga pipila ka tuig antes sini, naatubang man ni Esdras ang sitwasyon bahin sa pagpangasawa nila sang iban nga lahi.  Sang ginsugiran si Esdras nga ang pipila ka mga tawo, mga lider, kag mga sacerdote nagpangasawa sang mga wala nakatugyan sang ila tagiposoon sa Dios, natublag si Esdras.  Gingisi niya ang iya bayo kag nagpungko sing malawig nga tion nga nagalamugo kag nakibot.  Pagkatapos sang tanan nga naeksperiensiahan sang mga Israelinhon, indi sia makapati nga ang sala nga nagdolot sa ila nga mabihag naglapnag liwat sa Israel.  Sa indi nila paghandum nga mangin lain gikan sa mga pungsud sa ila palibut antes ang pagkabihag, ang mga Israelinhon nagiyahan palayo gikan sa Dios paage sa pagbaton sang pagsimba sa mga diosdios sang ila kaingod nga mga pungsod.  Ang ini nga pagpakig-impon sa iban nga mga pungsud nagdul-ong sa ila sa mga malaut nga hilimoon kag indi maayo nga pagsimba.  Kag karon yara naman sila sa bibi sang pagkahulug sa pareho man gyapon nga sala.  Ang mas malain pa, kay bag-o palang gid sila nakagwa sa Babilonia.  Si Esdras tuman nga nalisdan kag nasubuan gid bangud sang balita kag nagpungko sia nga nagapangasubo tubtub sa kagab-ihon.  Niyan nagpalapit sia sa Dios kag nagpangamuyo sang isa ka matahum nga pangamuyo, nga nagatuad sang sala sang pungsud kag nagpahayag nga indi sia makahimo bisan pa sa pagbayaw sang iya nawung sa Dios tungud sa kun ano nga nahimo sang iya katawhan.  

Ang Esdras 9:9 nagpahayag nga: “apang ang amon Dios wala magbiya sa amon sa kahiolipnan namon, kondi nagtanyag sing kaluoy sa amon.”  Ang Hebreo nga polong nga ginbadbad bilang kaluyo amo ang chesed, nga nagakahulugan sang sobra pa sa kauloy.  Nagapahangop ini sang malig-on nga paghigugma kag pagkamatutum, ukon mahigugmaon nga kalolo.  Ang Dios nagtanyag sang kaluoy agud (1) makadolot sang pagpabuhi liwat, (2) pagpasag-uli sang puluy-an, (3) Pagtukod liwat sang naguba, kag (4) paghatag sa Israel sang isa ka pader.  Tanan ini pinolongan nga nagabuhat, nagapakita nga wala ginapabay-an sang Dios ang Iya mga katawhan.  Sa baylo, nagtanyag Sia sang bulig agud yadtong apat ka mga butang matabo: Nagpanghikot Sia agud makay-o, matukod liwat, makahatag kag mapabuhi liwat ang katawhan.  Ang “pagpabuhi liwat” (Revive sa english) namitlang sing makaduha, makita man sa bersikulo 8.  Ang polong nga “pagpabuhi liwat” amo ang michyah nga nagakahulugan nagahatag sang kabuhi kag subong man nagaluwas sang kabuhi, nagapaumpaw, nagapaayo kag nagasakdag (kaangay sang pagkaon).  Kun sayoron, si Esdras nagapahangop nga ang Dios nagahatag sa ila sang “kabuhi.”  Ginluwas Niya ang ila kabuhi, naghatag sa ila sang kun ano nga ila kinahanglanon, kag nagpalig-on sa ila agud makahimo sila sang buluhaton nga dapat himoon sa suidad sang Jerusalem,  Dugang pa, ginpalig-on Niya sila agud “mabug-os” sila liwat.

Apang ginsikway nila ang tanan nga pagpakamaayo sang Dios paage sa pagpangasawa sa mga sumilimba sang mga diosdios.  Ang kabug-osan nga gusto sang Dios para sa Iya katawhan nabaliwala bangud sang ila disisyon.  Nagakabalaka si Esdras nga indi sila makapadayun nga mapalig-on sing bug-os bilang katawhan sang Dios kun madamo sa ila ang nagpili nga gapuson ang ila kaugalingon sa katiayon nga wala nagatamud sa Dios.  Elabi nagid sa sining tion sang pagsugod palang bilang isa ka pungsud, bilang amo lamang ang nabilin nga grupo, nakabatyag si Esdras nga importante katama nga ang mga Israelinhon magasunod sa Dios kag indi magpakigsimpon sa mga pagsolondan nga magapapalayo sa ila gikan sa Iya.  Ang maid-id nga pagsunod sa Polong sang Dios importante gid kaayo sa sini nga tion, tungud ang mga kabataan sa sini nga pag-asawahay indi makahibalo bisan pa sa linggwahe sang Bibleya.  

**Esdras 10: Ang Sulosyon**    

Ang kabalaka kag pagbatyag ni Esdras bahin sa sini nga isyu nakatandug sa katawhan kag nagbuyok ini sa ila ginpakita.  Nagsugod sila sa pagtipon kay Esdras kag naghibi upod sa iya.  Ang isa ka lalaki ukon babayi nga may madalum nga dedikasyon sa Dios sarang makaangkon sang isa ka masangkad nga impluwensia sa mga yara sa iya palibut.  Ang diosnon nga lider nga wala nagapabaya sa malaut nga hinimoan nagabuyok sang pagkadiosnon sa iban.  Ang mga lider nakahimo sang sulosyon nga epalayo nalang ang ila mga asawa kag kabataan.  Ang ini nga pag-asawahay indi suno sa kabubut-on sang Dios; gane, ang polong para sa pagbulagay wala namitlang.

Subong, kun magdesisyon sa pamangkot bahin sa pagbulag gikan sa indi matinoohon nga katiayon, ginatolok naton ang prinsipyo sa likod sang ila binuhatan sa baylo nga sa sinulatan sang polong.  Si Pablo naglaygay sa tumuloo nga katiayon nga indi magbiya sa ila indi tumuloo nga katiayon nga gusto magpabilin sa ila pag-asawahay.  Sa pihak nga bahin, wala sing bisan isa nga magpilit sa indi tumuloo nga tiayon nga magpabilin sa isa ka tumuloo nga katiayon nga batok sa iya kabubut-on (1 Cor. 7:12-15).  Wala sang makapwersa sa sinang indi balanse nga pag-inupdanay.  Gane, ang prinsipyo para diri amo ang paghimo sang diosnon nga desisyon sa tanan nga aspeto sang kabuhi.  Gane, suno sa pagtudlo sang Dios, dapat kita magpili sing mainalamon kun sin-o ang aton mangin katiayon.  Apang dapat man kita magkabuhi nga mainalamon sa pag-asawahay, sa tumuloo man ukon indi tumuloo.  Dugang pa, dapat maghimo kita sang maalam nga pagpili.  Dapat naton e presenter ang Dios sa kun paano kita magdumala sang negosyo, maghimo sang aton trabaho, magpadaku sang aton kabataan, kag magpakighalobilo sa iban, upod ang pamaage sang aton pag-atubang sang mga isyu sa aton katiayon ukon sa isa ka tawo nga naakig sa aton.  

Ang isa ka importante nga polong nga makita sa pareho nga kapitulo amo ang polong nga chared, nga nagakahulugan pagkurug ukon pagkahadluk (Esdras 9:4 kag Esdras 10:3).  Ang una nga ehemplo nagpahayag nga “ang tanan nga nagkurug sa mga polong sang Dios sang Israel nagtipon” kay Esdras.  Ang ikaduha nga ehemplo nagpahayag nga ang solusyon nga magbulag nahimo tungud sa gintugda sadtong mga “nagkurug sa kasogoan sang Dios.”  Gane, ang pagkurug sa “polong sang Dios” kag sa “kasogoan sang Dios” nagaangut bilang isa, nagakahulugan nga ang kada tinaga isa lang ka pagpaathag sang isa.  Ang ediya bahin sa pagkurug sa Polong sang Dios namitlang sa pipila ka iban pa nga bahin sang kasulatan, kaangay sang yara sa Isaias 66, nga kun sa diin namitlang ini sing makaduwa.  “Apang sa sining tawo magatolok ako, sa iya nga makalolooy kag mahinulsulon sa espiritu, kag nga nagakurug sa akon polong” (Isa. 66:2).  “Pamati sang polong sang Ginoo, kamo nga nagakurug sa iya polong” (Isa. 66:5).  Ang ediya bahin sa pagkurug sa atubangan sang Dios kag sa Iya polong nagapahibalo sang nagakaego nga espiritu sang pagpaubos sa pagpakig-abutang sa Dios kag sa Kasulatan.  Ginakilala naton nga wala naton nahibal-an ang tanan nga butang gane nagapalapit kita sa Iya nga may pagpaubos agud makatoon kag handa sa pagsunod kun ano ang aton mabatian ukon mabasa.  Indi kita kritiko sang Polong kundi ang Polong amo ang nagagiya sa aton.

Gane, ang pinakadaku nga leksyon nga aton maton-an gikan sa isyu nga ginatandug ni Esdras kag Nehemias amo ang “pagkurug” sa Polong sang Dios.  Ang katawhan nagakurug sa atubangan sang Dios kag, gane, handa sila sa paghimo sang pinakadaku agud makaangkon sang isa ka malig-on nga relasyon sa Iya.  Ang pagkurug sa atubangan sang Dios nagadul-ong sa pagkamatinumanon sa Iya Polong kag, nagaresulta ini sang kalipay kag kasadya sa kabuhi.  Kabay nga magkurug man kita sa Iya Polong, kag indi pagpahanugutan nga may yara sang magbalabag sa tunga naton kag sa pagtuman sang mga Kasulatan.  Ang pagka gintoton-an nagakahulugan sang pagtuman, indi lamang sang paghibalo.  “Salig kag tuman” suno sa ginpamolong sang isa ka ambahanon, “kay wala na sing iban pa nga paage nga malipay dira kay Jesus, kundi ang pagsalig kag pagtuman” (SDA Hymnal, #590).   

#### Bahin III:  Pag-aplikar sa Kabuhi

`1. Kaangay nga ang Dios nagpatunga sa kabuhi sang mga Israelinhon kag nagsakdag para sa ila, subong man sang napakita paage sa nagapahayag sang buhat nga pinolongan nga gingamit sa Esdras 9:9, ang Dios nagapatunga man sa aton kabuhi subong nga adlaw.  Maghunahuna sang mga butang nga ginahimo sang Dios para sa imo kabuhi subong.  Epakigbahin ini sa imo klase.`

`2. Gusto sang Dios nga mapabuhi liwat ang mga nabilin nga mga Israelinhon kag himoon sila nga mangin bug-os liwat apang, kaangay sa ginpatuhuyan ni Esdras kag Nehemias, ang pagpangasawa kag pagpamana sa mga nagasimba sa diosdios nagapahilayo sa ila gikan sa pag-eksperiensia sang kabug-osan nga plano sang Dios para sa ila kabuhi.  Nadula nila ang hapiit nga paglakat upod sa Dios.  Gusto man sang Dios nga mangin bug-os kita kag mapalig-on.  Magpamalandong kun may yara bala ukon wala sang bisan ano nga butang sa imo kabuhi nga makabalabag sa pag-angkon sang matuud nga kalipay kag harmoniya sa Dios.  Ano ang nagabalabag sa imo gikan sa pag-angkon sang hapiit nga relasyon sa Dios?`

`3. Yadtong mga nagkurug sa Polong sang Dios nagtipon sa kay Esdras kag nagdesisyon nga maghimo sang pagbag-o sa ila kabug-osan nga dedikasyon sa Dios.`

`a. Sa ano nga paage nga kita “magakurug” sa Polong sang Dios?`

`b. Ano ang sarang nimo mahimo bilang isa ka iglesia nga madedikar liwat ang inyo kabuhi sa Dios?` 

`c. Ano ang imo personal nga mahimo agud matugyan sing bug-os ang imo kabuhi sa Dios?`

`d. Paano ang pag-angkon sang responsable nga kapares makabulig sa imo sa paghimo sang pagbag-o?`