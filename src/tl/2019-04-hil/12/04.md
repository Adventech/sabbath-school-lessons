---
title:  Reaksion ni Esdras
date:   17/12/2019
---

`Basaha ang Esdras 9.  Ano ang reksyon ni Esdras sang iya nabatian ang nahanungud sa pagminyo sang mga Israelinhon sa iban nga mga lahe?  Ang Esdras 9:1 kag 2 nagapahayag nga ang katawhan “wala nagpain sang ila kaugalingon.”  Ang polong nga “nagpain” gingamit man sa masunod nga mga bersikulo: Lev. 10:10; 11:47;  Exod. 26:33;  Gen. 1:4, 6. 7, 14, 18.  Ano ang ginapahangup sa pagamit sang sini nga polong nahanungud sa isyu bahin sa isa ka tumuloo nga magminyo sa isa ka indi tumuloo?`

Ang katawhan nag-atubang mismo kay Esdras sa isyu sang pagpangasawa ukon pagpamana sa iban nga lahe.  Ang terminolohiya nga ila gingamit sa paglista sang mga nalakip nga mga pungsud sa kangil-aran nagapakita sang ila ihibalo sa Tora, bangud nga ang listahan nakuha derikta gikan sa kasaysayan sang Bibleya.  Ang talalupangdon kay ang mga lider sang katawhan amo ang nagdala sang balita kay Esdras nga bisan pa ang espirituhanon nga mga lider sang pungsud, mga sacerdote, kag mga Levinhon, nakahimo man sang sini nga paglapas.

“Sa iya pagtoon sang kabangdanan nga nagdolot sa ila nga mangin bihag sang Babilonia, natukiban ni Esdras nga ang apostasiya sang Israel makita sing labi sa ila pagpakigsimpon sa mga pagano nga pungsud.  Nakita niya nga kun nagtuman lang sila sa mando sang Dios nga magpain gikan sa mga pungsud nga yara sa ila palibut, naluwas pa sila kuntane sa madamo nga mga makasusubo kag makahuluya nga mga eksperiensia.  Karon sang iya natukiban nga walay sapayan sang mga leksyon sang nagligad, ang mga tawo nga dungganon naglapas sa kasogoan nga nahatag bilang pangapin batok sa apostasiya, natandug ang iya tagiposoon.  Napaminsaran niya ang kaayo sang Dios nga naghatag liwat sa katawhan sang duug sa ila dutang natawhan, kag nadumalahan sia sang matarung nga pagkaakig kag nagkasubo sa ila pagkadimapinasalamaton.”—Ellen G. White, Prophets and Kings, p. 620.

Ang polong nga “magpain” ginagamit para sa pagtan-aw sang kinalain.  Sa pagkamatuud, nagapahangop ini sang bug-os nga kabaliskaran.  Sa sini nga tinaga ang katawhan magakilala sang isa ka paghangup kag kaalam bahin sa mando sang Dios nga magpalayo gikan sa sayup nga relihiyon.  Nahangpan nila nga wala sing bisan isa nga makasiling nga kun magpangasawa ukon magpamana sia sang isa ka tawo nga lain ang pagtoloohan indi ini makaapekto sa relasyon sang ila pag-asawahay ukon sa pagpadaku sang ila mga kabataan.  Natalupangdan nila kun daw ano ka seryoso ang mangin sitwasyon sini. 

`Ano ang aton mahimo agud mapabilin nga buhi ang pagtoo sa aton puluy-an kag mga pamilya, bisan pa nga nakahimo kita sang sayup nga desisyon sang una?`