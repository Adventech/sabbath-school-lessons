---
title:  Ang Reaksion ni Nehemias
date:   15/12/2019
---

`Basaha ang Nehemias 13:23-25.  Ano ang natabo diri, kag paano naton mapaathag ang reaksion ni Nehemias sa sini nga sitwasyon?`

Tungud nga ang mga kabataan wala nagahambal sang Aramaic (ang linggwahe nga ginagamit sa panahon sang pagkabihag nila) ukon Hebreo, indi nila mahangpan ang mga pagtudlo gikan sa Kasulatan.  Isa ini ka matuud nga problema, tungud nga ang paghibalo sa pagpahayag sang Dios sarang mapatiko ukon mawala.  Sa masami ang mga escriba kag mga sacerdote nagapaathag sang Tora sa Aramaic agud mahimo nga ang pagwali mangin maathag para sa katawhan.  Apang, tungud nga ang mga iloy gikan sa Amon, Asdod, kag Moab kag sila amo ang una nga nagaatipan sa mga kabataan, indi na katingalahan nga ang mga kabataan wala na nagahambal sa linggwahe sang ila mga amay.  Ang linggwahe nga aton ginahambal nagasugid sa aton ginahunahuna nahanungud sa mga konsepto, tungud ginagamit naton ang bokabularyo sang sina nga kultura.  Ang pagkawala sang biblikanhon nga linggwahe sa ila kabuhi magakahulugan sa pagkawala sang ila pagka pinasahe nga katawhan.  Gane, para kay Nehemias, daw indi mahunahunaan nga ang mga pamilya madulaan sang pagpakig-angut sa Polong sang Dios kag sa ulihi madula ang ila kaangtanan sa buhi nga Dios, ang Ginoo sang mga Hebreo.

Ang mga iskolar sa Bibleya nagasiling nga ang binuhatan ni Nehemias daw kaangay sa isa ka pagpakahuya sang katawhan sa publiko bilang kabahin sa isa ka ginapatuman nga silot sa sina nga tion.  Sang nagsiling ini nga si Nehemias nagsabdong kag nagpakamalaut sa ila, indi kita maghunahuna nga si Nehemias nagagamit sang binastos nga pinolongan ukon pamuyayaw, kundi nga nagapamolong sia sa ila sang mga pagpakamalaut nga suno sa Katipan.  Ang Deuteronomio 28 nagbalay sang mga pagpakamalaut nga matabo sa sadtong maglapas sa katipan.  Tuman ka posible nga si Nehemias nagamit sang mga pinolongan sa Bibleya agud mapatalupangud sila sa ila sayup nga nahimo kag sa resulta sang ila indi maayo nga pagpili.

Dugang pa, sang ang texto naghambal nga si Nehemias “nagbunal sang iban sa ila kag gingabut ang ila bohok” (Neh. 13:25), sa baylo nga tolokon si Nehemias nga nagakasingkal sa kaakig, dapat naton talupangdon nga ang pagbunal isa ka ginapatuman nga sahe sang silot sa publiko.  Ang ini nga sahe sang hilimoon maaplikar sa “pipila” lamang sa ila, buut silingon sa mga lider nga nagadolot ukon nagadoso sang sining sayup nga hinimoan.  Ang ini nga binuhatan nagaserbe nga isa ka paage sang pagpakahuya sa publiko.  Gusto epasiguro ni Nehemias nga mahangpan sang katawhan ang kabug-aton sang ila nahimo kag ang resulta nga magaabot sa ila.  

`Ano ang aton mangin reaksyon kun makita naton nga ang kun ano nga aton ginapatihan ginahimo sing sayup sa iglesia?`