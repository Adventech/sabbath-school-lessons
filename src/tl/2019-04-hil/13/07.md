---
title:  Dugang nga Pagtoon
date:   27/12/2019
---

Basaha ang sinulatan ni Ellen G. White nga, “Ang Prebilihiyo sang Pangamuyo,”  pp. 93-104, sa libro nga Pagpalapit kay Cristo.

“Ang buluhaton sa pagpasag-uli kag pagreporma nga gindala sang mga nakabalik gikan sa pagkabihag, sa idalum sang pagdumala ni Zerubabel, Esdras kag Nehemias, nagpresentar sang isa ka imahin sang espirituhanon nga pagpasag-uli nga pagahimoon sa katapusan nga mga inadlaw sa kasaysayan sang sini nga duta.  Ang nagkalabilin sang Israel mga maluya nga katawhan, nadayag sa pagsalakay sang ila mga kaaway; apang paage sa ila gintuyo sang Dios nga mapreserbar sa duta ang pagkilala sa Iya kag sang Iya kasogoan.  Sila ang mga manugbantay sang matuud nga pagsimba, manugtipig sang balaan nga mga tagna.  Nagkalainlain ang ila mga eksperiensia sa pagtukod liwat sang templo kag pader sang Jerusalem; tama kadaku ang pagpamatuk nga dapat nila atubangon.  Tama kabug-at ang kabudlayan nga ginapas-an sang mga lider sa sini nga buluhaton; apang ang ini nga mga kalalakin-an nagpadayun nga may mabakod nga pagsalig, mapainubuson nga espiritu, kag malig-on nga pagsandig sa Dios, sa pagpati nga ang Iya kamatuuran amo ang magadaug.  Kaangay kay haring Ezequias, si Nehemias ‘nagtapik sa Ginoo; wala sia magbiya sa pagsonod sa iya, kondi ginbantayan niya ang Iya mga sogo…. Kag ang Ginoo nag-upod sa iya…” 2 Hari 18:6, 7.”—Ellen G. White, Prophets and Kings, p. 677.

**Mga Palamangkutanon nga Paga-diskusyunan**

`1.	Ngaa dapat naton himoon ang bug-os naton nga masarangan sa atubangan sang Dios agud mangin masinuportahon sa aton mga lider?`

`2.	Ngaa nga ang pagkamangin alagad sang isa ka lider tama kabudlay, ginapangita, kag subong man makapakontento?  Ngaa nga tama man ka importante para sa isa ka kristohanon nga lider nga mangin isa ka alagad?` 

`3.	Sa ginsugdan kag sa katapusan sang libro, subong man sa tunga sini, si Nehemias nagapangamuyo.  Si Esdras kag Nehemias pareho nga mga tawo sang pagpangamuyo.  Isipa sing maayo kun pila ka beses nga namitlang ang “pangamuyo” ukon “nagpangamuyo” sa libro sang Esdras kag Nehemias.  Ang ini nga mga lider dalayon nga nagapangamuyo.  Ano ang masugid sina sa aton nahanungud sa aton kaugalingon nga pagpangamuyo?`

`4.	“Kay natapik sia sa Ginoo; wala sia magbiya sa pagsonod sa iya, kondi ginbantayan niya ang mga sogo nga ginsogo sang Ginoo kay Moises” (2 Hari 18:6).  Paano ang isa ka tawo “makatapik sa Ginoo”? Ano ang kahulugan sina?  Paano naangut ang pagtapik sa Ginoo sa pagbantay sang Iya mga kasogoan?`