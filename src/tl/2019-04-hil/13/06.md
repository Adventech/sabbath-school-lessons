---
title:  Pagpaubos kag Pagkapursigido
date:   26/12/2019
---

`Basaha ang Esdras 8:21-23, 31, 32.  Imo man bala makabig ang disisyon ni Esdras nga indi magpamolong sa hari bilang buang-buang ukon maisog?  Paano si Esdras kag ang mga katawhan nagpakita sang pagpaubos?`

Pagkalipas sang pila ka tion, ginbaton ni Nehemias ang mga hangaway sang hari para sa ila proteksyon.  Apang sa paminsaron ni Esdras, nagapati sia nga ang Dios magabulig gid sa ila kun wala sia nagpangayo sang bisan ano sa hari.  Gane, sang nakaabot sila sa Juda nga wala sang malain nga natabo sa ila, ginpasidungug nila ini sa ila Dios.  Ayhan sa pipila ka sitwasyon, posible nga nagasandig kita sing tuman sa iban nga tawo kag wala nagapahanugut nga epakita sang Dios ang Iya kaugalingon.  Nagdisisyon si Esdras nga pahanugutan ang Dios sa paghimo sang buluhaton sa sini nga sitwasyon kag pamatud-an sa hari nga sa pagkamatuud ang Dios isa ka gamhanan nga Dios.

Apang, wala si Esdras nagbuhat sang haumhaum lamang.  Gintawag niya sing tingob ang mga katawhan, kag nagpuasa sila kag nagpangamuyo para sa ila sitwasyon.  Wala sila naghimo sang pagpanlakaton tubtub nga nakahatag sila sang seryoso nga tion sa Dios.  Nagpalapit sila sa Dios nga mapainubuson, nagapangabay nga ang Iya proteksyon mangin isa ka tanda sang Iya gahum, kag ginsabat sila sang Dios.

`Basaha ang Nehemias 5:14-19.  Paano nagpakita si Nehemias sang pagpaubos?`

Ang matuud nga mga lider dapat mangin handa sa pagpaubos sang ila kaugalingon kag mangin mga alagad.  Ang may ikasarang nga lider wala nagapangita ukon nagakinahanglan sang isa ka “titulo” agud makaangkon sang dungug.  Ginbuksan ni Nehemias ang iya kaugalingon kag mainalwanon nga gingamit ini para sa katawhan.  Ginpahayag niya ang iya pagtoo sa Dios, kag ang iya tumalagsahon nga dedikasyon sa Dios isa ka ehemplo para sa katawhan.  May yara sia sang malig-on nga personalidad kag maayo nga panimuot, apang wala niya ginbutang ang iya kaugalingon nga mas labaw sa bisan kay sin-o.  May yara sia mataas nga posisyon sa pungsud sang Juda sa sina nga tion, apang mainalwanon sia.  Sa sini nga paage, ginapakita niya ang kabuhi kag pagtudlo ni Jesus, nga nagatudlo sa aton nga ang pinakamaayo nga paage sa pagdumala amo ang pag-alagad sa iban.  Nahimo ini ni Jesus, kag gane kita man dapat maghimo sang pareho sini, bisan ano paman ang aton posisyon.

`“Kag naglingkod sia kag gintawag niya ang napulog duha; kag nagsiling sa ila, ‘Kon bisan sin-o nga tawo maluyag mangin-una, kinahanglan maolihi sia sa tanan kag mangin-alagad sang tanan’ ” (Marcos 9:35).  Ano ang ginatudlo sa aton sang mga polong ni Jesus diri nahanungud kun ano ang kahulugan sang mangin isa ka matuud nga lider sa panolokan sang Dios?`