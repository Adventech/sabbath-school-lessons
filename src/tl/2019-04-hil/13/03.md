---
title:  Malaut sa Itololok sang Ginoo
date:   23/12/2019
---

**Tan-awa ang masunod nga mga texto.  Ano ang ginasugid nila sa aton nahanungud sa sini nga mga lider kag sang ila impluwensya sa katawhan nga ila ginadumalahan?**

`1 Hari 15:26, 34`

`2 Hari 13:1-3`

`Juan 11:46-53`

Isa ka seryoso nga panghunahuna para sa kadam-an sa aton nga may yara posisyon sa pagdumala sa bisan ano nga kapasidad nga ang aton pagdumala makadolot sa pagpanubo ukon sa pagpataas sa espiritwalidad sang katawhan.  Kag, sa tanan nga sitwasyon diri, ang epekto tuman ka negatibo.

Labaw sa tanan, ang aton karakter kag dedikasyon kay Cristo nagadolot sang kinalain sa mga tawo nga aton ginaatubang.  Ang espirituhanon nga mga lider nagaimpluwensya sa iban, ayhan padulong sa Dios kun sila mismo nagapangita sa Dios, ukon padulong sa yawa.

Baliskad sa kun ano ang aton nakita subong, ang kamatuuran nga si Esdras kag Nehemias may yara malig-on nga pagpakigrelasyon sa Dios indi mapanghiwala.  Ang kadamuon sang puasa kag pangamuyo nga nasulat sa sini nga mga Libro bahin kay Esdras kag Nehemias naglabaw sa kun ano ang napahayag sang Bibleya para sa iban nga mga bantug nga lider.  Ang pungsud nagalakat upod sa Dios sa idalum sang ila pagdumalahan, bisan pa nga indi nangin himpit ang tanan nga butang.  Ang ila deriksyon sa kabuhi padulong sa Dios.  Sa pihak nga bahin, ang kamatuuran nga may yara sang wala naapektohan ukon nabag-o sa impluwensia ni Esdras kag Nehemias nagapamatuud nga wala na sang iban pa nga pagtoo kundi ang aton gid mismo ang nagadolot sang kinalain para sa aton.  Tan-awa ang katawhan nga nakaangkon sang kahigayunan nga makita si Jesus sa unod, mabatian Sia nga nagawali, kag bisan pa sa pagsaksi kag pagkabati nahanungud sang Iya mga milagro, apang sang ulihi nagsikway sa Iya.  Huo, may yara kita sang katungdanan nga dapat himoon bisan ano man ang aton posisyon sa kabuhi, kag sarang kita mangin impluwensia para sa maayo kag malaut.  Apang sa ulihi, ang tagsa ka tawo magatindug para sa iya kaugalingon sa atubangan sang Dios.  

`Hunahunaa ang katawhan nga yara sa imo kaugalingon nga impluwensia.   Ano ang mga paage nga mapauswag mo ang imo impluwensia?`