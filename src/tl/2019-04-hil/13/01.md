---
title:  Mga Lider sa Israel
date:   21/12/2019
---

### Basaha para sa Pagtoon sini nga Semana
1 Hari 12:1-16;  Bin. 15:7-11;  Juan 11:46-53; Neh. 4:7-23;  Esdras 8:21-23, 31, 32.

> <p>Salauluhon nga Texto</p>
> “Kag ang bug-os nga katawhan naglakat sa pagkaon kag sa pag-	inum kag sa pagpadala sing mga bahin kag sa paghimo sing dakung kinalipay, 	bangud nga nahangpan nila ang mga polong nga ginpahayag sa ila” (Nehemias 8:12).

Si Esdras kag Nehemias pareho nga ehemplo sang daku nga mga lider nga dedikado sa Dios kag nagatuman sang buluhaton nga ginapahimo sa ila sang Ginoo.  Ang ila gugma sa Dios nagbuyok sa ila sang isa ka handum nga mangin matutum nga mga alagad.  Sa pagkamatuud, ang ila pagkamatinoohon nangin sentro sang aton pagtoon.  

Sa sini nga semana tan-awon naton ang mga ehemplo sang pagdumala nga makita sa Bibleya, lakip na ang ehemplo ni Esdras kag Nehemias.  Indi ini bug-os gid nga mga leksyon, bangud madamo sang iban pa nga sarang madiskusyunan.  Apang, ang leksyon nga napilian kinahanganon para sa bisan sin-o nga lider.  Ayhan indi mo makabig ang imo kaugalingon bilang lider sa sini nga tinion sang imo kabuhi, apang may yara kita tanan sang impluwensya sa iban nga tawo; gane, ang leksyon sarang maaplikar sa tanan.

Ang sentro sa estorya sang sini nga mga lider amo ang Polong sang Dios.  Ang Polong nagabag-o sang ila panghunahuna kag kabuhi kag nagresulta sang bug-os nga programa para sa pagpabuhi liwat kag pagreporma.  Bug-os sila nga nagpasalamat sa Polong sang Dios kag sa Iya pagtudlo nga nakita nila sa sini.  Subong man, bisan sin-o man kita, kag kun ano man ang aton katungdanan, dapat naton huptan ang Polong sang Dios nga mangin sentro kun paano kita magkabuhi bilang mga Seventh-day Adventist nga Kristohanon.

_*Ton-e ang leksyon sini nga semana sa paghanda para sa Inugpahuway, Disyembre 28._