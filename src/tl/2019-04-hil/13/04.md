---
title:  Kaisog kag Pagpalig-on
date:   24/12/2019
---

`Basaha ang Nehemias 4:7-23.  Sa ano nga paage nga si Nehemias nakapakita sang kaisog?  Ano naghatag sa iya sang sini nga kaisog?`

Si Nehemias nagtindug batok sa ila mga kaaway, nga nagtinguha sa pagpahadluk sa mga Judio.  Nagsabat si Nehemias paage sa paghimo sang inisyatibo nga mahanda ang katawhan sa pagpakig-away.  Si Nehemias wala nagsiling nga “ok, ikaw na ang Bahala Ginoo.”  Sa baylo sini, ginpahimo niya ang katawhan sang ila bahin.  Nagkuha sila sang mga espada kag iban pa nga mga armas samtang sa amo man nga tion nagatrabaho para matukod ang pader.  Sa idalum sang pagdumala ni Nehemias, ang mga Judio wala nagtalaw sa kahadluk kundi nagbitbit sang mga armas para mapangapinan ang ila kaugalingon.  Si Nehemias nagpadasig sa katawhan, nagsalig sa ila, nagtrabaho upod sa ila, kag naghatag sa ila sang resposibilidad nga dapat buhaton.  Ginpabaskog niya sila nga himoon ang buluhaton nga suno sa iya natugyan kag natangdo nga mga responsibilidad.  Apang, indi nga si Nehemias naghambal lang sa katawhan kun ano ang ila himoon kag naglakat gilayon kag nagpanago sa iya kwarto.  Nag-upod gid sia sa ila kag naghimo sang mabug-at nga buluhaton nga dapat tapuson.

May mga tinion sa Bibleya nga ang Dios nagpamolong sa Iya katawhan nga magpahimunong kag magtan-aw sa Iya nga magapakig-away para sa ila, kag may madamo man nga mga sitwasyon nga ang Dios nagasiling, “maghanda sa pagbuhat, kag ehatag ko sa inyo ang kadalag-an.”  Dapat himoon naton ang aton bahin kun gusto naton makita ang kaluwasan kag mga pagpakamaayo sang Dios.  

“Ang malig-on nga debosyon ni Nehemias sa buluhaton sang Dios, kag ang iya malig-on nga pagsalig sa Iya, amo ang nangin rason sa kapakyasan sang iya mga kaaway nga madaug sila.  Ang tawo nga tamad nangin mahapos nga tulukbon sang pagsulay; apang sa kabuhi nga may isa ka dungganon nga handum kag isa ka makagalanyat nga lalambuton, ang yawa indi makakita sang duug sa iya.  Ang pagtoo sang tawo nga nagauswag sing dalayon wala nagakaluya; sa ibabaw, idalum, kag sa labaw pa sini, ginakilala niya ang walay tupong nga gugma, nga nagapanghikot sa tanan nga butang agud matuman ang Iya maayo nga tinutuyo.  Ang matuud nga mga alagad sang Dios nagabuhat nga may determinasyon nga indi mapakyas tungud nga ang trono sang bugay amo ang ila dalayon nga ginasaligan.”—Ellen G. White, Prophets and Kings, p. 660.

Sa ulihi, nakuha ni Nehemias ang iya kaisog gikan sa iya paghangup sa pagkamatuud kag gahum sang Dios.  Kag kaangay sa aton nakita, ang iya ihibalo sa Dios nagdolot sa iya nga magbuhat sang suno sa iya pagtoo.

`Bisan pa nga lain ang konsteksto, paano ang aton nakita sa kay Nehemias nagpahayag sang sini nga texto: “Apang ang tawo magasiling, "Ikaw may pagtoo kag ako may mga binuhatan." Ipakita sa akon ang imo pagtoo nga walay mga binuhatan, kag ako bangud sang akon mga binuhatan magapakita sa imo sang akon pagtoo” (Sant. 2:18)?`