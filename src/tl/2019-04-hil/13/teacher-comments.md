---
title:  Ang mga guro ay nagsabi
date:   27/12/2019
---

#### Bahin I:  Kabilogan nga Paglantaw

**Importante nga Texto**:  Nehemias 8:8, 12

**Patuhuyan sang Pagtoon**:  Esdras 7, 8;  Nehemias 1-3,  Nehemias 4:7-23,  Nehemias 5:14-19

Si Esdras kag Nehemias nagpakita kun ano ang kahulugan sang mangin isa ka lider para sa Dios.  Ang Dios nagbutang sa ila sa kahimtangan nga may impluwensia (Si Esdras isa ka sacerdote kag si Nehemias isa ka gobernador), apang nagadepende sa ila kun bala mangin responsable sila sa paghimo sang ila buluhaton.  Pareho sila nga nangin seryoso sa paghimo sang ila buluhaton, tungud nahibaloan nila ang panawagan sang Dios, nangin tampad sila sa Iya kag ginahigugma nila ang katawhan sang Dios.  Natalupangdan nila nga may yara sila impluwensia sa katawhan nga ila masugata.  Gingamit nila ang ila posisyon para sa kaayohan.  Labaw sa tanan, nagpakita sila sang paghigugma sa Dios nga tuman kaathag.  Yadtong mga yara sa ila palibut nakahibalo nga nagahigugma sila sa Dios kag nga nagakabuhi sila para sa Iya nga may tumalagsahon nga dedikasyon.  Ang ina nga pagkatampad nakabuyok sa mga Israelinhon nga mag-angkon sang hapiit nga pagpakigrelasyon sa Dios.

Si Esdras kag Nehemias nagpakita sang kaisog.  Wala sila nahadluk sa paghimo sang isa ka butang nga ginalikawan nga himoon sang iban, kaangay sang pagdala sang isa ka grupo sang mga bihag pabalik sa Jerusalem nga kun sa diin nakahibalo sila nga ang kabuhi didto mangin mabudlay.  Ginpadasig man nila kag ginpalig-on ang mga katawhan, ginbahinbahin sa ila ang mga responsibilidad sa baylo nga sila lang mismo ang magahimo sang tanan nga butang.  Mga lider sila nga may lalambuton, may yara palanan-awon para sa katawhan sang Israel nga mapasag-uli kag mapabuhi liwat.  Gane, handa sila nga himoon ang tanan nga kinahanglanon agud matuman ang ini nga handum.  Ang duwa ka mga lider nagpakita man sang pagpaubos.  Handa sila nga mag-alagad sa katawhan kag indi nga pagalagaran.  Wala man sila nagapaabot, ukon nagahandum nga makabaton sang madamo nga kwarta para sa ila buluhaton.  Ang ila kabuhi kag pagdumala nagahatag sa aton sang mga prinsipyo para sa nagaalagad nga sahe sang pagdumala sa subong nga panahon.  Ang labi ka importante, yara sa kinabatasan nga ila naangkon kag napakita nga makatoon kita kag makaaplikar sa aton buluhaton para sa Dios.

#### Bahin II:  Komentaryo

Ang yabe sa pagkamangin isa ka madinalag-on nga lider amo ang kinabatasan nga napatubo.  Kun ang isa ka lider nagpatubo sang isa ka kinabatasan nga tampad, hayag, bukas, kag may pagbatas paage sa paghatag sang tion sa Polong sang Dios, nagabasa kag nagatubo paage sa edukasyon, makadolot sia sang isa ka sang daku nga impluwensia sa espiritwal sang katawhan kag sa kalibutan sang sa isa ka tawo nga sing baliskad, nagagamit sang iya tinion sa “walay kabilinggan” nga mga binuhatan, halimbawa: pag-usik sang panahon sa walay pulus nga pag-estoryahanay, pagtan-aw sang telebisyon sing enoras kada adlaw, ukon paghampang sa kompyuter.  Ang aton ginahunahuna kag ginapatuhuyan nagadeterminar sang aton kiaugali.  Ang kinabatasan nga aton ginapatubo kag ginapakita nagalaragway kun daw ano kadaku kag kun ano kagamay ang aton impluwensia sa iban kag kun paano ang Dios makagamit kag makahimo sang mga butang paage sa aton.

Si Esdras kag Nehemias pareho nga nagpatubo sang kinabatasan nga sarang naton maton-on.  Kun gusto naton mangin lider nga sarang makadolot sang impluwensia sa kalibutan, dapat magtoon kita gikan sa ila kag himoon nga sulundan ang ila kinabatasan.  Ang maayo nga mga prinsipyo sang kabuhi nga ila ginpatubo takus nga pagasundon.  Ang naandan nga ginahimo kada adlaw amo ang nagadolot sang kinalain, indi ang dalagku nga mga butang nga aton ginahimo sing panalagsa lang.  Ano ang naandan nga ginahimo adlaw-adlaw nila ni Esdras kag Nehemias? Ano ang aton masiling nahanungud sa ila matag-adlaw nga ginahimo gikan sa estorya nga nasulat bahin sa ila?

**Esdras: Ang Espirituhanon nga Lider**

Bisan pa nga si Esdras nagpakita sang madamo nga mga kinaugali sang pagkapangulo, ayhan ang nakapapinasahe gid sa iya amo ang duwa ka kinabatasan: (1) maid-id nga pagtoon sang Kasulatan kag (2) hapiit nga pagpangamuyo kag pagpuasa.  Posible nga napatubo ni Esdras ang ini nga mga kinabatasan halin sang gamay pa sia kag wala gid napakyas sa sini.  Ginlaragway sia bilang isa ka “manunulat nga mainalamon sa kasogoan ni Moises” (Esdras 7:6).  Ang polong para sa “mainalamon” amo ang mahir kag nagarepresentar sang isa ka tawo nga nagauswag sa iya buluhaton.  Posible nga si Esdras nakatoon sing maid-id sa pareho man nga sistema sang eskwelahan nila ni Daniel kag sang iya tatlo ka mga abyan sa Jerusalem.  Nakaangkon sia sang pinakamaayo nga edukasyon sa duta.  Ang tinaga nga mahir tama ka pat-ud kag gane posible nga nagpatuhoy kay Esdras bilang isa ka tiglawas sang Judio nga relihiyon sa gobyerno sang Persia.  Isa sia ka escriba nga mainalamon sa kasogoan ni Moises, nga nagapatuhoy sa mga pagtudlo sang Hebreo nga Tora (ang lima ka libro ni Moises) kag sa kabug-osan, mga pagtudlo sang Dios, indi lamang nga Napulo ka Sogo kaangay sa masami naton nga ginahunahuna kun makabati kita sang tinaga nga “ang kasogoan.” 

Apang, si Esdras indi lamang escriba nga nakatoon sang mga pagtudlo sa bibleya.  Kundi napabag-o man sia sang iya nahibaloan sa kasogoan.  Ang paghibalo sa matuud kag buhi nga Dios nagbag-o sang iya kabuhi.  Nakahibalo kita nga amo gid ini ang sitwasyon sa kay Esdras tungud ang Esdras 7:10 nagasiling: “Kay gintugyan ni Esdras ang iya tagiposoon sa pag-usisa sang kasogoan sang Ginoo, kag sa pagbutang sini sa buhat, kag sa pagtudlo sa Israel sang mga palatukuran kag mga pagsolondan”.  Ang tinaga nga “gintugyan ni Esdras” (kun: pagpundar, pagpahamtang sing bug-os, pagpatuhoy) ang iya tagiposoon tama ka importante.  Ang tagiposoon nagapatuhoy sa paminsaron, panghunahuna, kag balatyagon.  Gane, ang iya “bug-os nga pagkatawo” napahamtang sing malig-on kag nadedikar sa kasogoan sang Dios.  Ang kasogoan sang Dios kapareho sa Dios, nga nagarepresentar sang iya karakter.  Gane, si Esdras malig-on nga nangin determinado sa pagtoon sang Polong sang Dios kag bukas sa iya sini nagapabag-o nga gahum.  Gane gindedikar niya ang iya kaugalingon sa pagsunod sini sa bug-os nga tagiposoon kag egatudlo man ini sa iban.  Nahangpan ni Esdras nga ang iya pat-ud nga katungdanan sa kabuhi amo ang pagtoon kag pagtudlo sang Polong sang Dios.  Ang kinabatasan ni Esdras naglakip sang pag-aplikar sa iya personal nga kabuhi sang madalum nga paghangup sa mga kasulatan sang Hebreo nga iya naangkon.  Kun ano man ang iya mabasa, ginasunod niya ini.  Isa sia ka gintoton-an ni Jesus nga nagatuman kun ano ang ginapakita sang Dios sa iya.  

Ang ikaduha nga kinabatasan, pagpangamuyo kag pagpuasa, makita man sing maathag sa kasaysayan sang pagdumala ni Esdras.  Sang nagtipon ang katawhan sa suba sang Ahava (Esdras 8:15) antes nagpanlakaton padulong sa Jerusalem, si Esdras nagpanawagan para sa isa ka pagpuasa sang bug-os nga kadam-an.  Nakahibalo sia nga kinahanglan sila sang proteksyon sa ila pagpanlakaton tungud pwede sila atakehon sang mga tulisan sa bisan ano nga tion.  Nagpuasa kag nagpangamuyo man sia sang iya pag-atubang sa sitwasyon sang mixkla nga pag-asawahay sa pungsud (Esdras 9, 10).  Gane, maathag nga ginasunod niya ang isa ka binuhatan nga nangin iya kinabatasan kun makasugata sia sang mabudlay nga sitwasyon.  Sa baylo nga magkadto sa tawhanon nga manuglaygay kag maghimo sang plano, nagapalapit sia anay una sa Dios sang uniberso nga yara ang tanan nga butang sa iya mga kamut.

**Nehemias:  Ang Nagaalagad nga Lider**

Ang isa sa mga kinabatasan ni Nehemias amo man ang pangamuyo kag puasa.  Sang nabatian niya nga ang katawhan ginpauntat sa pagpadayun sang buluhaton sa pagtukod liwat sang pader sang siudad tungud sang pagpamatuk gikan sa ila mga kaaway, nagpungko sia, naghibi, kag naglalaw sa sulod sang mga inadlaw samtang nagapuasa kag nagapangamuyo.  Ginapangabay niya ang Dios nga malooy sa Iya katawhan kag magpatunga sa sini.  Ang Dios nagsabat sang iya pangamuyo kag nagpadala sa iyas a Jerusalem bilang isa ka lider sang katawhan (Nehemias 1,  Nehemias 2).

Sa iya binuhatan bilang gobernador, makita naton ang iban pa nga mga kinabatasan nga napahayag ni Nehemias.  May kinabatasan sia sang pagbatas.  Indi sia madiskoryo sang mga nagapamatuk ukon bisan pa sang pagpadiskoryo sang mga Israelinhon.  Nagapabilin sia sa pagpatuhoy sa sunod nga binuhatan nga sarang mahimo, upod na ang pagpangayo sang bulig sa Dios, kag nagapadayun sa paghimo sang buluhaton.  Gin-armasan niya ang mga Israelinhon agud mapangapinan nila ang ila kaugalingon kag nagpakita nga handa sila sa bisan ano nga pwersa nga mag-atake sa ila (Nehemias 4).  Pwede sia makauntat tungud sang malala nga pamahug sa iya kabuhi, apang ang iya pagbatas naangut sa isa pa ka kinabatasan—pagsalig sa Dios. Ang pagsalig sa Dios isa ka kinabatasan nga dapat naton himoon.  Kun magduhaduha kita kag indi magsalig sa Dios, niyan mangin sobra pa ang aton madangtan kag magabasol kita sa Dios kun mag-abot ang sunod nga mga kabudlayan kag mga problema sa aton kabuhi.  Sa pihak nga bahin, kun magpakita kita sang pagsalig kag pagtoo sa mga saad sang Dios, makasarang kita bisan pa mag-abot ang mga mabudlay nga tinion sa aton kabuhi.

Ang isa pa ka kinabatasan nga napakita ni Nehemias amo ang pagkamaalwan.  Sa Nehemias 5:14-19, si Nehemias nagasakdag sa iya mga alagad kag subong man sa iban nga nawad-an kag nagakinahanglan sang duug nga makan-an adlaw-adlaw.  Sa baylo nga magkolekta sang mga buhis bilang isa ka gobernador sa Israel, ginhatag pa ni Nehemias ang iya kinitaan sa mga katawhan.  Isa ini ka kinabatasan nga iya ginahimo sa iya kabuhi.  Nagakaakig sia kun iya mahibaloan nga ang mga lider sang Israel kag ang mga manggaranon nagapanguha gikan sa sadtong mga nakautang sa ila (Neh. 5:1-13).  Tungud yara sa iya ang pagkaalwan, nagatamud gid sia  sa bisan ano nga inhustisya nga iya makita.

Sa katapusan, indi lamang nga si Esdras ang nagahatag sang tion sa Polong sang Dios.  Ang gobernador mismo isa man ka ehemplo sa sina nga bahin (Neh. 8:9).  Agud nga mapabilin ni Nehemias ang iya gugma para sa Dios kag ang palanan-awon nga gusto niya para sa katawhan, dapat mapatubo niya ang kinabatasan sa paghatag sang tinion para sa pagtoon sang mga Kasulatan (Nehemias 8).  Ang dedikasyon sa Dios dapat mapatubo kag mapalig-on.  Ang pagpangita sa Dios nga wala sing pagluya isa ka resulta nga nagikan lamang sa matag-adlaw nga paghatag sang tion para sa Dios.  Isa ini ka direkta nga resulta sang pangamuyo kag pagbasa sang Bibleya.  Dapat nga direkta kita nga makabati gikan sa Dios paage sa Iya Polong.  Ginsiguro ni Nehemias nga ang katawhan makabati sa mga Kasulatan sa ila mismo hinambalan kag mapaathag ini sa ila.  Nagpakigbuylog sia sa kay Esdras, upod sa mga Levinhon, agud matudloan ang katawhan.  Ang isa ka maayo nga lider magakilala sang mga hiyas sang iya katawhan.  Sunod sina magaimpluwensia sia sa ila nga magpangabudlay suno sa ila ikasarang.  Si Nehemias may yara sang hiyas sa pagbuyok sa iban.  Gingamit niya ang ini nga hiyas agud mapadasig ang katawhan nga maghiusa kag magtrabaho sing tudo, sa pihak sang mga kabudlayan.  Labaw sa tanan, ginbuyok niya sila nga maglakat upod sa Dios.

#### Bahin III:  Pag-aplikar sa kabuhi

**Pagtoon sang Kasulatan**

`1.	Ano ang imo ginahimo sa pagtoon kag pagbasa sang mga Kasulatan?  para sa makatoon gikan sa isa kag isa, epakigbahin sa imo klase kun ano ang imo ginahimo.`

`2.	Magpaminsar kun ano ang sarang mahimo sang imo iglesia agud mabuyok ang mga myembro sang iglesia nga magtoon gid sang Bibleya.` 

**Pangamuyo kag Puasa**

`1.	Magpain sang isa ka adlaw para sa puasa kag pangamuyo bahin sa isyu nahanungud sa mga dapat pangamuyoan sang imo iglesia.  Sunod sini magtipon kamo kag magpangamuyo sing tingob para sa sini.  Epakigbahin sa iban ang eksperiensia sang pangamuyo kag puasa.`

**Pagkamaalwan**

`1.	Maghunahuna sang mga paage nga ang imo iglesia mangin maalwan sa mga tawo sa inyo kumyunidad.`

`2.	Ano ang imo sarang mahimo agud mapatubo sa imo kaugalingon nga kabuhi ang mainalwanon nga paghatag?`

**Pagbatas**

`1.	Epakigbahin sa mga myembro sang imo klase ang mga sitwasyon nga kun sa diin nasulay ka nga untatan ang imo buluhaton para sa Dios ukon para sa kumyunidad.  Ano ang imo sarang mahimo agud mabuyok ang iban nga magmapinadayunon kag magkabuhi para sa Dios?`

`2.	Ano nga mga saad sa Bibleya ang imo sarang maangkon agud makatindug nga malig-on kag magsalig sa Dios, bisan kun ano paman ang magaabot sa imo kabuhi?`       