---
title:  Katuyuan kag Handom
date:   25/12/2019
---

`Ano ang ginatudlo sa aton sang masunod nga mga texto nahanungud sa pwersa nga nagabuyok sa kabuhi ni Esdras kag Nehemias? (Neh. 2:1-10,  Esdras 7:8-10).`

Sa tanan nga ila nahimo, si Esdras kag Nehemias nagatinguha nga makita ang kabubut-on sang Dios nga ginakabuhi sang Iya katawhan.  Huo, ang katawhan napaslawan; huo, nasilotan sila bangud sini.  Apang ang Dios nga matinud-anon sa Iya saad bahin sa pagpasag-uli, nagbukas sang paage para sa Iya mga katawhan nga makabalik sa Dutang Saad kun mangin matutum sa pagsunod sang lalambuton nga Iya napahamtang sa ila.  Kag paage sa kaalam sang Ginoo, nagpili Sia sang duwa ka dedikado nga lalaki nga daw kaangay kay Moises, agud maghimo sang daku nga katungdanan sa sini nga pagpasag-uli, kaangay man sang Iya pagamit sa henerasyon ni Moises sang una para sa isa ka pinasahe nga buluhaton.  

Ang dalagku nga mga lider kaangay sa sining duwa ka lalaki may yara sang lalambuton.  May yara katuyuan ang ila pagkabuhi nga nagabuyok sa tagsa nila nga binuhatan.  Sarang masiling nga si Esdras kag Nehemias pareho nga may katuyuan sa kabuhi.  May yara sila sang palanan-awon kun diin nila gusto nga mapahamtang ang katawhan sang Dios, kag ila ginahimo ang tanan agud matuman ang ini nga lalambuton.

Nahimo ini ni Esdras paage sa pagtoon sang mga Kasulatan kag pagtudlo sa katawhan sang Polong.  Ginpadasig ni Nehemias ang katawhan para himoon ang kun ano nga ensakto kag magtindug sing hayag para sa Dios.  Sila nga duwa pareho nga gusto makita ang isa ka napasag-uli nga Jerusalem, apang indi lang isa ka materyal nga pagpasag-uli.  Gusto man nila makita ang isa ka pagbag-o kag pagreporma sa espirituhanon nga kabuhi sang iya sini pumuluyo.  Amo ina kun ngaa nga sila nagsaway, nagsabdong, kag kun kis-a nagamando sang isa ka dapat buhaton.  Ang dalagku nga mga lider nagapati sa isa ka butang nga mas labaw sang sa ordinaryo kag yara lang sa tunga-tunga.  Si Esdras kag Nehemias nagapati sa isa ka mahigugmaon kag gamhanan nga Dios, isa ka Dios nga sarang makahimo sang mga milagroâ€”kag gusto nila nga ang tanan makaangkon sang isa ka hapiit nga kaangtanan sa Iya.

Sumugod sa una nga kapitulo sang Nehemias, ang manugbasa magadayaw sa dedikasyon ni Nehemias para sa buluhaton sang Dios kag subong man sang iya kalisdanan bangud sang kahimtangan sang iya katawhan.  Sa kapitulo 1, naghibi sia sang ginsugiran bahin sa kabudlayan sang mga Israelinhon sa Juda.  Nagluhod sia kag nagsumpa nga himoon ang kun ano nga epahimo sa iya sang Dios.  Makita nga si Nehemias nabuyok sang ediya nga maghimo sang kinalain sa kalibutan.  Isa sia ka tawo sang aksyon, aksyon para sa Dios.  Indi yadto para sa pag-angkon sang maatas nga sweldo ukon pag-angkon sang nagapangibabaw nga posisyon nga si Nehemias nagpili sa paghimo sang isa ka pagbag-o (bisan pa nga yara na ining duwa sa iya didto sa Persia), kundi paage sa pagkadto sa Juda, isa ka indi pa tuman ka mainuswagon nga pungsud, nga may pagpamatuk sa bisan diin.  Nagmalig-on sia sa pagtoo, bisan pa sang mga nagabalabag sa iya atubangan.