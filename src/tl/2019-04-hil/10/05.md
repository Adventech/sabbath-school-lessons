---
title:  Paghalad bilang Kabahin sang Pagsimba
date:   04/12/2019
---

`Basaha ang Nehemias 12:43.  Ano ang pinasahe nahanungud sa pagdolot sang “dalagkung mga halad” bilang kabahin sang ila selebrasyon sa pagsimba?`

Ang pagdolot sang halad pinakakinahanglanon nga aspeto sang pagsimba sa panahon sang templo.  Nagkalainlain nga mga halad ang nadolot, para sa saad sang pagpatawad ukon sa pagpabutyag sang kalipay kag pagpasalamat sa Dios.  Ang pagdolot sang halad nagasakdag sang kabilinggan para sa pagsimba, nagapadumdum ini sa mga sumilimba nahanungud sa pagkamatuud sang Dios kag kun sin-o Sia, kag nagapatuhoy ini sa Ginsaad nga Kaliwat, ang Mesias, nga magahalad sang Iya kabuhi para sa ila, tungud Sia amo ang Cordero sang Dios.  

`Basaha ang Juan 1:29, 36;  1 Corinto 5:7;  kag Bugna 5:6, 12, 13.  Ano ang ginatudlo nila sa aton nahanungud kun ano ang ginapatuhuyan sang paghalad? Kun ang dumaan nga Israel nalipay sa ginhalad nga sapat, ano pagid kadaku ang aton rason nga malipay sang sa ila?`

Talupangda man kun pila ka beses nga ang ediya sang kalipay kag kasadya napahayag sa Nehemias 12:43.  Kun sayoron, sa tunga sang pagtahud, kag ayhan sa diosnon nga kahadluk nga naeksperiensyahan sang katawhan sa pag-alagdan sang ila pagsimba, may yara man sang kalipay kag pagkasadya.  Kun magaatubang kita sa Dios, dapat may pagdayaw kag pagtahud, subong man may yara nga kasadya.  Ang Salmo 95 nagapakita nga ang isa ka matuud nga binuhatan sang pagdayaw ginalakipan sang panawagan para pag-amba, pagsinggit nga may kasadya, kag musika nga nagapatuhoy sa Dios (Sal. 95:1) subong man pagyaub kag pagluhud sa atubangan sang Ginoo (Sal. 95:6).  Ang pagtinguha agud maangkon ang balanse sa tunga sang pagkasadya kag pagtahud kinahanglanon para sa pagpasidungug, pagdayaw, kag pagsimba sa aton Manunuga.

`Kun maghunahuna kita nga ang Manunuga sang tanan nga natuga (Juan 1:1-3) nalansang sa kruz, nagpakamatay para sa sala sang Iya mga tinuga, ano nga emosyon ang aton mabatyagan? Ano nga kalipay ang aton mabatyagan bangud sa kruz?`