---
title:  Duwa ka Dalagku nga Manug-amba sang Pagpasalamat
date:   03/12/2019
---

`Basaha ang Nehemias 12:31-42.  Ngaa nga ang musika isa ka importante nga bahin sang sini nga selebrasyon?`

Kabahin sa pag-alagdan sang pagsimba sa panahon ni Nehemias ang pagporma sang duwa ka manug-amba sang pagpasalamat nga nagalibot sa Jerusalim nga nagakanta, nga ginaupdan sang mga instrumento.  Nagasugod sila sa pareho nga duug kag niyan nagabulagay, ang kada isa nagakadto sa nagkalainlain nga padulongan sa palibot sang pader sang syudad.  Ang isa ka grupo gindumalahan ni Esdras, nga yara gid sa unahan, kag ang isa pa ka grupo yara si Nehemias sa likod.  Ang duwa ka grupo nagatabo liwat sa gawang nga nalupyakan kag gikan diri magapadulong sila sa templo.  Ang mga sacerdote nga nagapatunog sang mga trumpeta nagapasidungug sa tagsa ka prosesyon.  Kun magsulod na ang mga manug-amba sa templo, nagatindug sila nga nagaatubangay sa isa kag isa.  Isa yadto ka halangdon nga pag-organisar sang prosesyon kag pag-alagdan sang pagsimba.  

Sa pagsabat kun ngaa nga ang musika isa ka importante nga bahin sang pagsaulog kag pag-alagdan sa pagsimba, dapat naton tolokon ang iya sini kahulugan sa konteksto sang templo, ang musika sa templo indi isa ka konsierto nga ang katawhan nagakadto agud magkasadya, kaangay sa pagpamati sang nagapasundayag sa isa ka tiliponan sang konsierto.  Sa baylo sini, samtang ang mga musikero nagaamba kag ginapatukar ang mga instrumento, ang katawhan nagaduko sa pagpangamuyo.  Kabahin ini sa ila pagsimba.

Ang importante nga binuhatan sa templo kag pagsimba paage sa mga halad, isa na ka indi manami tan-awon nga hinimoan.  Indi bala nga ang ila ginahimo amo nga ginagulgul nila ang liog sang enosente nga mga sapat nga ginhalad?  Gane, ang pagtukar sang matahum nga musika, sa madamo nga paage, magluwas nga nagabayaw sa hunahuna sang katawhan pahitaas, nagabulig man ini nga mangin mas maayo ang bug-os nga eksperiensya sang pagsimba.

`Tan-awa ang mga halimbawa sa Bibleya nga kun sa diin ang musika isa ka importante nga aspeto sang pagsimba.  Talupangda sing pinasahe ang Exodo 15:1;  2 Cronica 20:21, 22; kag Bugna 15:2-4.`

Pareho nga sa langit kag duta, ang musika kabahin sa eksperiensya sang pagsimba.  Talupangda nga sa mga bersikulo sa ibabaw, ang pag-amba nahanungud tanan sa kun ano ang nahimo sang Ginoo para sa Iya katawhan, upod na ang paghatag sa ila sang kadalag-an “sa sapat” (kun aton talupangdon, sin-o pa bala ang makabulig sa ila para maangkon ang ina nga kadalag-an?).  Isa ini ka pagdayaw sa Dios bangud sang Iya binuhatan sa pagluwas.

Hingalane ang pipila ka mga butang nga nahimo sang Dios sa imo nga mangin maayo nga rason agud makaamba sang pagdayaw sa Iya.