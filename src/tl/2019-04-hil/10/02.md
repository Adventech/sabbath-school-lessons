---
title:  Pagkanta sang mga Ambahanon sang Ginoo
date:   01/12/2019
---

`Basaha ang Nehemias 12:27-29.  Talupangda ang pipila ka importante nga mga polong nga nagapahayag kun daw kaangay sa ano ang ila pagsimba kag pagdayaw.  Ano ang paglaragway mo sini?`

Ang pungsud sang Israel nagtangdo sang napat-ud nga grupo sang mga Levinhon nga mangin manugkanta kag musikero para sa pag-alagdan sang templo.  Ang Dios nagtuytuy sang pagsolondan kag naghatag sang mga pagtudlo para sa pag-alagdan, agud nga ang pagsimba sa templo mangin matahum kag mainalamon ang paghimo sini.

Si Haring David nag-organisar sang sini nga binuhatan padulong sa isa ka mas matahum kag halangdon nga Sistema sang sa ginahimo sang una.  Gane, ang kaliwatan ni Asaf, nga gintangdo ni David bilang lider sang pagsimba sa templo, natugyanan gihapon bilang “mga manug-amba, manugtatap sang hilikuton sa balay sang Dios” (Neh. 11:22).

`Tan-awa ang 1 Cronica 25:6-8.  Ano ang gintudlo sini sa aton nahanungud kun daw ano ka sentro kag importante ang musika sa ila pagsimba kag sa ila pagkanta sang “mga ambahanon sa Ginoo”?`

Ang mga manugkanta mga Levinhon, gane opisyal sila nga natangdo sa templo.  Gane, ang pagsakdag sang musika para sa pag-alagdan sang templo amo ang ila trabaho.  Sa panahon ni Haring David, naorganisar ang isa ka eskwelahan nga para gid lamang sa musika nga iya gindumalahan.  May mga manunudlo ini kag mga estudyante, batan-on kag hamtong, nga ngatrabaho sing bulosbulos sa templo sa pagsakdag sang musika.  Ang iban sa ila nagatukar sang mga instrumento, ang iban manugkanta, apang ang iban nagaatipan sang mga instrumento kag mga panapton nga ginagamit para sa pag-alagdan.  Ano tuyo sang kaangay sina ka propesyonal nga pag-organisar?  Nagaserbe ini para mapauswag ang talento kag tuman nga katahum sang pagsimba.  Ang tuman nga katahum dapat amo gid permi ang lalambuton sa pagsimba.  Ang pagdayaw dapat maghalin sa tagiposoon kag mapabutyag sa pinakamaayo nga paage agud ang mga katawhan mabayaw sa espirituhanon.  Ang isa ka tawo sarang makahaumhaum nga yadtong mga musikero kag manugkanta nga nag-alagad sa templo ginpili sing mahinalongon agud magdumala sang pag-alagdan sa pagsimba.

`Ano ang mga paage nga imo naeksperiensyahan ang kalipay sang pagsimba paage sa musika? Sa ano nga paage nga importante ini sa imo?`