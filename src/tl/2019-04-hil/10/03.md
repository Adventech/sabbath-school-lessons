---
title:  Pagpaninlo
date:   02/12/2019
---

Pagkatapos nga nagsaysay ang kasulatan nahanungud sa pagdedikar sang pader, kag sunod ang pagtipon sang mga manugkanta, ang sunod nga bersikulo sa Nehemias 12:30 nagsaysay bahin sa pagpaninlo.  “Kag ang mga sacerdote kag ang mga Levinhon nagpaninlo sang ila kaugalingon; kag gintinloan nila ang katawohan kag ang mga gawang kag ang kuta”.

Ang Hebreo nga polong sang “pagpaninlo,” thr, nagakahulugan nga mangin matinlo, mangin putli, kag gingamit ini sa madamo nga konteksto sa Daan nga Katipan, nalakip na yadtong ediya sang pagkaputli sa moral kag pagkamatinlo sa atubangan sang Dios.

`“apang kon nagalakat kita sa kapawa, subong nga sia yara sa kapawa, may paghiambitay kita, kag ang dugo ni Jesus nga iya Anak nagatinlo sa aton sa tanan nga sala.  Kon magsiling kita nga wala kita sing sala, ginadayaan ta ang aton kaugalingon, kag ang kamatooran wala sa aton.  Kon itu-ad ta ang aton mga sala, matutum kag matarung sia, kag magapatawad sang aton mga sala kag magatinlo sa aton sa tanan nga pagkadimatarung” (1 Juan 1:7-9).  Ano ang ginatudlo sa aton sang sini nga texto nahanungud sa 1) kahimtangan sang tawo,  2) Pagpatawad sang Dios, kag 3) Gahum sang Dios sa aton kabuhi?`

Ang templo kag ang iya sini mga pag-alagdan importante nga mga elemento sa relihiyon sang dumaan nga Israel.  Apang ang Templo kag ang iya sini mga pag-alagdan mga paage para sa katuyuan indi nga amo na mismo ini ang katuyuan.  Kag sa pagkamatuud, ang ina nga katuyuan amo ang pagtuytuy sa katawhan padulong sa isa ka nagaluwas nga pagpakigrelasyon sa ila Dios, si Ginoong Jesu Cristo, kag ang paghibalo sang iya gahum sa pagtinlo sang ila kabuhi.  Ang paghibalo kun ano ang nahimo sang Dios kag kun sa diin kita ginluwas sang Dios, amo ang nagatuytuy sa aton nga higugmaon kag simbahon Sia.  Amo ina ang isa ka rason kun ngaa nga permi ginapadumdum ang mga Israelinhon bahin sa kun ano ang nahimo sang Dios sa ila sang una.  Nagabulig ini sa ila nga mahibaloan ang kaayo kag gugma sang Ginoo, nga sentro sa kalipay kag pagpasalamat nga magalapnag sa ila pagsimba.

Para sa aton subong, ang eksperiensya kag pag-apresyar sa pagpatawad sang sala dapat magdolot sang pagpasalamat sa Dios kag isa ka pagbatyag sang paglaum kag kalipay.  Niyan mangin mahapos ang pagdayaw sa Ginoo kag pagpabutyag sang pag-apresyar para sa katahum sang Iya karakter.  Ano pa bala ang mas daku nga pagpahayag sa karakter sang Dios nga aton naangkon sang sa pagtolok kay Jesus sa kruz nga nagpas-an sang silot para sa aton mga sala agud indi na kita magpas-an sang sina nga silot sa aton kaugalingon?  

`Walay sapayan sang imo daan nga mga sala ukon presente nga karakter, paage sa kruz sarang ka makaangkon sang kompleto nga pagpatawad--bisan pa sa sini nga tion.  Ngaa indi mo pag-angkonon subong ang ina nga pagpatawad nga ginatanyag ni Jesus?`