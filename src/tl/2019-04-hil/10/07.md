---
title:  Dugang nga Pagtoon
date:   06/12/2019
---

Basaha ang sinulatan ni Ellen G. White, “Growing Up Into Christ,” pp. 67-75, sa Steps to Christ. 

“Ang kruz ni Cristo amo ang siensia kag ambahanon sang mga tinubos sa bug-os nga lwaay katubtuban.  Sa paghimaya kay Cristo ila makita ang nalansang nga Cristo.  Indi malimtan nga ang Isa nga may gahum sa pagtuga kag pagsakdag sa indi maisip nga kalibutan sa bug-os nga uniberso, ang hinigugma sang Dios, ang Halangdon sang langit, nga ginapasidunggan sang querubin—nagpaubos sang Iya kaugalingon agud mabayaw ang nagpakasala nga katawhan; iya ginpas-an ang bayad kag kahuy-anan sang sala, kag paglipod sa nawung sang Iya amay, tubtub nga ang kailo sang nagpakasala nga kalibutan nagpasakit sang Iya tagiposoon kag nagkuha sang Iya kabuhi didto sa kruz sang kalbaryo.  Nga ang Manunuga sang bug-os nga kalibutan, ang manughukom sang tanan, magasikway sang Iya himaya kag nagpakanubo sang Iya kaugalingon bangud sang gugma sa tawo magabuyok sa katingala kag pagdayaw sang uniberso.  Samtang ang mga pungsud sang linuwas magatolok sa ila Manunubos kag magatan-aw sa walay katubtuban nga himaya sang Amay nga nagasilak sa Iya nawung; samtang sila magatolok sa Iya trono, nga gikan sa walay katubtuban pakadto sa walay katubtuban, kag maghibalo nga ang Iya ginharian wala sing katapusan, magahinugyaw sila sa pag-amba sang: “takus, takus ang cordero nga ginpatay, kag nagtubos sa aton sa Dios paage sa Iya kaugalingon kag malahalon nga dugo!”—Ellen G. White, The Great Controversy, pp. 651, 652.

**Mga Palamangkutanon nga Pagadiskusyunan**

`1.	Sa imo klase, estoryahe ang nahanungud sa nagakaego nga balanse sa pagsimba sa tunga sang pagtahud kag pagkasadya.  Ukon, sabta ninyo ang ini nga pamangkot:  Ang pagtahud kag pagkasadya nagaupdanay bala?`

`2.	Ang mga Israelinhon nagpaidalum sang pader sang Jerusalem sa langitnon nga proteksyon paage sa seremonya sang pagdedikar kag nagkilala nga ang pader walay kapuslanan kun indi ini pagpangapinan sang Dios.  Ginpahayag ini sing maayo ni Solomon: “Kon indi ang Ginoo magpatindug sang balay, nagapangabudlay sa wala sing pulus ang mga nagapatindug sini. Kon indi ang Ginoo magbantay sang banwa, ang manugbantay nagapulaw lamang sa wala sing pulus” (Salmo 127:1).  Ano ang masugid sini sa aton nahanungud sa bisan ano nga aton ginahimo para sa Ginoo?`

`3.	Ano ang katungdanan sang musika sa imo kaugalingon nga eksperiensya bahin sa pagsimba sa imo iglesia?`

`4.	Maathag ang Kasulatan: Si Jesus amo ang aton Pinakamataas nga Sacerdote sa santuario didto sa langit.  Ano gid ang Iya ginahimo didto para sa aton?  Ano ang matudlo sa aton sang buluhaton sang mga sacerdote sa templo diri sa duta nahanungud sa kun ano ang ginahimo ni Jesus para sa aton didto sa langitnon nga santuario?`