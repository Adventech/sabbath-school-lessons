---
title:  Mga Sacerdote kag Levinhon bilang Kabahin sang Pagsimba
date:   05/12/2019
---

`Basaha ang Nehemias 12:44-47.  Ngaa nagkasadya ang Juda “sa mga sacerdote kag Levinhon nga nag-alagad”?  Ngaa importante sila?`

`Ano ang ginasimbolohan sang buluhaton sang mga sacerdote (nga mga levinhon)?  Tan-awa ang Hebreo 9:1-11.`

“Ang pagpatunga ni Cristo para sa tawo didto sa santuario sa langit pareho kakinahanglanon sa plano sang kaluwasan kag sa Iya kamatayon sa kruz.  Bangud sang Iya kamatayon ginsugdan Niya ina nga hilikuton nga pagkatapos sang Iya pagkabanhaw nagkayab Sia agud makompleto ini sa langit.  Paage sa pagtoo dapat kita magsulod sa kumbong, ‘si Jesus nagsulud didto sing una tungud sa aton.’ Hebreo 6:20.”—Ellen G. White, The Great Controversy, p. 489.

Sa liwat, bisan pa nga ang katawhan didto sang una pat-ud nga wala nakaangkon ang kapawa nga yara sa aton subong, nahangpan nila sing nagakaego nga ang buluhaton sang mga Levinhon, nga amo lamang ang makaalagad sa templo, tama gid ka importante.  Nagakalangkag sila nga ang buluhaton sang Dios mahimo paage sa ila.

Ang katawhan nagamit sang tinion upod sa Dios paage sa pagbsa sang Iya polong, pagpangamuyo, pagsimba, kag pagdedikar liwat sang ila kaugalingon sa Iya.  Sa tunga sini tanan, natalupangdan nila nga ang buluhaton sa templo napatumbayaan kag kinahanglan nga egapasag-uli.  Karon nga napundar na ini liwat, nagkasadya ang katawhan sa importante nga buluhaton nga pagahimoon sang mga Levinhon para sa ila.  Ginpabatyag sang Dios sa katawhan nga ang mga pag-alagdan sa templo kabahin sang Iya nadesinyo para sa pagsimba.

Ang makasusubo kay ang mga ministro, manunudlo sang Polong, kag mga musikero masami nga ginabalewala.  Bisan pa sa panahon ni Nehemias, ang suporta sa mga Levinhon kun kis-a malig-on apang kun kis-a maluya man.  Ang mga Levinhon kinahanglan magbalik sa paghimo sang iban nga trabaho sa madamo nga beses agud makasakdag sa ila mga pamilya, tungud ang katawhan nag-untat sa paghatag sang ikapulo kag mga halad.

Kun wala sang mga ikapulo kag halad, wala sang organisado nga iglesia sa bug-os nga kalibutan.  Kun gusto naton nga magpadayun ang aton mga ministro, dapat mangin matutum kita sa pagsuporta sa aton mga ministro paage sa pinansyal nga bulig kag subong man sa pag-apresyar sang ila buluhaton.  Ang iglesia posible nga indi himpit, apang indi ina dapat makapaluya sang aton paghatag sa Dios agud nga magpadayun ang Iya buluhaton sa bilog nga kalibutan.