---
title:  Ang mga guro ay nagsabi
date:   06/12/2019
---

#### Bahin I:  Kabilogan nga Paglantaw

**Importante nga Texto**:  Esdras 3:11

**Patuhuyan sang Pagtoon**:  Nehemias 12:27-47

Agud nga makahatag sang kinamatarung para sa pagkasacerdote sa Jerusalem, ang Nehemias 12 nagsugod paage sa paglista sang mga Levinhon kag mga sacerdote gikan sa tion sang Babilonia tubtub sa panahon ni Esdras kag Nehemias.  Sang naplastar na nga ang mga Judio may yara sang sampaton nga mga tawo para sa mga pag-alagdan sang templo, ang sunod nga bahin sang kapitulo nagpatuhoy sa pag-alagdan bahin sa pagdedikar sa pader sang Jerusalem.  Apang, indi nga ang pader amo ang nagapat-od sang siguridad kundi ang Ginoo.  Gane, ang katawhan wala sang siguridad magluwas nga ang Ginoo magapangapin sa ila.  Ang pagdedikar sang mga pagkabutang ukon tinukod naandan nga ginahimo sang mga Israelinhon agud kilalahon nga ang gahum wala sa pagkabutang kundi sa Ginoo (Salmo 127:1, 2).

Ang pag-alagdan bahin sa pagdedikar para sa pader sang Jerusalem ginsugdan paage sa duwa ka daku nga grupo sang manug-amba nga nagkadto sing pahain sa Jerusalem kag nagpakig-upod sa templo.  Didto, ang “daku nga paghalad” nahimo, kag ang katawhan nagkasadya sa “dakung kalipay.”  Sa pagkamatuud, ang kasadya sang katawhan tama ka tunug nga bisan pa ang ila mga kaaway nga yara sa malayo nakabati sang pagsaulog bangud sa pagkahuman sang pader.  Pagkatapos sini, ginsiguro ni Nehemias nga mabahinbahin ang mga responsibilidad sa templo agud ang pagsakdag maplastar suno sa kasogoan para sa tanan nga mga Levinhon kag mga nagaalagad sa templo.  Nalangkag na ang katawhan sa pagsugod liwat sang mga pag-alagdan sa templo.  Gusto nila masiguro nga ang mga kinahanglanon masiguro para sa sadtong nagaalagad sa Ginoo, indi lamang para sa presente nga tion kundi para man sa palaabuton.

#### Bahin II:  Komentaryo

**Pagpaninlo**

Antes ginhimo ang pagdedikar sang pader, ang mga sacerdote kag mga Levinhon nagpaninlo sang ila kaugalingon kag mga katawhan subong man ang ganhaan kag ang pader.  Ang ritwal bahin sa pagpaninlo nga naandan sa Israel nagasimbolo sang pagtinlo gikan sa sala kag separasyon para sa pagkabalaan.  Ang ritwal ginalakipan sang paglaba sang mga bayo kag pagpaligo (Exod. 29:4, Exodo 40:12-15, Lev. 16:20-28, Num. 19:7).

Madamo nga mga ritwal bahin sa pagpaninlo ang ginahimo sa Israel.  Ang pinakaseryoso nga ritwal sa pagpaninlo ginahimo para sa bisan sin-o nga makatandug sa isa ka patay nga lawas.  Bangud nga ang kamatayon nagapakita sa kamhimtangan sang pagkatawhanon nga reulta tungud sang sala, ang tawo ukon mga tawo dapat mag-eksperiensya sang pinasahe nga pagpaninlo, isa ka pamaage nga nalaragway sa Numeros 19.  Ang sacerdote magasonog sang dumalaga nga baka nga pula nga wala sing kasawayan kag ang iya mga abo ebutang sa isa ka suludlan nga may tubig.  Ang isa nga matinlo magakuha sang hisopo kag itum-oy ini sa tubig kag iwisik ini sa mga kagamitan ukon katawhan nga ginkabig bilang indi matinlo.  Kun ang tubig sa pagpaninlo indi mawisik sa isa ka tawo nga dimatinlo, niyan magapabilin sa iya ang iya pagkadimatinlo (Num. 19:13). 

Sa adlaw sang katumbasan, ang sacerdote nga nagahimo sang pagpaninlo sa santuario kag nagahimo sang paghalad para sa iya sala kag sang sala sang katawhan nagailis sang iya panapton.  Antes magsuklob sang “balaan nga panapton,” nagapaligo sia anay (Lev. 16:4).  Pagkatapos nga mahuman ang pag-alagdan, ang sacerdote magauba sang “balaan nga panapton” kag nagapaligo sang iya lawas (Lev. 16:23, 24).  Ang tawo nga nagabuhi sang kanding tungud kay Azazel nagahimo man sang pareho sini antes magsulod sa kampo ang mga Israelinhon (Lev. 16:26).

Ang iban pa nga kategoriya sang pagpaninlo ginalakipan sang pagpaninlo para sa mga sacerdote (Exodo 29:1-9), nga dapat maghugas sang ila mga kamut kag lawas (Exodo 30:17-21, Exodo 40:12-14, 30-32);  ang pagpaninlo gikan sa aro (kaangay nga ang sala nagadul-ong sa kamatayon gane ang aro nagatapos man sa kamatayon [Lev. 13:6, Lev. 13:34]); ang pagpagwa gikan sa lawas (Lev. 15:1-29, Deut. 23:10, 11); kag ang pagpaninlo sang mga Levinhon (Num. 8:5-7, Num. 19:7-22).  Tungud nga ang mga sacerdote kag mga Levinhon nalakip sa pagdedikar sang pader, nagahimo sila una sang pagpaninlo paage sa paghugas sang ila mga kamut kag tiil kag ayhan sang ila nga lawas.  Sunod sini ila ginatinloan ang mga katawhan nga nagapangabay nga pagatinloan kag posible man nga bisan pa ang ila mga panapton.  Dugang pa, ang Bibleya nagmitlang nga ang mga ganhaan kag ang pader gintinloan, nagakahulugan nga ang kada isa sini ginwisikan sang tubig.  

Ang tubig sa pagpaninlo wala sang milagro nga gikan mismo sa sini; ang Polong sang Dios amo ang nagapahayag nga ang pagpaninlo nakatinlo sa katawhan gikan sa sala kag kamatayon.  Ang ritwal nagaserbe bilang isa ka simbolo sang pagpaputli.  Ang pagkabalaan kag pagtinlo gikan sa sala importante para sa pagpakig-atubang sa Dios sa seremonya sang pagdedikar.  Ang ritwal sa pagpaninlo nagpakita nga ang dugo ni Cristo nagtinlo kag nagtabon sa katawhan.  Ang pag-alagdan sa pagpaninlo ginaupdan sang pagpatawad sa mga sala.  Sang ang katawhan nagpaubos sang ila kaugalingon sa atubangan sang Dios kag nagpanghugas, ginkilala nila nga nagakinahanglan sila sang bulig; nagakinahanglan sila nga pagatinloan sang Dios. Dapat sila mabug-os kag mangin balaan sa Dios, indi paage sa ila kaugalingon nga binuhatan.  Apang, nagkinahanglan ang Dios sang binuhatan sa pagpanghugas bilang isa ka makita nga pagdumdum sang Iya gahum nga nagapabag-o sa kabuhi sang Iya mga katawhan.

**Daku nga Kalipay**

Ang pinakadaku nga bahin sa seremonya sang pagdedikar ginalakipan sang musika kag pagsimba.  Una, ang mga Levinhon kag mga manug-amba nagtipon sa Jerusalem; madamo sa ila ang nagkabuhi malayo sa Jerusalem kag nagakadto lamang sa siudad kun ila na bahin ang pag-alagad.  Ang mga sacerdote, Levinhon, kag mga manug-amba amo ang nagapanguna sa pagsaulog bahin sa pagsakdag sang Dios sa ila paage sa pagpasalamat (ginakilala paage sa mga polong ang kun ano nga nahimo sang Dios) kag nagakanta sang mga pagdayaw sa Iya.  Mga arpa, simbal, kag iban pa nga mga instrumento nga may kuerdas ginagamit sang duwa ka dalagku nga mga grupo sang manug-amba samtang sila nagakanta kag nagalakat sing pahain sa Jerusalem, sa katapusan nagaupod sila liwat sa templo kag nagakanta sing matonog (Neh. 12:42).  Ang tinaga literal nga nagapahayag nga ang mga manugkanta nabatian sa malayo.  Ang ila kalipay indi mapunggan ukon matago kaangay sang napakita sa matonog nga mga pagdayaw.  Nagkanta sila sing makusug tungud sobra ang ila kalipay sa madali nga pagkahuman sang pader kag kun paano ang Dios nagbulig sa ila.

Sang ang pundasyon sang templo napahamtang pagkatapos sang ila pagbalik gikan sa kabihagan sang 537/536 B.C., ang mga katawhan, mga sacerdote, kag mga Levinhon nagdayaw sa Ginoo (Esdras 3:10, 11).  Pareho man sina ang natabo sa panahon ni Nehemias pagkatapos nga mahuman pader sang Jerusalem.  Ang tanan nagdayaw sa Ginoo kag ang duwa ka natangdo nga grupo sang manug-amba nagpabutyag sang pagpasalamat sa Ginoo para sa natapos nga buluhaton (Neh. 12:31, 38).

Nagkalipay sing daku ang katawhan.  Sing literal, ang bersikulo 43 nagasiling nga ang Dios samach (nagpasadya) sa ila sa daku nga samach (kasadya).  Ang polong nga samach nagpakita sang lima ka beses sa sina lang nga isa ka bersikulo.  Nagpakita ini sing isa ka tion sa bersikulo 44, sang ang katawhan nagkalipay man sa mga sacerdote kag mga Levinhon nga nag-alagad sa templo.  Sunod nagpakita ini liwat sa bersikulo 27, nga nagsugid sa bug-os nga hitabo, nagpahayag nga ang katawhan nagtawag sa mga Levinhon agud magsaulog sang pagdedikar nga may kasadya (samach).

Gane, ang ini nga polong nagpakita sa sini nga kapitulo sang pito ka beses, nga makapatalupangud sa manugbasa bilang importante gid.  Ang numero nga pito sa Bibleya isa ka numero sing kabug-osan, pagkakompleto, kag himpit.  Gane, ang samach nga naeksperiensyahan sang katawhan isa ka nabug-os nga kasadya.  Ang Dios nagpasadya sa ila.  Ang ila binuhatan sa pagkasadya nagpakita kun ano ang matuud nga kasadya sa kabuhi, tungud nga nagkasadya sila sa kun ano ang nahimo sang Dios.  Ang leksyon para sa aton subong amo ang pagsaulog sa kun ano ang ginahimo sang Dios sa aton kabuhi, indi sa pagpabaya kag indi pagtalupangud sang Iya mainalwanon nga binuhatan.  Sa baylo, dapat naton esaulog ang Iya pagsakdag.  Ang pagkilala sa pagpakamaayo sang Dios kag pagdumala nagadul-ong sa pagpasalamat kag emosyonal nga pagkamalig-on.  Ang pagpasalamat nagapalipay kag nagapadaug sa aton.

Ang kasadya isa ka nagalaragway nga aspeto sang pagsimba, apang kaangay man sa pagtahud sa Dios, nga sarang malaragway bilang isa ka eksperiensia sang pagdayaw paage sa personal nga pagpakig-atubang sa Dios.  Ang balanse sa tunga sang kasadya kag pagtahud tama ka importante; apang, sing makasusubo, masami ini nga wala ginatalupangud.  Kun ang isa ka pagsimba may pagtahud sa Dios apang wala sang kasadya, nangin mamala kag matig-a ini.  Sa pihak nga bahin, kun kasadya lamang ang yara kag wala ang pagtahud, ang pagsimba posible nga mapun-an sang emosyonal sa baylo nga kamatuuran.  Gane, ang aton pagsimba dapat maglakip sang sini nga duwa ka bahin.  Pagtahud kag kasadya nagaupdanay agud makahimo sang nagakaego nga kahimtangan.  Ang mga Israelinhon nakahangup sa pagkakinahanglan sang  sini nga balanse sang nagkasadya sila sa bu-os nila nga tagiposoon, samtang sa amo man nga tion nagadayaw sa Dios bangud sang kun ano nga Iya nahimo.  Ang ila pagsimba nabase sa kamatuuran kag sa binuhatan sang Dios, indi sa emosyonal.  Ang aton pagsimba dapat mapundar paage kay Jesus, indi sa aton balatyagon.  Apang, ang mga Israelinhon may yara balatyagon sang pagkasadya kag kalipay samtang nagdayaw sila sa Dios.  Ang ining balatyagon sang pagkasadya nahatag sang Dios kag nabase sa kamatuuran kun sin-o gid ang Dios kag kun ano ang Iya nahimo.  Ang pagpangita sa Dios sa aton kabuhi subong man ang pagsimba sa Iya nagapabilin sa aton nga mapun-an sang Iya bugay kag mangin mapinasalamaton.    

#### Bahin III:  Pag-aplikar sa Kabuhi

**Pagpaninlo**

Ang ritwal sa pagpaninlo nagarepresentar sang pagtinlo gikan sa sala kag isa ka preparasyon para sa pagkari sa atubangan sang Dios kag pagkilala nga kun wala Sia “mahigko” kita.  Bisan pa nga wala kita nagaintra sa ritwal sang pagpaninlo subong, sa ano nga paage nga sarang naton maaplikar ang prinsipyo sa likod sang pagpaninlo? Sarang kita makapalapit sa Dios apang indi sa bisan ano lang nga bagay.  Gane paano kita makapakig-atubang sa Dios?  Sa ano nga paage nga sarang kita makapakita sang sini nga kinaiya sa aton kabuhi subong?

**Kalipay**

1. Basaha ang Salmo 136, isa ka salmo nga puno sang pagdayaw kag pagsimba sa Dios.  Ano ang ginatudlo sa aton sang sini nga Salmo bahin sa pagsimba? Ang ang nagkalainlain nga mga sitwasyon ang nalaragway sa pagpakig-atubang sa Dios? 
2. Paano ka makasiguro nga ang imo iglesia nagadayaw sa Dios nga may balanse sa pagkasadya kag pagtahud?
3. Ang mga manug-amba kag mga musikero sa Daan nga Katipan may yara importante nga katungdanan sa mga pag-alagdan sa templo.  Ano ang sarang naton mahimo agud masiguro nga ginahatagan ta sang bili ang mga musikero sa aton pagsimba subong?          
    -	Maghunahuna sang mga pamaage nga ang imo iglesia ayhan nakabayaw sang mga musikero bilang mga alagad sang Dios ukon paage nga napatumbyaan sila ukon ayhan napadiskoryo.  Ano ang mga makahulugan kag talahuron nga pamaage nga ang imo iglesia sarang makalakip sa pag-alagdan sang inyo manugtukar sang piano kag iban pa nga mga grupo sang musikero?                                                            
    -	Maghunahuna sang mga napat-ud nga pamaage nga, bilang isa ka iglesia, mapahangup mo ang inyo mga musikero kag mga manug-amba nga ang nahatag sa ila nga hiyas nagadugang sang kanami kag nagapauswag sang pag-alagdan sa iglesia?
4. Kun kulang ka sang kasadya sa imo kabuhi samtang nagadayaw sa Dios, ano ang imo sarang mahimo agud mapabalik ang inang “una nga gugma” nga nagapasadya?