---
title:  Sumaryo Tuhoy sa mga Hari kag mga Hitabo
date:   30/09/2019
---

Ang una nga grupo sang mga nakabalik sa ila duta nakaangkon sang buluhaton para sa pagpatindug liwat sang templo sang Dios.  Pagaton-an naton ang nahanungud sa nagpamatuk sa pagtukod sang templo sa ulihi nga leksyon.  Subong, Diskusyunan naton ang pasunod sang mga Hari sa Persia sa tion sang malawig nga pag-obra sang templo kag pagtukod liwat sang Jerusalem.  Importante ang paghibalo sa kasaysayan nga yara sa likod sang mga estorya ni Esdras kag Nehemias, tungud ini nagahatag sang madalum nga ihibalo sa ila mga mensahe. 

`Basaha ang Edras 4:1-7.  Sin-o ang nagkalainlain nga mga hari nga namitlang sa tion nga nagtuhaw ang pagpamatuk sa pagtukod sang Templo?`

Yari ang listahan sang mga Hari sang Persia, sa ila pasunod nga tinion sang paghari, nga naangut sa libro sang Esdras kag Nehemias.  Nagsugod ini kay Ciro, nga nagpundar sang ginharian nga Persia kag naglutos sang Babilonia sang 539 B.C.:   

- Ciro II “The Great” (559—530 B.C)
- Cambyses II (530—522 B.C.)
- Darius I (522—486 B.C)
- Xerxes I (485—465 B.C.) (nakilala man sa libro sang Ester nga Ahasuero.)
- Artaxerxes I (465—424 B.C.)

Samtang aton ginaton-an ang ini nga mga libro, importante ang paghibalo nga ang pagpahayag sa sini nga mga Hari sa Esdras wala namitlang sa pasunod nga tinion sang ila paghari.  Halimbawa, ang Esdras 4:6-24 nasulod antes ang kapitulo 5, nga nagpadayun sang estorya sang mga nagpamatuk sa pagtukod sang Jerusalem.  Tungud sini, ang sinulatan nga nagalakip kay Xerxes I (Ahasuero) kag Artaxerxes I nga nalaragway sa kapitulo 4 natabo pagkatapos sang mga hitabo nga nasulat sa kapitulo 5 kag 6, nga nagamitlang kay Darius I.  Ang ini nga pagpasunod sarang makapalibog sa mga nagabasa, kag nangin kabangdanan ini sang pipila ka mga pagduhaduha sang mga katawhan bahin sa sini nga libro sa malawig nga tinuig.  Samtang nagapadayun kita sa pagtoon sini nga kwarter, ang paghibalo sa pasunod sang mga hitabo magabulig sa aton nga mahangpan sing maayo ang mga mensahe sang Esdras kag Nehemias.

`Ano ka permi nga nakakita ikaw sang mga butang sa Bibleya nga nakapalibog sa imo? Paano mo maton-an ang pagsalig sa Dios, kag sa Iya Polong, bisan pa makasugata ikaw sang mga butang nga daw wala sing kabilinggan? Ngaa importante para sa imo ang pagsalig sa Iya? (Tan-awa ang Isa. 55:8, 9).`