---
title:  Ang mga guro ay nagsabi
date:   04/10/2019
---

### Bahin I:  Kabilogan nga Paglantaw

**Importante nga Texto**: Esdras 1:1—3 

**Patuhuyan sang Pagtoon**:  Esdras 1,  Esdras 4:1-5, kag Esdras 7

Ang aton Dios amo ang Ginoo sang kasaysayan.  Nagapatunga Sia para sa Iya katawhan agud matuman ang Iya mga saad nga madala sila pabalik sa ila puluy-an.  Gin-atipan Niya ang mga Israelinhon kag magaatipan man Sia sang aton mga kinahanglanon suno sa Iya natalana nga tion.     

Ang libro sang Esdras kag Nehemias nagsugod sa isa ka leksyon bahin sa maloloy-on nga buluhaton sang Dios para sa Israel paage kay Haring Ciro.  Ang libro nagpatuhoy sing sibo sa mga tinion sang pagministeryo ni Zerubabel kag Esdras.  Ang una nga grupo sang mga bihag nga nagbalik sa Israel sang 537/6 B.C., gindumalahan ni Zerubabel, ang pangulo-puud, kag Jeshua/Josue, ang mataas nga sacerdote.  Ang eksperiensia ni Zerubabel sa pagtukod liwat sang templo sa Jerusalem nasulat sa Esdras 1 tubtub sa Esdras 4:5.  Ang Esdras 7 nagsugod sa pagsaysay bahin sa pagbalik sang ikaduha nga grupo sang mga nabihag, sa idalum sang pagdumala ni Esdras pagkatapos sang mga 80 ka tuig.  

Ang pagtoon sa sini nga semana nagsugod sa mga tagna nahanungud sa una nga pagbalik sang mga nabihag.  Ang ini nga mga tagna nga makita sa libro sang Jeremias kag Daniel, nagaunod sang mga tagna ni Jeremias bahin sa 70 ka tuig nga pagkabihag (Jer. 25:11, 12) kag ang nagsunod nga kalisdanan ni Daniel nahanungud sa katumanan sang tagna sa Daniel 9.  Ang Dios nagpasiguro kay Daniel nga nagatalupangud Sia sa mga nabihag kag magatuman sang Iya polong.  Ang Hari sang Media-Persia nga si Ciro nagtuman sang tagna kag nagmando sa mga Judio nga magpuli kag tukuron liwat ang ila templo sa idalum sang pagdumala ni Zerubabel.

Ang ikaduwa nga grupo sang mga nagpauli nakaabot sang 457 B.C., mga 60 ka tuig pagkatapos natukod liwat ang templo sa Jerusalem, sang 515 B.C.  Ang Esdras 7 nga nagdetalye sang ila pagbalik, isa ka pagpakilala kay Esdras, nga isa ka manunulat kag mainalamon sa kasogoan sang Ginoo.  Kun sayoron, si Esdras isa ka manunudlo sang Tora kag nagdedikar sang iya kabuhi sa pag-alagad sa Dios.  Nagtinguha sia nga mapabuhi ang gana sa Polong sang Dios sa tunga sang mga nabihag.

### Bahin II:  Komentaryo 

Agud mahangpan ang mensahe ni Esdras kag Nehemias, importante nga kilalahon ang napasimple nga pagpasunod sa pagsulat sang sining duwa ka libro:

Ang Pasunod nga Pagplastar sa Pagsulat sang Esdras (ginpasimple)

1.  Ang pagbalik sa Jerusalem gikan sa Babilonia nga sunod sa mando ni Ciro.
    1. Sang 537/6 B.C., si Zerubabel kag Josue, upod sa pagtuytuy sang Dios, nakapabalik sa 	Juda sang una nga grupo sang mga Israelinhon (Esdras 1:1—4:5). 
    2. Ang templo sang Dios sa Jerusalem natukod liwat sa pagdumala sang nagkalainlain nga 	mga hari nga dumuloong (Esdras 4:6—6:22).
2. Pagbalik sa Jerusalem gikan sa Babilonia nga sunod sa mando ni Artaxerxes.
    1.	Sang 457 B.C., paage sa pagtuytuy sang Dios, nakabalik sa Juda ang ikaduha nga grupo 	sang mga Israelinhon (Esdras 7:1—8:36).
    2.	Ang pagreporma nga nadolot ni Esdras (Esdras 9:1—10:44).

Ang Pagpasunod nga Pagplastar sa Pagsulat sang Nehemias (ginpasimple) 

1. Pagbalik sa Jerusalem gikan sa Babilonia sunod sa sulat sang pag-endorso gikan kay haring Artaxerxes.
    1. Sang 444 B.C., paage sa pagtuytuy sang Dios, napabalik ni Nehemias sa Juda ang ikatatlo 	nga grupo sang mga Israelinhon (Neh. 1:1—2:10).
    2. Natukod liwat ang pader sang Jerusalem (Neh. 2:11—7:3).
2. Pagtoon sa Polong sang Dios, subong man ang pagpabuhi liwat kag pagreporma sa Israel.
    1. Ang mga nakabalik ginlista.  Gindedikar nila ang ila kauglingon sa Dios, sa pagtoon sang   iya mga kasulatan, kag sa paghimo sang Iya kabubut-on.
    2. Ang mga nakabalik nagsaulog  sang pagdedikar sa pader sang Jerusalem (Neh. 7:4—12:47). 
    3. Ang katapusan nga reporma ni Nehemias (Neh. 13:1—13:31).

Epamilyar sa imo kaugalingon ang ini nga mga pasunod, mga hitabo sa kasaysayan, kag mga petsa.  Mas maayo pagid kun imo saulohon.  Ang ini nga impormasyon magabulig sa imo nga malikawan ang pagpalibog nahanungud sa tatlo ka pagpatunga sang Dios para sa Iya mga katawhan agud mapabalik sila sa Jerusalem.  Dugang pa, magabulig ini sang imo paghangup bahin sa mensahe sang sining duwa ka libro.  Ano ang ina nga mensahe? Ang Ginoo matutum kag nagatuman sang Iya mga saad.  Ebutang sa imo hunahuna nga ang pipila ka bahin sang sini nga mga libro ginsaysay sa pagpahangup sang tema sa baylo nga sa pasunod gid sang mga hitabo (elabi na ang Esdras 6:6—23).

Sa sulod sang napasimple nga pagpasunod sang pagsulat sang Esdras kag Nehemias, talupangda ang mga mando nga nagbuyok sa tatlo ka pagbalik sang katawhan sang Dios sa Jerusalem:  

**Ang tatlo ka importante nga mando sang mga Hari sa Media-Persia**:

1. Ang mando ni Ciro, sang 538 B.C., nga kun sa diin ang mga Judio nagbalik gikan sa kabihagan sa Babilonia kag nagsugod sa pagtukod liwat sang templo sang Jerusalem.
2. Ang mando ni Dario, sang 520 B.C., nga kun sa diin ang mga Judio nagbalik sa Jerusalem kag nagpadayun sa pag-obra sang templo (natukod liwat kag nadedikar sang 515 B.C.).
3. Ang mando ni Artaxerxes, sang 457 B.C., nga kun sa diin ang syudad sang Jerusalem natukod liwat kag ang mga Judio nakaangkon sang pungsudnon nga kahilwayan.

Dapat mapahayag nga ang hangkat para kay Esdras kag Nehemias indi para matukod liwat ang templo (natapos na ini kag nadedikar para sa pag-alagdan sang 515 B.C., mga 60 ka tuig antes pa nakaabot si Esdras sa Jerusalem).  Sa baylo sini, sila nagtinguha nga matukod liwat ang syudad sang Jerusalem, ang iya sini pagdumalahan, kag maangkon ang pungsudnon nga kahilwayan para sa Israel.

Ang yara sa idalum nga inyo makita listahan sang mga Hari sang Persia kag ang mga grupo nga nakabalik sa Israel sa idalum sang ila pagdumalahan.  Dugang pa, ang ikaapat nga bahin naglista sang buluhaton nga nahimo sang kada grupo sa Israel kag kun ano ang natabo didto sa tion sang paghari sang kada Hari sang Persia.  Ang ini nga tsart nadesinsyo agud mahatagan ang manunudlo sang isa ka maayo nga ediya bahin sa pagpasunod sang mga hitabo.

**Pagpasunod sang mga Hitabo sa tion sang Pagdumala sang mga Hari sang Persia (gikan sang 537—444 B.C.)**

|Hari sang Persia|Mga tuig sang Paghari|Grupo nga nakabalik kag importante nga mga Hitabo|Ang Pagtukod liwat nga Natabo sa Idalum sang kada|
| ------------- | ------------- | ------------- | ------------- |
|Si Ciro “Ang Daku”|559-530 B.C.|537/536 B.C—Una nga grupo nakabalik (Zarubabel kag Jesua)|Nagsugod ang Pag-obra sang Templo|
|Cambyses II|530-522 B.C.|||
|Dario I|522-486 B.C.||March 515 B.B.—Nakompleto ang Templo kag Nadedikar|
|Xerxes I (Ahasuero)|486-465 B.C.|Napamana ni Ester si Xerxes I kag nangin Reyna sia|Pagpamatuk sa pagtukod liwat sang Jerusalem|
|Artaxerxes I|465-425 B.C.|457 B.C.-Si Esdras nagbalik upod ang ikaduha nga grupo.<br><br> 445/444 B.C.—si Nehemias nagbalik upod ang ikatatlo nga grupo | Ang pinakalawig nga tion sang tagna nagsugod (Dan. 8:14, Dan. 9:24-27<br><br> Pagpamatuk sa pagtukod liwat sang Jerusalem (Esdras 4:7—23)<br><br> Natukod liwat ang pader sang Jerusalem|

**Una nga Pagbalik (537/536 B.C.)**

Sa pagtuman sang mga tagan ni Jeremias kag Isaias, nagpahayag si haring Ciro: “Ang Ginoo, nga Dios sang langit…. gintulinan niya ako sa pagpatindug sa iya sing balay sa Jerusalem, nga yara sa Juda” (Esdras 1:2).  Ang in inga tinaga wala nagakahulugan nga si Ciro nangin isa ka sumulunod sang Dios.  Gusto ni Ciro nga mapahamuut ang mga katawhan sang iya ginharian paage sa pagkilala sang ila dios kag relihiyoso nga pagtoloohan.  Ginapasidunggan sang hari ang tanan nga dios, nga nagapangayo sang pagpakamaayo gikan sa ila tanan, sa pagtinguha nga makuha ang suporta sang iya mga ginadumalahan.  Apang, ang Balaan nga Kasulatan nagsugid sa aton nga “Sa sina gid nga tion ang Dios nagsiling nga tukuron Niya liwat ang Iya templo sa Jerusalem, ginhikot Niya si Ciro bilang Iya ahente agud mahangpan ang mga tagna bahin sa Iya kaugalingon, nga kun sa diin pamilyar si Daniel, kag agud mahatag sa mga Judio ang ila kahilwayan.

“Sang nakita sang hari ang mga polong nga natagna, mga sobra isa ka gatus ka tuig antes sang iya pagkatawo, ang pamaage nga kun sa diin ang Babilonia iya masakop; sang nabasa niya ang mensahe nga napatuhoy sa iya paage sa Manugdumala sang uniberso… natandug sing bug-os ang iya tagiposoon, kag determinado sia nga tumanon ang iya misyon nga gintangdo sang langit.”—Ellen G. White, Prophets and Kings, p. 557.  Gane, nagpagwa si Ciro sang mando para sa mga nabihag nga mga Judio nga magbalik sa Jerusalem.  Ang una nga pagbalik indi isa ka pagwersa nga paglakat; may kahilwayan ang mga Judio sa pagpili kun magbalik sa ila duta.  Ang pagtunga nga natabo sang ulihi sa tunga sang Naaminhan kag Nabagatnan nga ginharian sang Israel kag ang indi paghangpanay sa tunga sang mga kabikahan wala pa napali sa tion sang pagbihag sa ila.  Ang mga kaliwatan lamang sang mga nalakip sa Nabagatnan nga ginharian sang Juda ang nagsabat sa panawagan nga magbalik sa Dutang Saad.

Gintangdo ni haring Ciro si Sesbasar (ang kahulugan sang iya ngalan “Sin ukon Shamash proteksyone ang amay”) bilang lider sang grupo.  Ano nga ideya ang mahatag sa aton sang ngalan nga sesbasar nahanungud sa pagkilala sa iya?  Yari ang duwa ka posibilidad.  Ang ngalan nga Sesbasar, upod ang pagmitlang sa iya bilang lider, makita lamang sa pagsugod sang pagbalik gikan sa pagkabihag sa Babilonia.  Dugang pa, ang gobernador sang katawhan masami nga ginatawag Zerubabel (buut silingon “kaliwatan sang Babilonia”).  Gane, masami nga ginahangop nga ang Sesbasar kag Zerubabel isa kag pareho lang nga persona.  Ukon posible man nga si Sesbasar amo ang gobernador sang pagsugod apang napatay sing temprano kag ginbuslan ni Zerubabel.

Si Zerubabel nagdala sang una nga grupo sang mga nagbalik sa Jerusalem kag nagsugod sa pag-obra sang templo.  Apang, daku nga pagpamatuk ang nagtuhaw, kag sa malawig nga tinuig ang pag-obra nagasugod kag nagauntat sing madamo nga beses.  Sang ulihi, ginpadala sang Dios si propeta Hageo kag Zacarias, sang 520/517 B.C., para mapadasig ang mga Israelinhon agud makompleto ang pag-obra sang templo.  Bangud sini, naglambot sa 20 ka tuig pagkatapos sang ila pag-abot nga natapos kag nadedikar ang templo (515 B.C.).

**Ikaduha nga Pagbalik (457 B.C.)**

Ang Esdras 8 naglista sang mga bihag nga nakabalik upod kay Esdras.  Magluwas sa mga sacerdote kag mga harianon nga pamilya, may 12 ka mga Judio nga pangulo sang mga pamilya ang namitlang.  Ang pagbalik sang mga nabihag nagpadumdum sa manugbasa bahin sa malawig nga pagpanlakaton gikan sa Egipto.  Kaangay man sa 12 ka kabikahan nga nagpanlakaton gikan sa Egipto padulong sa Dutang Saad, karon, sa liwat, may 12 ka mga pamilya nga nagpanlakaton padulong sa Israel.  

Ang ikaduha nga pagbalik nangin posible paage kay haring Artaxerxes, nga nagpadala sang sulat kay Esdras kag nagbukas sang ganhaan para sa mga Judio.  Sa liwat, ginpaathag nga ang bisan sin-o nga magbulontaryo nga magkadto sa Jerusalem sarang makahimo sini.  Si Artaxerxes nagkilala sa Dios sang Israel nga para sa iya isa lamang ka lokal nga “dios.” Makagalanyat kay ang hari nagkilala sa kaalam ni Esdras kag nagmitlang gid nga ang iya “kaalam nahatag sang Dios,” sang gintangdo niya sia nga mangin pangulo sang pagpanlakaton.  Ang buluhaton ni Esdras amo ang pagtudlo sa iya katawhan sang polong sang Dios kag mapundar ang relihiyoso nga kultura sang iya katawhan.  Ang hari nakahantop man sang iya kaugalingon nga katungdanan sa sini nga buluhaton.  Nahangpan niya nga iya ginapatuman ang pagpasag-uli sang relihiyon sang mga Judio, subong man sang ila pagkatawo, paage sa pagpadala sang isa ka grupo pabalik upod kay Esdras.

Paage sa iya mando nga nagasogo bahin sa pagpasag-uli sang Jerusalem kag indi lamang sang templo, si haring Artaxerxes nagtuman sang 70-ka semana nga tagna sa Daniel 9:25.  Ang tuig 457 B.C. amo ang pagsugod sang 70 ka semana nga “gin-utod” gikan sa 2,300 ka adlaw/tuig nga tagna, gane ang ining pareho nga tinion nagsugod sa pareho nga tuig.  Ang 70-ka semana nga tagna natapos sang A.D. 34, nga natuman sang pagbato kay Esteban, natabuan sa pagbantala sang maayong balita sa mga Gentil pagkatapos sang paglansang kay Jesus sang A.D. 31 (ang tunga-tunga sang semana nga namitlang sa Daniel 9:27).  Ang 2,300-ka tuig niyan nagtapos sang 1844, nahimo ini bilang amo ang pinakalawig nga tion sang tagna.  Ang katapusan sini nagmarka sa pagsugod sang paghukom sa langit antes-ang pagkari (ang antitype sang adlaw sang katumbasan).  Gane, ang tion sang pagbalik ni Esdras sa duta sang Israel may isa ka importante nga katungdanan sa tagna.  (Para sa dugang nga pagtoon bahin sa sini nga topiko, tan-awa ang leksyon 3.)

### Bahin III:  Pag-aplikar sa Kabuhi              

Ang Esdras 1:1 nagpahayag nga “Ang Ginoo nagpukaw (naghikot) sang espiritu ni Ciro nga hari sang Persia” agud maghatag sia sang mando nga pahanugutan ang mga Judio nga magbalik sa duta sang Israel.  Si Ciro nagsabat sa pagpanghikot sang Espiritu sang Dios, nga nagbuyok sa hari nga maghimo sang pagbantala sa mga Judio nga tukuron liwat ang templo sang Jerusalem.  Daw indi mapatihan nga ang isa ka pagano nga hari nagsabat sa panawagan sang Dios! Ang polong nga “nagpukaw” gikan sa polong nga ur, nagakahulugan man nga “pagpabugtaw ukon pagpabangon.”  Gane, sarang masiling nga si Ciro nakabugtaw sa panawagan sang Dios.

Kun ang Dios mgsulod sa aton kabuhi, mapukaw kita sa Iya pagpanawag kag pagtuytuy.  Ang kaangay sina ka positibo nga motibasyon naghalin gikan sa pag-apresyar sang gamhanan kag mainayohon nga binuhatan sang Dios sa kasaysayan kag sa aton kabuhi.  Ang ini nga pag-apresyar para sa Dios nagabuyok sa aton nga pasidunggan kag sundon Sia kag magpadayun sa aton pagpanlakaton upod sa Iya kag sa buluhaton nga Iya ginapahimo sa aton.  Ang aton pinakamaayo nga hinimoan naghalin gikan sa pagkilala kun sin-o ang Dios kag kun ano ang Iya nahimo, gikan sa paghibalo kun paano Sia mahigugmaon nga nagpatunga para sa Iya katawhan kag kun paano Niya sila ginhikot sa paghimo sang buluhaton.

Diskusyune ang masunod nga mga palamangkutanon sa imo kalse pagkatapos nimo mapakigbahin ang kahulugan sang “nagpukaw” ukon “nagpabugtaw” (Esdras 1:1) gikan sa texto sa ibabaw:	 

Ano ang nagabuyok sa imo nga sundon ang pagdumala sang Dios?

Sa ano nga paage nga imo nabatyagan nga ang Dios nagapabugtaw ukon nagapukaw sa imo kabuhi nga maghimo sang isa ka butang para sa Iya?