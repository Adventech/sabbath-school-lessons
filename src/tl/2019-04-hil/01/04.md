---
title:  Ang Ikaduha nga Pagpuli sang mga Nabihag
date:   01/10/2019
---

Sa Esdras 7:1-10 kag 8:1-14, aton makita nga si Haring Artaxerxes I nagpahanugut kay Esdras nga makabalik sa Jerusalem (sa tuig 457 B.C.) kag makaupod sia sang bisan sin-o nga gusto makapuli.  Indi daku ang napahayag nahanungud sa relasyon nga yara sa tunga sang Hari kag ni Esdras, ukon ayhan si Edras nakatrabaho sa korte sang Persia.  Ang Esdras 8 naglista sang mga pangolo sang mga pamilya nga nakapauli, nagsugod sa mga sacerdote nga nakabalik, ginsundan sang dungganon nga pamilya, kag natapos sa kabilogan nga populasyon sang Juda.  Dose ka mga pamilya ang ginhingalanan gid, nagahatag sang pagpahibalo nga isa ini ka pagpadumdum sa dose ka kabikahan sang Israel.

Ang texto naglista sang mga 1,500 ka mga kalalakin-an, nga ginabulobanta sa 5,000 tubtub 6,000 ang kabilogan dala ang mga babayi kag kabataan.  Mas gamay ini nga grupo sang sa una nga grupo nga nakabalik upod kay Zerubabel ka Josue.

`Basaha ang Esdras 7:1-10.  Ano ang ginatudlo sini sa aton nahanungud kay Esdras?`

Si Esdras isa ka escriba kag sacerdote.  Bilang isa ka sacerdote, kaliwat sia ni Aaron nga utod ni Moises, nga amo ang una nga sacerdote sang pungsud Israel.  Bangud sang mga hitabo nga nasulat sa Esdras, subong man sa tradisyon sang mga Judio, ang ngalan ni Esdras nagapangibabaw bisan pa subong. Wala nahibaloan kun bala si Esdras nakaserbisyo bilang escriba sa korte ni Haring Artaxerxes; gane, ang ini nga paglaragway kay Esdras bilang escriba posible nga nagpatuhoy sa iya nagligad nga mga responsibilidad ukon iya mga abilidad, nga nasugdan niya sa pagamit pagkatapos sang ila pag-abot sa Juda.  Apang, posible nga nakatrabaho si Esdras nga lapit kay Artexerxes bangud nga ginpagwa sia sang Hari bilang lider sang pagpanakayon.  

Sa Esdras 7:6 kag 10, si Esdras ginalaragway bilang “mainalamon” kag “matutum” nga escriba ukon manunudlo.  Ang polong nga “mainalamon” nagakahulugan nga “maabtik,” nagapahibalo nga madasig ang iya paghangop kag paminsaron.  Si Esdras may maabtik nga paminsaron—kilala sia sa iya kaalam kag ihibalo bahin sa kasogoan sang Dios.  Dugang pa, ang kamatuuran nga ang hari nagpili kay Esdras nga magdala sang grupo sang mga Israelinhon sa Juda isa ka pagpamatuud sang iya kaisog kag ikasarang sa pagkalider.

`Talupangda ini, gintugyan ni Esdras ang iya tagiposoon sa pag-usisa sang “kasogoan sang Dios” (Esdras 7:10).  Paano naton maaplikar sa aton kabuhi subong ang ina nga prinsipyo?`