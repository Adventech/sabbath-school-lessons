---
title:  Ang Mando ni Artaxerxes
date:   02/10/2019
---

`Basaha ang Esdras 7:1-28.  Ano ang kaundan sang mando sang hari?  Ngaa importante ang ini nga mga pahayag para sa katawhan sang Israel?`

Ang mando ni Artaxerxes daw nagkaanggid sa una nga mando ni Ciro.  Ang hari naglaygay sa kada isa nga gusto, elabi nagid ang gikan sa kaliwatan sang mga sacerdote, nga magpanlakaton padulong sa Jerusalem.  Bisan pa nga suno sa makasaysayan nga dokumento sang Murashu, ang kalabanan sang mga Judio nagpabilin sa Persia (kaangay sang napahayag sa estorya ni Ester), may yara sang mga nagahulat para sa kahigayunan nga makasugod sang isa ka bag-o nga pagkabuhi sa dutang natawhan sang ila mga kaliwatan.  Ang hari nagpatuhoy sang kalabanan niya nga komento sa mga tresorero.  Ang mga tresorero dapat magsakdag sang kun ano nga kinahanglanon ni Esdras agud mapasag-uli ang ila syudad kag “mapatahum ang balay sang Ginoo” (Esdras 7:27).  Sa katapusan, ang hari nagmando kay Esdras nga siguradohon ang nagakaego nga pagbantay sa kasogoan sang Dios subong man sa kasogoan sang duta, paage sa paghimo sang mga Sistema sang hustisya.  Ang pagsulondan kag organisasyon nga madolot sang sini nga mando importante nga aspeto sang bisan diin nga sosyodad.  Dugang pa, ginpahapos sang hari para sa kay Esdras kag sa mga Israelinhon ang pagpasag-uli sang ila dutang natawhan.

Ang pagkabalaka bala sang hari nga matukod liwat ang syudad kag ang templo nagapakita nga nangin isa na sia ka tumuloo sa Dios ni Esdras?  Gintawag ni Artaxerxes ang Dios nga “Dios sang Israel, nga ang puluy-an yara sa Jerusalem” (Esdras 7:15).  Ang terminolohiya nga gingamit sang hari nahanungud sa Dios sang Israel nagapahangup nga ginakabig niya ang Ginoo bilang isa pa ka lokal nga dios nga kinahanglan mapahamuut paage sa mga halad.  Indi sia gusto nga ang ining lokal nga dios maakig sa iya kag sa iya mga anak nga lalaki (Esd. 7:23).  Dugang pa, dapat naton talupangdon nga ang 457 B.C. amo man ang tuig sang pag-alsa sang mga Egiptohanon batok sa gobyerno sang Persia; gane, posible nga ang maayo nga hinimoan sang hari may katuyuan nga makuha ang pagsuporta sang Juda.

Ang makasusubo kay bisan pa sa sini nga pagpakig-angut sang hari sa kay Esdras kag Nehemias, wala ini nakabuyok sa iya nga mangin tumuloo sang Dios.  Wala sang napakita sa texto nga nangin tumuloo sia, nagakahulugan ini nga ang Ginoo sarang makagamit bisan pa sang indi tumuloo nga tawo para mahimo ang Iya kabubut-on sa duta.

`Bisan pa sa tunga sang tuman nga kasakit kag pag-antus, paano naton maton-an nga magsalig nga kontrolado sang Dios ang kalibutan, kaangay sang makita diri sa aton pagtoon?`