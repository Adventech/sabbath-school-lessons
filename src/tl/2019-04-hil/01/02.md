---
title:  Ang Una nga Pagpuli sang mga Nabihag
date:   29/09/2019
---

`Basaha ang Jeremias 25:11, 12 kag 29:10 kag Daniel 9:1, 2.  Sang san-o natabo ang una nga pagpuli sang mga nabihag?  Ano nga tagna nga natuman ang ini nga pagpuli?`

Ang Dios nag-impluwensya kay Ciro agud mapahanugutan ang una nga pagpauli, bilang katumanan sang tagna ni Jeremias bahin sa 70 ka tuig.  Si Jeremias nagsulat nga ang duta sang Juda mangin mamingaw sa sulod sang 70 ka tuig sa idalum sang Babilonia (natabo ini gikan sang 606/605 B.C tubtub sa 537/536 B.C), apang ang Dios magabukas sang ganhaan para sa pagbalik sang mga nabihag.  Sang ginton-an ni Daniel ang mga sinulatan ni Jeremias, natalupangdan niya nga nag-abot na ang takna para sa sinang saad nga makapauli.  

Sa Daniel 9, nasuboan si Daniel tungud nagahilapit na ang 70 ka tuig nga wala sang nakita nga pagbaylo, kag ang Bag-o naman nga ginharian sang Persia nagsugod sa paggahum sa ila.  Nagkalisod sia kag nagpalapit sa Dios nga nagapanawagan sang kaluoy kag katumanan sang Iya mga saad.  Sa sini man nga kapitulo (Dan. 9:24-27), ginpasalig sang Dios si Daniel nga ginabantayan Niya ang tanan nga butang kag may yara Sia palaabuton nga plano, upod ang Manluluwas nga mapatay para sa katawhan bilang bayad sa ila mga sala, magadala sang pagkamatarung, kag magatuman sang pagsolondan bahin sa paghalad.  Daw kaangay nga ang Dios nagasiling nga, “indi ka magkabalaka Daniel.  Bangud nga ang matuud nga Manluluwas (si Jesus) sigurado nga magakari, magapadala man ako sang manluluwas para sa imo subong.”  Wala madugay pagkatapos sini, ginhikot sang Dios si Ciro nga hari sang Persia agud maghatag sang mando nga hilwayon ang mga bihag.  Ang Dios nagatuman gid sang Iya mga saad (tan-awa ang Daniel 10 kun paano ang Dios nagpatunga agud masiguro ang kabuganaan sang Iya mga katawhan sa ila dutang natawhan.)

Ang Esdras 1 nagrekord sang ginpahayag ni Haring Ciro nga ang pungsud sang Israel hilway na nga makabalik sa Jerusalem kag hilway sa pagtukod sang balay sang Ginoo.  Ang ini nga mando nahatag sa tunga sang mga tinuig 539-537 B.C.  Indi lamang nga ginpahanugutan sila ni Ciro nga makalakat, kundi ginsiguro man niya nga magapauli sila nga mga mga dolot kag mga halad, upod na ang orihinal nga mga kagamitan gikan sa templo, nga nakawat ni Nabocodonosor.  Ang ini nga hitabo nagapadumdum sa aton bahin sa mga Israelinhon nga naggwa sa Egipto malawig na nga mga tinuig ang nagligad, sang gintandug man sang Dios ang tagiposoon sang mga katawhan nga maghatag sa ila sang mga dolot.   Ang ining una nga grupo nga nakabalik sa Juda naglambot sa mga 50,000 ka tawo, nga posible nalakip na ang mga babayi kag kabataan gikan sa iban nga mga teritoryo.

`Ano ang iban pa nga mga tagna sa kasaysayan nga natuman suno gid sa nasaad sang Kasulatan, kag paano kita makakuha sang pagpaumpaw gikan sa ila nga ang Dios nakahibalo sang palaabuton kag sarang kita makasalig sa Iya mga saad sa aton?`