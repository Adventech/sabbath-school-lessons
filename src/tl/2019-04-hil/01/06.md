---
title:  Importansia sang Edukasyon
date:   03/10/2019
---

`Basaha ang Esdras 7:6 kag 10.  Ano ang matudlo sa aton sang sini nga texto nahanungud sa importansia sang nagakaego nga edukasyon bahin sa relihiyon?`

Ang tinagiposoon nga debosyon ni Esdras sa Dios kag ang iya disisyon sa pagtoon, pagkabuhi, kag pagtudlo sang Polong sang Dios (Esdras 7:6, 10) nagpreparar sa iya para sa daku nga buluhaton sa Israel.  Ang texto sa bibleya literal nga nagapahayag nga ginpatuhoy niya ang iya kaugalingon sa pagtoon, paghimo, kag pagtudlo sang kasogoan sang Ginoo.

Si Ellen G. White naghatag sang importante nga ihibalo:  “Bangud natawo sa mga anak ni Aaron, si Esdras nakaangkon sang paghanas sang mga sacerdote; kag dugang pa sa sini nangin pamilyar sia sa mga sinulatan sang mga salamangkero, mga manugbabaylan, kag mga mainalamon nga tawo sang Media kag Persia nga ginharian.  Apang indi sia kontento sa iya espirituhanon nga kondisyon.  Nagahandum sia nga makaangkon sang bug-os nga harmoniya sa Dios; nagahandum sia sang kaalam agud mapahayag ang kabubut-on sang langit.  Gane ‘ginpatuhoy niya ang iya tagiposoon sa pag-usisa sang kasogoan sang Ginoo, kag ginbutang ini sa buhat.’ Esdras 7:10.  Nagdul-ong ini sa iya nga magtoon sang kasaysayan sang katawhan sang Dios, nga narekord sa sinulatan sang mga manalagna kag mga hari.  Gin-usisa niya ang makasaysayan kag poetikal nga mga libro sang Bibleya agud maton-an kun ngaa ginpahanugutan sang Ginoo nga malaglag ang Jerusalem kag ang Iya mga katawhan mabihag sa duta sang mga Gentil.”—Prophets and Kings, p. 608.

“Ang pagtinguha ni Esdras nga mapabalik ang interes sa pagtoon sang mga Kasulatan nangin permanente paage sa iya maukod, mapinadayunon nga pagpreserbar kag pagpadamo sang Sagrado nga mga Kasulatan.  Gintipon niya ang tanan nga mga kopya sang kasogoan nga iya makita kag ginpadamo ang kopya sini kag ginpanagtag.  Gane, ang putli nga polong, nagdamo kag napanagtag sa kamut sang madamo nga katawhan, nakahatag ini sang kaalam nga indi matungkad ang bili.”—Pahina 609.

Talupangda nga bisan pa si Esdras nakatoon sa mga pamaage sang mga pagano, nakita niya nga indi ini ensakto; gane, nagtinguha sia nga mahibaloan ang kamatuuran gikan sa ginhalinan sang kamatuuran, nga amo ang Polong sang Dios kag ang “kasogoan sang Ginoo.”  Dapat niya kalimtan ang kun ano nga iya naton-an sa kalibutanon nga unibersidad, tungud sigurado nga madamo sang indi ensakto sa ila ginatudlo.  Kun talupangdon, ano ang nadolot nga kaayohan sa iya sang “mga sinulatan sang salamangkero kag mga manugbabaylan”?

`Sa ano nga paage, bisan pa subong, nga dapat naton kalimtan ang madamo nga natudlo sa aton gikan sa kalibutan?`