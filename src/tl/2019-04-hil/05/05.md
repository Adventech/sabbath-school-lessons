---
title:  Isa ka Panumpa
date:   30/10/2019
---

`Basaha ang Nehemias 5:12, 13.  Ngaa nagpahayag si Nehemias sang isa ka pagpakamalaut batok sa sadtong indi magtuman sang ila bahin sa kasugtanan?`

Bisan pa nga ang mga lider nagpasugot nga ila euli ang kun ano nga ila nakompiskar, wala nakontento si Nehemias sa mga polong lamang.  Nagkinahanglan sia sang malig-on nga pamatuud; gane, ginpasumpa niya sila sa atubangan sang mga sacerdote.  Ini nga binuhatan naghatag man sang legalidad sa ila nakasugtan para kun ano man ang matabo sa ulihi may yara sia sang basihanan sa ila nakasugtan.

Apang ngaa man nagpahayag sia sang isa ka pagpakamalaut? Si Nehemias nagpakita sang isa ka makahulugan nga binuhatan sang pagtuk-ap bilang tanda sang pagkadula sini.  Gane, yadtong mga indi magtuman sang ila ginsumpa madulaan sang tanan nga butang.  Naandan ang pagpahayag sang pagpakamalaut agud mapabatyag sa iban ang importansia sang isa ka napat-ud nga sogo ukon pagsulondan.  Gamay ang mangin posibilidad nga ang mga katawhan magpamatuk sa sogo kun ang pagpakamalaut nagaresulta sa paglapas sini.  Makita nga si Nehemias nakabatyag nga isa ini ka importante nga isyu nga dapat may himoon sia nga isa ka butang nga talalupangdon agud mapalig-on ang posibilidad sang pag-uswag sini.

`Ano ang matudlo sa aton sang masunod nga mga texto sa Daan nga Katipan nahanungud ka pagkasagrado sang panumpa para sa sini nga mga tawo?  (Num. 30:2;  Deut. 23:21-23;  Manug. 5:4, 5;  Lev. 19:12;  Gen. 26:31).`

Sa ulihi, ang pagpamolong isa ka gamhanan nga dolot nga nahatag sang Dios sa tawo: naangkon ini sang tawo nga may kinalain sa naangkon sang mga kasapatan.  Kag may yara gahum sa aton mga polong, ang gahum nga makadolot pa sang kabuhi kag kamatayon.  Gane dapat kita mangin mahinalongon kun ano ang aton ginahambal, kun ano ang aton ginasaad nga himoon, kag kun ano nga kasugtanan ang aton ginahimo.  Importante man nga ang aton mga binuhatan nagahisanto sa aton mga pinolongan.  Pila na ka mga katawhan ang naglas-ay sa kristyanismo bangud sadtong daw mga kristohanon ang ila pololongon apang ang ila binuhatan baliskad sa ila ginahambal?

`Hunahunaa kun daw ano kadaku ang epekto sang imo mga polong sa iban?  Paano naton maton-an nga mangin tuman ka mahinalongon kun ano ang aton ginapamolong, kun ginahambal ta ini, kag kun paano naton ini ginahambal?`