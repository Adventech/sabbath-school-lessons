---
title:  Ehemplo ni Nehemias
date:   31/10/2019
---

`Basaha ang Nehemias 5:14-19.  Ano nga rason ang nahatag ni Nehemias sa indi niya pagpangayo sang “ginsakdag sang pangulo-puud” (Neh. 5:18)) nga gikan sa katawhan?`

Posible nga nasulat ni Nehemias ang hitabo sa sini nga mga bersikulo pagkatapos sang iya pagbalik sa palasyo ni haring Artaxerxes, pagkatapos sang iya pagdumala bilang gobernador sa Juda.  Bisan pa nga ang mga gobernador may kinamatarung sa pagbaton sang kinitaan gikan sa ila mga ginasakupan, si Nehemias wala nag-angkon sang sini nga kinamaratung, kundi sia mismo ang nagagasto sa iya kinahanglanon.  Indi lamang nga sia ang nagabayad sang iya galastohan, kundi nagasakdag man sia para sa iya pamilya subong man bug-os nga korte.  Si Zerubabel, ang una nga gobernador, sia lamang ang iban nga gobernador nga nakilala naton ang iya ngalan.  Sang si Nehemias nagsiling nga “una nga mga gobernador,” posible nga nagpatuhoy sia sa mga gobernador sa tunga niya kag ni Zerubabel.  Ang resulta, sa tion nga matapos na ang iya termino sa iya posisyon, posible nga madulaan sia sang kwarta.  Sa baylo nga mag-angkon sang mga manggad, kaangay sa ginapaabot sang isa ka tawo nga gikan sa maatas nga posisyon, posible nga madula niya ang manggad kag mga pagkabutang.  Si Nehemias manggaranon, amo kun ngaa makasakdag sia sang matag-adlaw nga pagkaon para sa madamo nga katawhan, kag mainalwanon sia sa pagsuporta sang nagakaego para sa iban (Neh. 5:17, 18). 

Bisan pa nga indi yadto pareho sa kun ano ang nahimo ni Abraham pagkatapos nga masalbar ang mga nabihag sang pipila ka mga pungsud sa ila palibut (tan-awa ang Gen. 14), walay sapayan, ang kun ano nga nahimo ni Nehemias diri nagpahayag sang pareho man ka importante nga prinsipyo.

`Basaha ang Nehemias 5:19.  Ano ang iya ginasiling diri, kag paano naton hangpon ang ini nga tinaga sang maayong balita?`

Ang kun ano nga aton nakita kay Nehemias isa ka ehemplo sang isa ka tawo nga nagauna sa Ginoo kag sa buluhaton sang Ginoo antes ang iya personal nga kaayohan kag bentaha.  Isa ini ka maayo nga leksyon para sa aton tanan, walay sapayan sang aton mga sitwasyon.  Mahapos magtrabaho para sa Ginoo kun wala ini nagakinahanglan sang daku nga bagay ukon bili.

Basaha ang Filipos 2:3-8.  Sa ano nga paage subong nga sarang mo mapahayag sa imo kaugalingon nga kabuhi ang masinakripisyuhon nga mga prinsipyo nga napahayag diri.