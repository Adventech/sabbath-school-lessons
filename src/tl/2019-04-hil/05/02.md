---
title:  Ang Reklamo sang Katawhan
date:   27/10/2019
---

`Basaha ang Nehemias 5:1-5.  Ano ang nagakatabo diri?  Ano ang ginareklamo sang katawhan?`

Ang kumyunidad sang mga Judio daw nahiusa sa idalum sang pagdumala ni Nehemias batok sa pag-ipit nga gikan sa gwa.  Apang indi nangin maayo ang tanan sa sulud sang ila pungsud bisan pa nga nagatindug sila sa mga paghingabut kag nagadepensa sang ila kaugalingon batok sa pagpang-atake sang mga dumuloong.  Walay sapayan sang makita sa gwa nga kaisog kag paghiusa batok sa kaaway, ang ila kumyunidad guba sa sulod.  Ang mga lider kag manggaranon nagagamit sa mga imol kag kubus para sa ila kaugalingon nga kaayohan, kag ang sitwasyon nangin tuman kalain nga ang mga pamilya sang imol nagapanawagan na sang pagpaumpaw.  Ang iban nga mga pamilya nagahambal nga wala na sila sang bisan ano nga kalan-on para epakaon sa ila mga kabataan; ang iban nagapabutyag nga tungud sa gutum ila ginprenda ang ila pagkabutang kag wala na sang nabilin sa ila; ang iban nga mga pamilya nagapanghayhay nga kinahanglan nila maghulam sang kwarta sa buwis sang Persia kag bisan pa ang ila mga kabataan himoon nga ulipon.

Makita nga ang pinaka kabangdanan sang problema amo ang gutum kag pagbayad sang buwis nga nagdolot sa mga pinakapigado nga pamilya nga mangayo sang bulig gikan sa ila kaingod.  Ang gobyerno sang Persia nagpatuman sang buwis nga 350 ka talanton sang pilak gikan sa probinsya sang Juda (tan-awa ang komentaryo sang Andrews Study Bible, p. 589 bahin sa Neh. 5:1-5).  Kun ang isa ka tawo indi makabayad sang ginapatuman nga buwis, ang pamilya magaprenda sang ila propedad ukon maghulam anay sang kwarta.  Apang, kun indi sila makatipon sang kwarta pagkasunod nga tuig, dapat himoan nila sang paage ang ila utang sa sina nga tion.  Sa naandan, ang pagkaulipon sa utang amo ang sunod nga mahimo.  Nadula na sa ila ang ila duta, kag karon dapat magpadala sila sang isa ka myembro sang ila pamilya, sa masami mga kabataan, agud mag-alagad sa nautangan para mabayran ang utang.

May mga tinion sa kabuhi nga makita naton ang aton kaugalingon nga yara sa kagamo tungud man sa resulta sang aton mismo binuhatan; sa pagkamatuud, may yara man mga tinion nga magabalatian kita ukon mangin yara sa kabudlayan pinansyal tungud sa aton kaugalingon nga sayup.  Ang estorya sa ibabaw nagasugid sang isa ka tion nga ang pagsulundan sang gobyerno nagabentaha sa katawhan nga nagadul-ong sa tuman nga kapigadohon.  Nasulod sila sa tuman nga kaimolon nga wala sang lulutsan.

`Daw ano ka talalupangdon nga sang una pa, kaangay man subong ang tawo nagapakigbato sa pagpamigos sa pinansyal.  Ano nga mensahe ang aton makuha gikan sa kamatuuran nga isa ini ka topiko nga masami ginapatuhuyan sang Bibleya?`