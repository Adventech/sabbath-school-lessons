---
title:  Batok sa Espiritu sang Kasogoan
date:   28/10/2019
---

`Basaha ang Nehemias 5:6-8 (tan-awa man ang Exodo 21:2-7).  Ngaa naakig si Nehemias?`

Bisan ano paman kabudlay para sa aton nga mahangpan subong, ang pagpang-ulipon isa ka bahin sang kultura sa dumaan nga kalibutan.  Ang ginikanan pwede nga sia mismo ang mangin ulipon ukon ebaligya niya ang iya bata.  Sa ila kahimtangan kag sa legal, ang ginikanan may yara kinamatarung sa pagbaligya sang ila kabataan nga lalaki kag babayi.  Apang, tungud nga ang Dios nagahatag sang kahilwayan, naghimo Sia sang pagsolondan sa Israel nga nagapatuman sa mga ginautangan nga ila hilwayon ang ila mga ulipon kada pito ka tuig.  Gane ginpangapinan sang Dios ang katawhan gikan sa permanente nga pagkaulipon kag nagpadayag sang Iya handum nga ang katawhan magkabuhi nga hilway.

Bisan pa nga ang pagpautang ginpahanugutan sa kasogoan, ang pagbutang sang saka wala (tan-awa ang Exod. 22:25-27;  Lev. 25:36, 37;  Deut. 23:19, 20).  Apang niyan, ang saka nga ginadugang sang nagapautang gamay kun ekomparar sa ginadugang sang mga pungsud sa ila palibut.  Ginapabayad sila sang isa ka porsiento kada bulan.  Ang sinulatan sang Mesopotamia gikan sa ika 7 nga siglo nagapakita sang 50 ka porsiento para sa pilak kag 100 porsiento para sa uyas kada tuig.  Gane, ang 12 k porsiento nga saka kada tuig mas nubo kun ekomparar sa ginapatuman sang mga pungsud sa Mesopotamia.  Apang sa kabilogan, suno sa Polong sang Dios, ang sayup lang gid nga nahimo sang mga nagapautang amo ang pagbutang sang saka (Neh. 5:10), kag tama ka talalupangdon kay ang katawhan wala nagmitlang sina sa ila reklamo.  Ang tanan sini yara sa ila pagsolondan kag subong man nasulod sa ginapatuman sang ila kasogoan.  Gane, ngaa man “naakig sing tuman” si Nehemias? Ang talalupangdon kay wala sia gilayon nagreak, kundi ginhunahuna niya anay sing maayo ang ini nga butang. 

Ang kamatuuran nga gin-atubang ni Nehemias ang ini nga isyu sing mainalamon tama ka dalayawon.  Wala niya ginpabay-an ang reklamo bisan pa nga wala man ini sang nalapas sa kasogoan ukon mabaton man ini sa ila sosyodad, kag bisan “maayo” nalang ini kun ekomparar sa ginahimo sang iban nga pungsud.  Ang espiritu mismo sang kasogoan ang nalapas sa sini nga sitwasyon.  Elabi nagid sa tion sang kabudlayan sa ekonomiya, katungdanan sang katawhan nga buligan ang isa kag isa.  Ang Dios yara nagadampig sa mga ginapigos kag nagakinahanglan, kag dapat niya mandoan ang mga manalagna nga magpamolong batok sa kalautan kag pagpamintas nga ginahimo batok sa mga imol.

`Ano ang mga pamaage, bisan pa nga wala ginhungud, nga ginasunod naton ang sulat sang kasogoan apang nagalapas sa espiritu nga yara sa likod sini?  (tan-awa ang Miquias 6:8).`