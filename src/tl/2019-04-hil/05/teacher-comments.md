---
title:  Ang mga guro ay nagsabi
date:   01/11/2019
---

#### Bahin I:  Kabiligan nga Paglantaw 

**Importante nga Texto**: Nehemias 5:11, 15, 16

**Patuhuyan sang Pagtoon**:  Nehemias 5

Ang Nehemias 5 naglaragway kun paano gin-atubang ni Nehemias ang inhustisya sa tunga sang mga bihag.  Samtang ginatukod nila liwat ang pader, naghiusa sila sing tingob sa pagpakig-away batok sa ila mga kaaway, apang indi nangin maayo ang tanan nga butang sa ila nga pundok.  Ang gutom sa duta nagdolot sa pipila ka mga pamilya nga nawad-an sang ikasarang sa pagbayad sang buhis sa Persia ukon bisan pa sa pagbakal sang ila kalan-on.

Gane, ang mga Judio nagprenda sang ila mga puluy-an, kaumahan, kag mga ulubasan.  Kun pagkatapos maprenda ang ila nga pagkabutang kag indi gyapon mag-uswag ang ila sitwasyon sa panggwarta, ang katawhan dapat mangita sang iban pa nga paage agud makabayad sang buhis kag makakuha sang kalan-on.  Tungud nga ang pagkaulipon bangud sa utang naandan sa sina nga tion, ang mga Israelinhon nga nagsunod sa sina nga kinaandan nagbaligya sang ila mga kabataan ukon sila mismo sa ila kaugalingon nga paryente agud mabayaran ang nautang.  Sang nahibaloan ni Nehemias nga ang mga Israelinhon nagabakal sang ila kaugalingon nga isigkatawo agud makasakdag para sa sina nga mga pamilya, nag-ibwal ang iya kaakig.  Bisan pa nga ang ini nga kinaandan ginpahanugutan sang kasogoan, si Nehemias nagpamatuk sa sini kag ginkabig nga inhustisya.  Ginsuknaan niya ang pipila ka mga gamhanan nga Judio kag mga pangulo.  Namangkot sia kun makatarungan bala sa katawhan nga pagkatapos maangkon ang ila kahilwayan paage sa pagpauli sa Israel apang madula lamang ini sa kamut sang ila kaugalingon nga mga kauturan.  Sang ulihi, nabuyok niya ang mga lider nga ang ila napakita nga batasan sayup, kag gin-uli nila ang tanan nga ila nakuha gikan sa mga imol.  Si Nehemias isa ka ehemplo para sa pagtindug kun ano ang ensakto, bisan pa nga mga gamhanan nga tawo ang may kaangtanan sa inhustisya.  Ang ila posisyon kag kabantugan wala nagpugong kay Nehemias nga maghambal batok sa sayup.  

#### Bahin II:  Komentaryo

**Pagpasunod sang Nehemias 5**

Ang Nehemias 5 may isa ka maathag nga pagpasunod bahin sa tema kag pwede matunga sa masunod nga mga bahin:

1.	Ang problema kag reklamo sang mga katawhan kag ang mainalamon nga ginhimo ni Nehemias (Neh. 5:1-13).
        - Ang mga rason sang katawhan para sa pagreklamo (Neh. 5:1-5).
        - Ang kaakig kag pagsabdong ni Nehemias (Neh. 5:6, 7).
        - Ang panawagan ni Nehemias para sa isa ka pagtililipon sa publiko, kag ang iya akusasyon batok sa mga lider (Neh. 5:7-8).
        - Paghipos sang mga Lider (Neh. 8).
        - Ang laygay ni Nehemias sa mga lider nga magkahadluk sa Dios kag ebalik ang mga pagkabutang sa katawhan sa katawhan kag euli ang mga nawala (Neh, 5:9-11).
        - Ang positibo nga sabat sang mga lider (Neh. 5:12).
        - Panumpa sang mga lider, makahulugan nga hinimoan ni Nehemias, kag mapinasalamaton nga pagdayaw sang katawhan sa Ginoo (Neh. 5:12—13).
2.	Ang 12 ka tuig nga maukod kag mainalwanon nga pagministeryo ni Nehemias (Neh. 5:14-16).
3.	Ang bugana nga mga suplay ni Nehemias adlaw-adlaw para sa madamu nga katawhan kag mga bisita (Neh. 5:19).
4.	Ang pangamuyo ni Nehemias para sa kaluoy (Neh. 5:19).

**Si Nehemias Nagtalupangud sa Pagpamigos/Inhustisya**
Sa tunga sang masako nga buluhaton para sa Ginoo, may yara isa ka seryoso nga reklamo batok sa mga lider sang katawhan sang Dios.  Ang mga imol nga tawo ginapigos, naga-eksperiensia sila sang gutom, ang ila mga kabataan gin-ulipon, kag ginkuha ang ila mga kaumhan kag mga ulubasan. 

Pagkatapos nga nasugiran si Nehemias kun ano ang nagakatabo sa tunga sang mga Judio, “naakig gid sia sing tama.”  Ang orihinal nga polong sang kaakig amo ang kharah kag nagakahulugan nga “maakig” ukon “magdabdab sa kaakig.”  Ang kharah nagapahangop sang isa ka daku nga pagbatyag sang kaakig.  Masami nga makita ang ini nga polong sa bilog nga Bibleya.  Para sa ehemplo, nagpakita ini sa una nga bahin sang Bibleya nga nagpatuhoy sa kaakig ni Cain sang iya natalupangdan nga wala ginbaton ang iya dolot, kag sa kaakig ni Moises sang nakita niya ang mga katawhan nga nagsaut kag nagasimba sa baka (Exod. 32:19, 22).  Apang ang kharah gingamit man sa kaakig sang Dios, nga nagdabdab sang ang katawhan sang Israel naghimo sang kalautan (Exodo 4:14;  Exodo 32:10, 11;  Num. 11:1, 10, 33).

Apang, ang ensaktohan nga tinaga nga “naakig sing tama” makita sa masunod nga mga tinaga.  Sa Genesis 34:7, makita naton ang ini nga tinaga nga nagamit sang ginlugus si Dina kag ang iya mga utod nga lalaki (mga anak ni Jacob) naakig sing tama kag nagbalos batok sa mga Siquemhon paage sa pagpatay sang tanan nga mga lalaki sang syudad.  Sa Samuel 13:21, si haring David naakig sing tama sang iya nabatian nga ang iya anak nga lalaki nga si Amnon naglugus kay Tamar nga iya utod nga babayi.  Ang ikatatlo nga pagamit sang sini nga tinaga yara sa Nehemias 4:7 sang ang mga kaaway sang mga Judio nakabalo nga ang mga Israelinhon nagtukod liwat sang mga pader.  Ang ila mga kaaway naakig sing tama tungud ginatan-aw nila ang proyekto sang pagtukod bilang isa ka seryoso nga peligro sa ila paggahum sa duta.  Duwa sa mga tinaga ang nagtandug sang tuman ka seryoso nga krimen sang paglugus, nga nagahatag sa aton sang rason nga matolok ang estorya sang inhustisya sa Nehemias bilang isa man ka seryoso nga krimen.  Ang kaakig ni Nehemias sa kun ano ang iya nabatian pareho sa kaakig sadtong nakabati nahanungud sa paglugus sang ila kaugalingon nga utud nga babayi kag anak nga babayi.  Si Nehemias nagatolok sang inhustisya kag indi nagakaego nga batasan sa pareho nga lebel.  Ginatan-aw man niya ang pagpamigos nga pareho man sini.  Isa ka seryoso kag makatalandug ang pagtalupangud nga ang pagpamigos nakadolot sang kaangay sina kadaku nga pagbatyag sang kaakig ni Nehemias.  Personal ang iya reaksyon bahin sa pagpamigos sa mga Judio nga daw kaangay nga myembro sang iya pamilya ang nasakitan.

Apang si Nehemias naghatag sang “seryoso nga pagpaminsar” bahin sa sitwasyon.  Ang polong nga gingamit sa sini nga tinaga amo ang malakh kag levav.  Ang Malakh may duwa ka kahulugan: (1) “pagdumala bilang hari.” Ukon “mahimo nga isa ka hari.” Kag (2) “sa pagpamalandong,” ukon “pagtalupangud sing mahinalongon.”  Ang levav nagakahulugan “ang tagiposoon.”  Sa literal ang ini nga bersikulo nagasiling “sa akun tagiposoon.”  Kun tingbon ini, nagapahayag nga gintalupangod sing mahinalongon ni Nehemias sa iya tagiposoon ang ini nga butang.  Sa pagpahibalo nga ang tagiposoon kag paminsaron magkapareho sa ginatawag nga panghunahuna sa Hebreo, si Nehemias nagapamalandung kag mahinalongon nga nagpanghunahuna kun ano ang dapat himoon nahanungud sa pagpamigos kag inhustisya sa tunga sang mga Hebreohanon.  Gane, ang isa pa ka importante nga leksyon nga aton maton-an gikan kay Nehemias sa sini nga estorya amo ang indi kita dapat magreak sa kaakig bahin sa inhustisya.  Sa baylo, dapat hatagan naton sang tinion agud mapaminsaran maayo kun ano ang pinakamaayo nga butang nga dapat himoon.  	

Maayo kag importante nga magpakita sang malig-on nga emosyon batok sa inhustisya; apang, wala ini nagapakamatarung nga maakig nalang batok sa bisan ano nga rason.  Halimbawa, ang kaakig ni Cain indi nagakaego batok sa iya utod nga si Abel.  Ang indi pagsapak batok sa kalautan isa sa pinakamalala nga sala.  Kun ang katawhan makakita sang inhustisya kag pabay-an ini nga daw indi ini nila problema, ginapakita nila ang ila pagkawalay kabalaka kag pagkadi-mabinatyagon sa sala.  Tuman ka delikado kun wala kita sang pagbatyag kag wala sang reaksyon batok sa inhustisya.  Ang aton Dios isa ka Dios sang hustisya; yara Sia permi nagadampig sa mga ginapigos.  Sa masami ginasabdong sang mga manalagna ang katawhan sang Dios bangud sang kapaslawan nga mapauntat ang inhustisya.  Ang mga manalagna nagapadasig sa katawhan nga tratuhon sang maayo ang mga imo paage sa pagbulig sa ila, nagatudlo sa katawhan nga mangin maloloy-on sa mga balo, ilo, kag dumuloong (para sa halimbawa, tan-awa ang Deut. 10:18,  Deut. 14:29,  Deut. 24:19,  Det. 27:19,  Zac. 7:10).

Pagkatapos masabdong ang mga Judio nga dungganon kag mga manugdumala, nga nagahipos lang kag wala sang ginahimo, si Nehemias nagpatawag sang isa ka “daku nga pagtililipon” agud nga masuknaan ang mga lider sa masangkad nga epekto sa madamo nga katawhan sang ila nagapamigos nga kinaugali.  Dugang pa, ang daku nga kadam-an makakulugmat, kag ang mga lider posible nga mag-uyon sa iya egamando.  Ang pinaka importante, si Nehemias nagpukaw sang ila responsibilidad sa Dios.  “ ‘Indi bala dapat kamo maglakat sa kahadluk sa aton Dios bangud sa kahuya sa mga pungsud nga mga kaaway naton?’ ” (Neh. 5:9).  Si Nehemias nagamit sang tinaga nga “kahadluk sa Dios” sang madamo nga beses sa libro (Neh. 5:9, 15;  Neh. 7:1).

Ang konsepto sang “kahadluk sa Dios” amo ang pagpadumdum sa mga Judio sang ila handum nga “maglakat” upod sa Dios, maghimo sang desisyon nga suno sa Iya kabubut-on, kag magkabuhi para sa Iya.  Amo ina ang rason kun ngaa nga ang mga Judio nagbalik sa Jerusalem; nagkari sila agud mangin kag magakabuhi bilang “responsable nga katawhan sang Dios.”  Natalupangdan nila nga ang ila mga ginikanan nagsikway sa Dios, kag gusto nila nga baliskaron ina.  Ang pagsabdong ni Nehemias nagpahipos sa ila tungud natalupangdan nila nga nagakabuhi sila nga wala sang pagsabdong kag nagbalik sa indi maayo nga kinabatasan sang una nga ginsugid sa ila ukon nasunod nila gikan sa mga pungsud nga yara sa ila palibut.  Indi sila mangin kapawa sa mga punsud nga yara sa ila palibut kun magpakita sila sang amo man gyapon nga binuhatan pareho sang una, nagapigos sa mga kubus para sa personal nga kaayohan.

Si Nehemias wala nagareklamo bahin sa pagpahulam, tungud nga sia man mismo nagapahulam sa katawhan sang uyas kag kwarta. Nagpamolong sia batok sa pagbutang sang saka.  Gane, nagpangabay sia nga euli sang mga lider ang mga pagkabutang nga ila nakumpiskar kag bayaran ang saka nga ila nasukot.

Sing makatilingala, ang mga lider nagsabat sang positibo kag nagsaad nga euli nila ang tanan nga butang.  Pagkatapos sini gintawag ang mga sacerdote agud mahimo ang pagsumpa sa tunga sang mga manugdulama kag sang mga sacerdote (Neh. 5:12, 13).  Ang katawhan “naghimo suno sa sining saad” (Neh. 5:13).  Ang texto nagapahangop nga pagkatapos sang sini nga pagsumpa, ang tanan nga katawhan—ang mga dungganon, mga opisyales, kag ang kabilogan nga pumuluyo—nagbinuligay, sa paghimo sang bag-o nga pamaage sang negosyo nga nagabayaw sa kinamatarung sang tanan nga katawhan.

**Si Nehemias Nagpakita sang Modelo bahin sa Pagkabalaka**

Ang ini nga kapitulo nagtapos sang dinalan nga nagapaathag nga si Nehemias gobernador sang Juda.  Bisan pa nga may kinamatarung sia nga magbaton sang buhis gikan sa mga katawhan nga iya ginadumalahan, nagkabuhi sia suno sa iya konsensya kag wala na nagdugang sang kabudlayan sa mga nabudlayan na nga mga pumuluyo nga nagapadala sang mga buhis sa mga Persiahanon.  Sa baylo, gingamit ni Nehemias ang iya kaugalingon nga kwarta (mga buhis gikan sa Persia) agud makasakdag sa mga katawhan sa iya panimalay kag sa tanan nga nagakinahanglan sang duug nga makaonan.  Mainalwanon sia nga nagatanyag sa iban sang kun ano nga yara sa iya.  Wala niya ginahimo ang iya trabaho agud mangin manggaranon kundi agud makaalagad.  Ginkabuhi ni Nehemias ang Marcos 10:43, 44:  “ang bisan sin-o sa inyo buut mangindaku mangin-alagad ninyo, kag ang bisan sin-o sa inyo buut mangin-nahauna mangin- ulipon sang tanan”.  Ginadoso niya ang hustisya kag isa ka mapainubuson nga kinaiya sang pag-alagad.

#### Bahin II:  Pag-aplikar sa Kabuhi

**Gamita ang masunod nga pamangkot bilang pangbukas sa leksyon para sa sini nga semana**:

1.	Ano ang pinakabudlay nga butang nga imo nahimo sa pag-atipan sang imo pamilya ukon hinigugma? Epakigbahin sa imo klase.
    Bilang manunudlo, mangin handa sa pagpakigbahin sang bisan pa personal nga butang.  Kun ikaw nga lider nagapakigbahin, ginabuyok muman ang iban nga magpakigbahin.  Ang nagaenambitay nga pagpakigbahin magadul-ong sa mahirop nga pagpakigsuod sa imo grupo.  Kaangay nga si Nehemias nagkabalaka sa katawhan, nagapakita man kita sang pagkabalaka paage sa pagpakigbahin sa isa kag isa bilang mga mag-ululutod nga babayi kag lalaki.  Tanan kita nagaage sa mabudlay nga mga sitwasyon, kag makapalig-on ang pagpamati sa iban nahanungud sa kun ano ang ila eksperiensia kag kun paano nila gin-atubang ang ila mga sitwasyon bilang mga sumulunod ni Jesus.
    Epamangkot ang masunod nga mga palamangkutanon sa katapusan sang leksyon bilang dugang nga pagpa-uswag sang konsepto kag pag-aplikar sa kabuhi.
2.	Estoryahe sa imo klase ang nahanungud sa kun ano ang inyo sarang mahimo agud makabulig sa mga imol, ginasikway, ukon ginasakitan nga yara sa inyo duug. Ano nga proyekto ang sarang mahimo sang imo klase agud makadolot sang kinalain sa kabuhi sang isa ka tawo?
3.	Sa ano nga paage nga mangin kaangay ka ni Nehemias kag magtindug sing malig-on batok sa inhustisya?  Hunahunaa ang bahin sa masunod:
        - Sa ano nga paage nga sarang ka makatindug batok sa inhustisya sa imo puluy-an?
        - Sa trabaho?
        - Sa eskwelahan?
        - Sa mga abyan?
4.	Sa panahon ni Nehemias, ang pagpamigos naghalin sa pagpahulam kag pagsukot sang saka, kag pangpang-ulipon.  Sa aton kalibutan subong (ukon sa imo propesyon), ano ang mga pamaage nga dapat naton bantayan agud makalikaw sa pagpamigos sa iban?