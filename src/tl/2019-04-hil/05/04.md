---
title:  Naghimo sang Tikang si Nehemias
date:   29/10/2019
---

Daw makita nga ang pagsabdong sa mga halangdon kag manuggahum—“Nagasukut kamo sing saka, ang tagsatagsa sa iya utud” (Neh. 5:7)—wala nagdolot sang ginapaabut nga resulta.  Gane, wala nag-untat didto si Nehemias kundi nagpadayun nga nagpakig-away para sa mga ginapigos sa tunga nila.  Pwede lang sia makasiling nga gintinguhaan ko nga tudloan ang mga halangdon kag manuggahum apang wala ini sang nahimo, kag gane mapwersa sia nga pabay-an nalang ang isyo.  Kun aton tan-awon, ang mga manggaranon kag mga manuggahum sang duta amo ang iya makontra.  Apang wala sia nakontento tubtub nga napatuman ang isa ka sulosyon sa sini nga problema, bisan pa nga nakabuyok sia sang gamhanan nga mga kaaway.

`Basaha ang Nehemias 5:7-12.  Ano ang argumento ni Nehemias batok sa kun ano ang nagakatabo?  Ano ang iya gingamit agud mabuyok ang katawhan nga tadlungon ang sayup?`

Nagpatawag si Nehemias sang daku nga pagtililipon—ang tanan nga katawhan sang Israel nagtipon agud tandugon ang ini nga bagay.  Ayhan nakahunahuna sia sang posibilidad nga kun yara ang tanan nga mga katawhan, ang mga lider mahuya, kag ayhan mahadluk pa nga padayunon ang ila pagpamigos.  

Ang una nga argumento ni Nehemias nasentro sa pagpang-ulipon.  Madamo sang mga Judio, posible nga nalakip na si Nehemias, nagbayad para sa kahilwayan sang iban nga mga Judio nga nangin ulipon sang mga dumuloong.  Karon, ginpamangkot niya ang mga dungganon kag manuggahum kun maayo lang bala sa ila panan-awan nga baklon kag ebaligya ang ila kaugalingon nga utud.  Maayo lang bala para sa Israelinhon nga baklon ang mga Judio kag hatagan sila sang kahilwayan apang ang ila padulungan mangin ulipon lang man sang ila kaugalingon nga mga utud?

Ang mga lider wala nakatingug tungud nakita nila nga may rason ang ini nga argumento; gane nagpadayun si Nehemias.  Ginpamangkot niya sila, “Indi bala dapat kamo maglakat sa kahadluk sa aton Dios bangud sa kahuya sa mga pungsud nga mga kaaway naton?” (Neh. 5:9).  Niyan, gin-aku man ni Nehemias nga sia mismo nagapautang man sa katawhan sang kwarta kag uyas.  Paage sa pagpahayag nga “Untatan ta ang pagbutang sang saka” (Neh. 5:10), ginpalig-on niya ang kasogoan nga nagadumili sini nga hilimoon sa ila isigkapareho nga Hebreo kag nagpakita nga sa idalum sang iya pagdumalahan, gusto niya nga ang katawhan mangin mabinalak-on sa isa kag isa.  Sing makatilingala, ang tanan naghili-ugyon.  Ang mga lider nagpasugot nga ebalik ang tanan nga butang sa mga katawhan.

`Nakahimo kana bala sang sayup sa bisan kay sin-o? Kalabanan sa aton, kun tampad, magasabat nga “huo.”  Ano ang nagapugong sa imo subong gikan sa pagpangayo sang pasaylo kag pagpasag-uli?`