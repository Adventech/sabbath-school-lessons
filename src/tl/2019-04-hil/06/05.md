---
title:  Ang Sabat sang Katawhan
date:   06/11/2019
---

Sang ginbuksan ni Esdras ang Polong sang Dios, ang Torah sang Hebreo, nagtindug ang katawhan.  Antes nagbasa si Esdras, ginpakamaayo niya ang Dios.  Pagkatapos niya basa, ang katawhan nagsabat sang “Kabay pa, kabay pa!” (Neh. 8:5, 6) nga nagadungan samtang ginabayaw nila ang ila mga kamut.  Nagduko sila dayon kag nagsimba nga nagahapa sa duta.  

`Basaha ang Nehemias 8:9-12.  Ngaa nga ang mga lider naghambal sa katawhan nga indi “maglalaw ukon maghibi”?`

Gane, pagligad sang mga tinuig, sang ang kasogoan sang Dios ginbasa sa Jerusalem para sa mga nabihag nga nakabalik gikan sa Babilonia, kag ang katawhan naghibi tungud sang ila pagkamalinapason, ang mainalwanon nga pololongon napahayag: “Dili magkasubo…. Lakat kamo, kaon sang sapay, kag inum sang matam-is, kag padala sing mga bahin sa wala makaaman: kay ining adlaw balaan sa aton Ginoo: kag dili kamo magkalisud; kay ang kalipay sang Ginoo amo ang inyo kusug.’ Nehemias 8:9, 10.”—Ellen G. White, The Ministry of Healing, p. 281.

Sang nagpamati ang katawhan sa mga polong sang Dios, natandug sila sang ila kaugalingon nga pagkamakasasala kag nagsugud sa paghibi.  Kun magpahayag ang Dios sang Iya kaugalingon sa aton kag mahangpan nga ang Dios puno sang gugma, kaayo, kaluoy, kag katutum, ang aton kaugalingon nga kakulangan kag kapakyasan atun matalupangdan.  Ang pagtolok sa pagkabalaan sang Dios paage sa Iya Polong nagadolot sa aton nga makita ang aton kalautan sa isa ka bag-o nga panan-awan.  Ang ini nga pagtalupangud nagdolot sa katawhan sang Israel nga maghibi kag maglalaw, apang indi sila dapat magkasubo, “tungud ang kalipay sang Ginoo amo ang inyo kusug” (Neh. 8:10).  Kun sayoron, bisan pa sang mga kapakyasan, makasalig sila sa gahum sang Dios.  

Isa man yadto ka pinasahe nga adlaw, isa ka balaan nga adlaw, ang Piesta sang mga Budyong (Rosh Hashanah), nga kun sa diin ang malip-ot nga tunog sang mga budyong nagapabalo sa importansia sang pagpreparar sa “tagiposoon” para sa paghukom sang Ginoo (Adlaw sang Katumbasan, ginsaulog sa ika 10 nga adlaw sang bulan nga Tishri).  Ang pagpatunog sang mga budyong nagapabalo sang panawagan nga magtindug sa atubangan sang Dios kag maghinulsul.  Tungud nga ang ini nga adlaw napatuhoy sa pagpadumdum sa katawhan nga magpanumbalik sa Dios, ang paghibi kag paglalaw halangponon.  Ang mga lider nagpadumdum sa ila nga kun sila makahinulsul, ang Dios nagpamati sa ila, kag gane tion ini sa pagkalipay sa pagpatawad sang Dios.

`Ano ang masugid sini sa aton nahanungud kun daw ano kalain ang sala nga nagbutang ini kay Jesus sa kruz bilang amo lamang ang paage agud masolbar ang problema sang sala kag makahatag sa aton sang paglaum?`