---
title:  Pagbasa kag Pagpahangup sang Polong
date:   05/11/2019
---

`Basaha ang Nehemias 8:4-8.  Paano nahimo ang pagbasa sang Kasogoan?`

May yara duwa ka grupo sang 13 ka lalaki nga nagtindog upod kay Esdras sa tion sang iya pagbasa.  Ang una nga grupo sang 13 (Neh. 8:4) nagbulig sa pagpahangup sang mga tinaga.  Wala kita sang bisan ano nga impormasyon nahanungud kun paano ini nahimo sa isa ka plaza; apang, ang mga kalalakin-an nga nga nagbulig sa pagbasa posible nga nagakapyot sa Torah (ang linokot nga tolon-an sang mga Hebreo mabug-at kag nagakinahanglan sang kaupdanan para magbukas ini) kag nagabasa sini sing mapinadayunon nga nagabulosbulos.  Tungud nga nagbasa sila halin sang aga tubtub sa tungang adlaw, nangita sila sing paage agud malambot ang kada isa sa plaza.  

Ang mga tinaga nga “ginhatagan nila sang kahulugan” kag “nagbulig nga mahangpan sang katawhan ang ginbasa” (Neh. 8:8) nagapatuhoy sa interpretasyon ukon kahulugan sang mga texto.  Ang katawhan nagbalik gikan sa Babilonia, nga kun sa diin sila nagpuyo sa sulod sang madamo nga tinuig, kag ang ginagamit nga linggwahe didto amo ang Aramaic.  Gane, ang pagpamati sang pagpahayag gamit ang Hebreo nga polong posible nga mabudlay hangpon para sa kadam-an, elabi nagid sa mga ulihi nga henerasyon.  Subong man, ang mga nagabasa sang Bibleya nagabenepisyo gikan sa pagpaathag ukon komentaryo.  Ang pagwali kag pagpahangup nagapabuhi sa texto kag nagabuyok sa nagapamati nga maaplikar ini sa iya personal nga kabuhi.

`Basaha ang Binuhatan 8:26-38.  Ano ang natabo diri nga nagkapareho sa kun ano ang natabo sa Jerusalem nga yara sa texto sa ibabaw?`

Bilang mga protestante, nahangpan naton nga ang tagsa ka tumuloo dapat maghibalo sang Polong sang Dios para sa ila kaugalingon, kag indi dapat insegida nga magpati sa polong sang bisan sin-o bahin sa kamatuuran nga yara sa bibleya, bisan ano paman ang ila kinamatarung.  Subong man, sin-o bala ang wala napakamaayo nga may isa ka tawo nga nagbulig sa iya nga mahangpan ang kahulugan sang texto?  Kinahanglan naton ang isa kag isa, agud mahibaloan kun ano ang aton ginatoohan para sa aton kaugalingon, apang wala ini nagakahulugan nga indi na kita masanagan sa mga pagtudlo sang iban.