---
title:  Pagbasa kag Pagpamati sang Kasogoan
date:   04/11/2019
---

Gindala ni Esdras ang “Kasogoan” sa atubangan sang kadam-an agud mabasa ini.  Ano ang iya ginbasa sa ila?  Ang Napulo ka Sugo gid lamang bala ang ginsulitsulit sa sulod sang tunga sa adlaw? Ang pagmitlang sa libro sang kasogoan dapat hangpon bilang, ang lima ka libro ni Moises, gikan sa Genesis tubtub sa Deuteronomio, kilala bilang, ang Torah sang Hebreo.  Gane, ang tinaga nga “kasogoan,” nagatandug lamang sang isa ka bahin kun ano ang nalakip sa ginbasa; mas maayo nga hubaron ini bilang “mga pagtudlo.”  Mga pagtudlo sila sang Dios nga makabulig sa aton para mahibaloan ang dalanon nga kun sa diin kita dapat maglakat agud indi kita madula sa ato lalambuton.  Sang nagbasa si Esdras, nabatian sang katawhan ang nahanungud sa ila kasaysayan bilang mga katawhan sang Dios, gikan sa Pagtuga tubtub sa tion ni Josue.  Paage sa mga estorya, ambahanon, binalaybay, kag kasogoan, napadumdum sila sang ila pagpakigbato sa pagsunod sa Dios kag pagbulig sang Dios sa ila.  Ang Tora nagalakip sang “kasogoan,” apang sobra pa dira; nagalakip man ini bahin sa kasaysayan sang katawhan sang Dios kag pinasahe nga nagapahayag bahin sa pagtuytuy sang Dios.  Ang resulta, nagpabalo ini sa kumyunidad sang ila ginhalinan kag kun ano sila.

`Basaha ang Nehemias 8:3; Deuteronomio 4:1;  6:3, 4;  Josue 1:9;  Salmo 1:2;  Hulubaton 19:20; Ezequiel 37:4;  kag Mateo 17:5.  Ano ang ginatudlo sa aton sang sini nga mga bersikulo nahanungud kun paano kita magpakig-angot sa Polong sang Dios?`

Ang natabo nga ang katawhan naghandum nga mamati sa Polong sang Dios posible nga resulta sang pagbasa kag pagpanudlo ni Edras sang Polong halin pa sang iya pag-abot sa Jerusalem mga 13 ka tuig ang nagligad.  Dedikado sia sa buluhaton sang Dios kag determinado sa paghimo sang kinalain.  Ang Polong sang Dios nangin matuud sa katawhan samtang nagapadayun sila sa pagpamati sini gikan kay Esdras.  Ang resulta, naghimo sila sang hayag nga desisyon nga mabatian kag mamati tungud interesado sila sa pagpamati gikan sa Dios.  Gane, sa sini nga hitabo, ginbaton nila ang Torah nga may pagtahud kag handum nga makatoon sa sini.                    

Ang aton pag-usisa sa Polong nagatuga sang isa ka hapiit nga paghandum sa Dios sa aton kabuhi.

`Paano ikaw magpakig-angot sa Polong sang Dios? Kun sayoron, bisan pa nagaangkon ka nga nagapati sa sini, paano ina nga pag-angkon mapahayag sa imo kabuhi? paano mo gintuman ang kun ano nga ginatudlo sini? Ano ang kinalain sang imo pagkabuhi kun indi ikaw magtuman sa Bibleya?`