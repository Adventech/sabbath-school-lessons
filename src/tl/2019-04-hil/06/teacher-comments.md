---
title:  Ang mga guro ay nagsabi
date:   08/11/2019
---

#### Bahin I: Kabilogan nga Paglantaw

**Importante nga Texto**:  Nehemias 8:8;  Josue 1:8;  Juan 5:39, 40

**Patuhuyan sang Pagtoon**:  Nehemias 8

Ang leksyon nagasentro sa importansia bahin sa paghatag sang tion sa Polong sang Dios.  Ang mga lider sang Israel kag ang katawhan nagpakita sang tumalagsahon nga gugma para sa Dios kag sa Iya Polong sang naghinguyang sila sang madamo nga enoras sa pagpamati sang Kasulatan nga ginbasa sang mabaskog.  Ang mga hitabo sa sini nga kapitulo natabo sa ikapito nga bulan (Tishri) sang tuig, nga importante tungud sang tatlo ka sagrado nga mga adlaw kag mga kapistahan nga ginasaulog sa una, ikapulo kag ikakinse nga mga adlaw sang bulan (Piesta sang mga Budyong, Adlaw sang Katumbasan, kag Piesta sang Kayangkayang (Tabernakulo).  Si Esdras kag Nehemias upod ang tanan nga mga lider nagpatawag sa mga katawhan, upod ang mga kabataan nga magtipon sa una nga adlaw, kag ang mga Levinhon nagsugod sa pagbasa kag pagpaathag sang Polong sang Dios.  Ang katawhan namati sing enoras bahin sa mga estorya sang ila kalitawan, kag gamhanan nga presensia sang Dios kag pagkamatutum para sa ila.  Ang pagbasa kag pagpaathag (kag pagbadbad) nga nasakdag sang mga Lebinhon nagtandug gid sa mga katawhan.  Ang pagpamati sang mga mensahe gikan sa mga libro ni Moises nakapatalupangud sa ila sang ila kaugalingon nga pagkamakasasala kag pagkabalaan sang Dios kag nagsugid sila sa paghibi.

Si Nehemias kag ang mga Levinhon nagbuyok sa katawhan nga indi maghibi ukon magkasubo kundi magkasadya sa Ginoo tungud sang Iya daku nga gugma para sa ila.  Bangud sa ginpalawig nga pagbasa sang Pentateuch, ang katawhan nakatukib nga sa ikakinse nga adlaw sang bulan dapat sila magsaulog sang Piesta sang Kayangkayang (Tabernakulo).  Gane, nagtipon sila liwat agud magsaulog sang nalimtan kag nasikway nga kapistahan nga may pito ka mga adlaw nga pagsinadya.  Sa sini nga tion, nagpuyo sila sa mga kayangkayan sa atop kag luwang sang ila mga balay kag sa bug-os nga suidad samtang nagatoon sila sa Polong sang Dios.  Ang ikawalo nga adlaw nagatapos sa isa ka solemne nga pagtililipon.

#### Bahin II:  Komentaryo

Tungud nga ang Nehemias 8—10 nasulat sa panan-awan sang ikatatlo nga persona, sa baylo nga sa panan-awan sang una nga persona nga amo ang ginagamit sa iban nga bahin sang sini nga libro, posible nga ang mga kapitulo 8-10 gintingob bilang pagpaathag sa kondisyon sang mga Israelinhon kag sang ila dedikasyon sa Dios.  Ang aktibidad sa sini nga mga kapitulo posible nga natabo pagkatapos nga nakaabot ang grupo ni Nehemias sa Jerusalem.  Talalupangdon nga si Esdras nakita sa kapitulo 8, namitlang sia upod kay Nehemias sa Nehemias 8:9 kag Nehemias 12:26 lamang.  Maathag nga ang tema sa sini nga bahin sang sinulatan sa Nehemias 8-10 amo ang dedikasyon sa Dios paage sa pagbasa sang Kasulatan, pagtuad, kag pagbag-o sang katipan.  Si Esdras ginsambit liwat sa panaysayon tungud, sa baylo nga magtukod sang pisikal nga estruktura, ang iya katungdanan amo ang pagtuytuy sa katawhan nga ton-an ang Polong sang Dios.  Ang Nehemias 1-6 (subong man ang Esdras 1-6) nagpatuhoy sa proyekto sang pagtukod, apang ang atensyon nadirekta sa pagpundar sang katawhan sang Dios (Nehemias 7-13; Esdras 7-10).  Ang Nehemias 8 nagpakita nga ang pagbasa sang Polong may yara importante nga duug sa tinagiposoon nga pagkabuhi sa presensia sang Dios.  

**Ang Pagpasunod sang Nehemias 8**    

* (A.) Ginbasa ang Tolon-an sang Kasogoan (Neh. 8:1, 2)
    * (B.) Nagsabat ang Katawhan kag Nagsimba sa Ginoo (Neh. 8:3-6)
        * (C.) Paghangop sang Ginbasa (Neh. 8:7, 8)
            * (D.) Ang ini nga adlaw balaan: indi magkasubo ukon maghibi (Neh. 8:9)
                * (E.) Ang kasadya sang Ginoo amo ang imo kusug (Neh. 8:10)
            * (D.) Ang ini nga adlaw balaan: Indi magkasubo (Neh. 8:11, 12)
        * (C.) Nakita sa ginbasa nga dapat sila magpuyo sa layanglayang (Neh. 8:12-15)
    * (B.) Nagsabat ang katawhan nga maghimo sang mga layanglayang (Neh. 8:16, 17)
* (A.) Ginbasa ang Tolon-an sang Kasogoan (Neh. 8:18)

**Ang Pagbasa sang Polong sang Dios**

Ang pagbasa sang Polong sang Dios isa ka importante nga konsepto sa Nehemias 8.  Tumalagsahon nga ang katawhan namati sa pagbasa sa sulod sang mga enoras, “gikan sa kaagahon tubtub sa kaudtuhon” (Neh. 8:3), ginabanabana nga mga lima tubtub pito ka oras, kag nagpakita sang ila pagkabukas sa pagpamati gikan sa Dios.  Apang, ang ini nga tion indi lamang nahanungud sa pagpamati sa ginbasa kundi nahanungud sa paghangop.  Sa pagkamatuud, ang “paghangop” makita nga amo ang pinaka importante nga konsepto sang sini nga kapitulo. 

Sa bilog nga kapitulo, ang polong nga bin “paghangop” ginsulit sang anum ka beses (Neh. 8:2, 3, 7, 8, 9 kag 12).  Tama ka talalupangdon nga makita kun daw ano kadamo ang ina nga polong kag konsepto napahayag.  Ang manunulat nagtuyo nga suliton ang ediya sang paghangup sa madamo nga beses agud makuha ang aton pagtamud sa sini.  Upod sa bin, ang polong nga sakhal nagamit sing duwa ka beses kag nagakahulugan man sang “paghangop,” subong man “mangin maalamon kag mainandamon” kag “pag-angkon sang paghangop, kaalam, kag mahinalongon” (Neh. 8:8, 13).  Gikan sa sinugdan, napahayag nga ang tanan nga “makabati nga may paghangop” (Neh. 8:2) nagtipon, buut silingon mga hamtong kag mga kabataan nga may ekasarang sa paghangop sang Kasulatan.  Ang Polong indi nga magsulod lang sa isa ka dulunggan kag maggwa sa piyak.  Sa baylo, dapat makaangkon ini sang kahulugan kag tinutuyo sa ila kabuhi, nga nagadul-ong sa daku nga kaalam, kag makapabag-o.  Ang pag-angkon sang ihibalo indi nahanungud sa pagtipon sang matahum nga mga konsepto kag impormasyon sa aton utok.  Sa baylo, ang ihibalo dapat makaapekto sa bug-os naton nga kabuhi.

**Ang Sabat sang Katawhan**

Sing makatilingala, ang polong nakaapekto gid sa mga nagtipon tungud naghibi sila.  Ang kun ano nga ila nabatian gikan sa kasogoan nag-impluwensia sang ila paghangop sa Dios kag nagbag-o sang ila panan-awan sa ila kaugalingon kag sa kalibutan.  Ang pagpamati sang Polong sang Dios nagabulig sa aton nga makita ang mga butang gikan sa panan-awan sang Dios kag makita ang aton kaugalingon bilang mga makasasala.  Kun kis-a ang mga tawo subong, samtang nagabasa sang Daan nga Katipan, sayup nga nagahunahuna nga ang tagsa ka tawo sang una indi makakita sang isa ka mahigugmaon nga Dios.  Ang paghinguyang sang enoras sa Polong sang Dios, pagbasa nahanungud sang Iya kaluoy kag gamhanan nga binuhatan, wala nagadoso sang katawhan palayo gikan sa Dios kundi sa baylo sini nagakumbinse sa ila bahin sa gugma sang Dios kag maloloy-on nga pagpatunga.  Natalupangdan nila nga indi sila matutum apang ang Dios matutum.  Ang katahum kag gahum sang kasulatan amo nga, paage sini, ang Dios nagabuyok kag nagapangabay sa aton nga magpalapit sa Iya, nagapakita sa aton kun sin-o gid Sia—ang Dios nga nagahigugma sa aton kag naghimo sang pinakadaku agud maluwas kag mapasag-uli kita sa Iya kaugalingon.

Ang tinion para sa Polong sang Dios nagadul-ong sa personal kag kabilogan nga pagpabuhi sang pagtoo.  “Kay ang polong sang Dios buhi kag gamhanan, matalum pa sa bisan ano nga espada nga duha sing sulab, nga nagalapus tubtub sa nautlan sang kalag kag espiritu, sang mga lutalutahan kag utuk, kag nagahantup sang mga hunahuna kag mga tinutuyo sang tagiposoon.  Kag walay tinuga nga indi hayag sa atubangan niya, kondi ang tanan hublas kag dayag sa mga mata niya nga hatagan ta sing husay” (Heb. 4:12, 13).  Ang pagbasa sing mabaskog sang Polong para sa katawhan may epekto nga nagapanalupsup sa ila tagiposoon kag hunahuna; nagsabat sila nga may madalum nga emosyon.  Nakabatyag sila sang kasubo sang ila natalupangdan nga sila mga makasasala; apang, sang ulihi, nakaangkon sila sang daku nga kalipay sang ila natukiban kun sin-o gid ang Dios.

Ang isa pa ka importante nga tema nga makita sa sini nga kapitulo amo ang katungdanan sang mga lider sa sini nga pagpabuhi liwat sang pagtoo.  Ang pagbag-o nagsugod sa mga lider nga nagpatawag sang pagtilipon bilang sabat sa pagtudlo sang Dios gikan sa Iya Polong.  Posible nga ang katawhan nakatoon gikan kay Esdras kag Nehemias sang nahanungud sa Dios kag nagganyat sa malig-on nga gugma kag dedikasyon sang sining duwa ka mga lider.  Ang ila pagdumala naghingalit sang kahigayunan kag nagresulta sang sini nga okasyon.  Ginsunod nila ang mga pagtudlo sang Dios kag nagpaninguha nga malambot ang katawhan paage sa ginbasa nga mga Polong.  Wala nila ginpatumbayaan ang stiwasyon kundi gin-organisar ang mga manugbasa kag “manugpaathag” kag manugbadbad sang mga Kasulatan agud mapasangkad ang ila paghangop.  

Ang handum sang mga lider nga makatoon gikan kay Esdras nagapakita sang isa ka matudloan nga espiritu kag batasan.  Isa ka daku nga trahedya kun ang katawhan magatoo nga nakahibalo na sila sang tanan nga butang kag wala na nagakinahanglan nga makatoon pa gikan sa bisan kay sin-o.  Ang makasusubo kay ang ini nga pamatasan wala man sang kabubut-on nga matudloan sang Balaan nga Espiritu.  Ang pagkabukas sang panghunahuna nga makatoon gikan sa iban kag elabi nagid sang gikan sa Dios kinahanglanon para makahimo sang kinalain para sa Dios diri sa kalibutan. 

**Kalipay sang Ginoo**

Ang Pinakamataas ukon sentro sang estruktura sang kapitulo nga napaathag sa ibabaw amo ang Nehemias 8:10, nga nagpaathag nga “ining adlaw balaan” kag niyan nagbantala nga, “indi magkasubo.” Ngaa man? “Kay ang kalipay sang Ginoo imo kusug [ma’ oz]” (Neh. 8:10).  Tatlo ka beses nga ginhambalan ang mga katawhan nga indi magkasubo ukon magkalisod, kundi “magkalipay.”  Ang Maoz nagakahulugan nga “dalangpan, pamakod, kag panalipdan.”  Ginbadbad man ini sa kasulatan bilang “proteksyon,” apang sa masami ginbadbad ini bilang “kusug, pamakod, ukon panalipdan.”  Halimbawa, ang manunulat sang Salmo nagsulat nahanunugd sa Dios bilang maoz, aton pamakod kag kusug (Salmo 31:4,  Sal. 37:39,  Sal. 43:2,  Sal. 52:7).  Ang polong nga kalipay nga gikan sa Hebreo nga khedwah makita sang duwa lamang ka beses sa Bibleya.  Ang isa pa sini yara sa 1 Cronica 16:27 sa ambahanon ni David nga nagadayaw sa Dios samtang ang kaban sang katipan ginabutang sa tabernakulo: “Kadungganan kag pagkahalangdon yara sa atubangan niya; kabaskug kag kalipay yara sa iya duug”.

Ang Piesta sang mga Budyong nagsugod nga may pagpatunog sang Shofar (sungay sang lalaki nga carnero), nga nagapabalo sa pagsugod sang preparasyon para sa Adlaw sang Katumbasan; Gane tion yadto sang 10 ka mga adlaw sang pag-usisa sang kaugalingon kag paghinulsul.                           

Apang, si Esdras kag ang mga Levinhon nagpamolong sa katawhan nga mag-untat sila sa pagkasubo kag paghibi tungud nga ang adlaw balaan.  Si Esdras nagpahayag sa katawhan nga ang kalipay gikan sa Ginoo amo ang ila kusug, pamakud, kag panalipdan.  Kun gusto nila nga magmalig-on kag mangin mabakud, dapat maangkon nila ang “kalipay sang Ginoo.”  Talupangda man nga ang pagkabalaan kag kalipay nagaupdanay.  Ang kalipay naghalin gikan sa paghangop nga sila ginpatawad sang Dios.  Ang ini nga kalipay sang Ginoo dapat mapakita paage sa pagkaon kag pag-inom upod sa ila mga pamilya, nagakalipay sa pagkaon kag pag-inupdanay.  Dugang pa sini, dapat sila magpakigbahin sang pagkaon sa sadtong wala sing bisan ano nga mahanda para sa piesta.  May tion para sa pag-usisa sang kaugalingon sa sulod sang 10 ka adlaw nga nagapadulong sa Adlaw sang Katumbasan.  Apang, gusto ni Esdras nga mahangpan sang katawhan nga ang paghinulsul indi nga amo lamang ang butang nga kinahanglanon.  Ang pagkalipay sa kun ano nga nahimo sang Dios sa paghatag sang kaluwasan pareho ka importante sa sini.  Indi sila dapat malipat sa saad sang kaluwasan kundi magkalipay bangud sini.

#### Bahin III:  Pag-aplikar sa kabuhi:

Gintudloan ni Esdras ang katawhan nga ang kusug para sa matag-adlaw nga kabuhi nagaabot gikan sa pagkalipay sa Ginoo.  Ang ini nga prinsipyo daw tama ka simple.  Paano nga ang pinaka importante nga solusyon para sa aton matag-adlaw nga problema amo ang pagkalipay sa Ginoo?

Kun ginapatuhoy naton ang aton pagkalipay sa Ginoo bisan ano paman ang nagakatabo sa aton kabuhi, nagasalig kita nga sarang Sia makabulig sa aton mga problema.  Ang kaangay sina nga pagsalig sa Dios nagabayaw sa aton kag nagahatag sa aton sang kaisog nga maatubang ang kada adlaw sa aton kabuhi.  Nagapalikaw ini sa aton nga magkabalaka kag mangin makalolooy tungud sang aton mga sitwasyon.  Sa baylo, nagabulig ini sa aton nga magpatuhoy sa kun ano ang sarang mahimo sang Dios kag nahimo na nga daan para sa aton paage sa kruz.

1.	Maghunahuna sang mga tawo sa Bibleya nga may mabudlay nga mga sitwasyon sa ila kabuhi apang nakakita nga ang Dios nagabulig sa ila mga problema.  Ano ang aton maton-an gikan sa tagsa ka sitwasyon?
2.	Ano ka importante ang aton panimuot? Si Victor E. Frankl nga nakaluwas gikan sa daku nga pagpamatay sang una kag isa ka psychologist nga gikan sa Austria nagsulat sini:  “Ang tagsa ka butang sarang makuha gikan sa tawo apang may isa ka butang nga nagapabilin: ang kahilwayan sang tawo—sa pagpili sang mangin panimuot sa bisan ano nga sitwasyon, ang pagpili nga gusto sang isa ka tawo.”—Man’s Search for Meaning: An Introduction to Logotherapy (New York: Washington Square Press, 1963), p. 104. Magaugyon ka bala ukon indi sa iya mga tinaga?  Diskusyune ini.  Ngaa nga ang panimuot makahimo sang isa ka kinalain sa aton kabuhi?       