---
title:  Ang Kalipay sang Ginoo
date:   07/11/2019
---

Ang “kalipay sang Ginoo amo ang inyo kusug” (Neh. 8:10) nagaserbe bilang isa ka pagpadumdum nga kabubut-on sang Dios nga magkalipay kita kag magkasadya sa aton kabuhi. Labaw sa tanan, indi lamang ini isa ka naandan nga kalipay, kundi kalipay ini nga nag-abot tungud nakilala naton ang Dios kag ang pagkamatuud sang Iya gugma.  Ang pagkalipay sa Dios, sa Iya pagkaayo, kag pagkasadya tungud sa tagsa ka butang nga nasakdag sang Dios para sa aton isa ka bagay nga dapat naton tinguhaan nga himoon kada adlaw.  Dugang pa, ang pagkalipay sa Dios nagahatag sa aton sang kusug nga maatubang ang inadlaw sa aton kabuhi kag masarangan ang kun ano man nga aton maagihan.

`Basaha ang Nehemias 8:13-18.  Ano ang natabo diri, kag ano ang masugid sini sa aton nahanungud sa katawhan kag sa ila mga lider sa sini nga tion?`

Pagkasunod nga adlaw ang mga lider sang katawhan nagkadto kay Esdras agud makatoon sing dugang pagid gikan sa tolon-an sang Dios.  Ang ini nga inisyatibo nga napakita sang mga lider nagpahayag sang ila handum nga matuytuyan ang katawhan padulong sa Dios.  Nahangpan nila nga ang pagtuytuy sa katawhan sa ensakto nga dalanon indi matabo kun sila mismo indi magpangita sa Dios kag indi mag-angkon sang kaalam gikan sa Iya.

`Basaha ang Levitico 23:39-43.  Ano ang ginmando nga himoon sang mga Israelinhon, kag ngaa?`

Talupangda nga sa Nehemias 8:15, ang texto nagpatuhoy sa kamatuuran nga ang ila ginahimo suno sa kun ano ang “nasulat.”  Aton makita diri ang isa pa ka ehemplo kun daw ano kaseryoso ang ila handum nga tumanon ang Polong sang Dios, posible nga tungud pagkatapos sang malawig nga pagkabihag nakatoon sila sang leksyon nahanungud sa pagkadimatinumanon.  Subong man, sa texto nga yara sa Levitico dapat sila magsaulog sang piesta kag “magkalipay sa atubangan sang Ginoo nga inyo Dios sa sulod sang pito ka adlaw” (Lev. 23:40).  Kun sayoron, samtang ila ginadumdum sang kaluoy, bugay kag kaluwasan nga binuhatan sang Dios, ang katawhan dapat magkalipay sa kun ano nga nahimo sang Ginoo para sa ila.

`Hunahunaa ang kun ano nga nahatag ni Jesus sa aton, nga nasimbolohan sang tanan nga kapistahan sang dumaan nga Israel.  Paano naton maton-an nga magkalipay sa Ginoo bisan pa sa tion sang kabudlayan kag mapait nga mga pagtilaw? Ngaa importante para sa aton nga himoon ina, elabi nagid sa sini nga mga tinion?`