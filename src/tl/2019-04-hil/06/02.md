---
title:  Nagtipon ang mga Katawhan
date:   03/11/2019
---

`Basaha ang Nehemias 8:1, 2.  Ano ang masugid sini sa aton nahanungud kun daw ano ka importante ang Polong sang Dios para sa katawhan?`

Sang natapos nagid sang mga Judio ang pagtukod sang pader kag nagpadulong sila sa Jerusalem, nagtipon sila sing tingob sa plaza sang Jerusalem sa ikapito nga bulan.  Ang ikapito nga bulan nga amo ang bulan sang Tisri, mahimo nga amo ang pinaka importante nga bulan para sa mga Israelinhon, tungud nadedikar ini sa piesta sang mga budyong (preparasyon para sa paghukom sang Dios, una nga adlaw sang bulan), Ang Adlaw sang Katumbasan (adlaw sang Paghukom, ika 10 nga adlaw sang bulan), kag piesta sang tabernakulo (pagdumdum sa pagluwas sang Dios gikan sa Egipto kag sang Iya pagsakdag sa pagpanlakatan sa kamingawan, ika 15 nga adlaw sang bulan).  Ang pagtilipon natabo sa nahauna nga adlaw sang bulan, nga kun sa diin ginasaulog ang piesta sang mga budyong.  Ang mga lider nagpatawag nga magtipon ang mga kalalakin-an kag kababainhan sang pungsud para sa sining pinasahe nga pagtililipon agud nga paage sa pagbasa sang kasogoan, makasakdag para sa ila sang isa ka kahigayunan nga makatoon nahanungud sa ila Dios kag kasaysayan. 

Ang mga katawhan nag-agda kay Esdras nga dal-on sa ila atubangan ang libro sang kasogoan ni Moises kag basahon ini.  Nag-obra pa sila sang isa ka entablado ukon isa ka pulpito para sa sini nga okasyon.  Indi yadto isa ka hitabo nga ang mga lider nagpilit sa kadam-an.  Sa baylo, “sila,” ang katawhan mismo amo ang naghambal kay Esdras nga dal-on ang Libro.  Posible nga si Esdras nagbasa sa katawhan sang gikan sa libro ni Moises, nga ginalakipan sang kasogoan nga nahatag kay Moises sa bukid sang Sinai.

`Basaha ang Deuteronomio 31:9-13.  Ano ang ginsugid sa ila sang Ginoo didto, kag ano nga leksyon ang aton makuha gikan sa sina para sa aton kaugalingon?`

Sa Deuteronomio 31:9-13, ginhambalan ni Moises ang mga Israelinhon nga, sa tion sang piesta sang tabernakulo, dapat sila magtipon kag basahon sing tingob ang Kasogoan sang Dios, kag nagmitlang ini sang nagkalainlain nga mga grupo nga dapat magtipon: kalalakin-an, kababainhan, kag mga dumuloong nga nagpuyo sa sulod sang ila gawang. 

`Ang literal nga pagbasa sang Nehemias 8:1 nagsiling nga nagtipon sila sing tingob “bilang isa ka tawo.”  Ano ang masugid sina sa aton nahanungud sa impotansia sang paghiusa sa tunga sang mga tumuloo?`