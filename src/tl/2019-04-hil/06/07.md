---
title:  Dugang nga Pagtoon
date:   08/11/2019
---

Basaha ang sinulatan ni Ellen G. White, “Instructed in the Law of God,” pp. 661-668, sa Prophets and Kings.   

“Karon dapat sila magpakita sang pagtoo sa Iya mga saad.  Ginbaton sang Dios ang ila paghinulsul; dapat sila magkalipay sa kasiguruhan sang pagpatawad sa mga sala kag pagpasag-uli sa ila sa langitnon nga pagpahamuut….

Ang tagsa ka matuud nga pagpanumbalik sa Ginoo nagadolot sang nagapabilin nga kalipay sa kabuhi.  Kun ang makasasala magpauyon sa impluwensya sang Balaan nga Espiritu, makita niya ang iya kaugalingon nga sala kag pagkadagta baliskad sa pagkabalaan sang daku nga Manug-usisa sang tagiposoon.  Makita niya ang iya kaugalingon nga nakondenar bilang isa ka malinapason.  Apang indi na sia makondenar kag indi na magkasubo tungud nga ang pagpasaylo sa iya nasiguro na.  Pwede na sia magkalipay bangud napatawad na ang iya mga sala paage sa gugma sang mapinatawaron nga Amay sa langit.  Ang himaya sang Dios amo ang nagalikop sa makasasala, ang naghinulsul nga katawhan yara sa butkon sang Iya gugma, agud mapali ang ila mga pilas, para matinloan sila gikan sa sala, kag pagasukluban sila sang panapton sang kaluwasan.”—Ellen G. White, Prophets and Kings, p. 668.

**Mga Palamangkutanon nga Paga-diskusyunan**

`1.	Sa ano nga sitwasyon nga imo maeksperiensyahan “ang kalipay sang Ginoo” (Neh. 8:10) bilang imo kusug?  Kun sayoron, may yara bala sang butang nga aton dapat himoon agud maeksperiensyahan ang gahum sang Dios kag Iya pagpatawad sa aton kabuhi?  Kun may ara, ano ina?`

`2.	Paano naton mabalanse nga magkasubo bangud sang aton sala kag sa amo man nga tion, magkalipay sa Ginoo?  Wala bala ini nagasumpakiay sa isa kag isa? Paano makahatag sang sabat ang kasogoan kag maayong balita? Tan-awa ang Roma 3:19-24.)`

`3.	Basaha ang Nehemias 8:10, nga kun sa diin si Nehemias nagsiling sa katawhan, “Lakat kamo, kaon sang sapay, kag inum sang matam-is, kag padala sing mga bahin sa wala makaaman: kay ining adlaw balaan sa aton Ginoo: kag dili kamo magkalisud; kay ang kalipay sang Ginoo amo ang inyo kusug.”  Kaon sang sapay, kag inum sang matam-is, kag padala sing mga bahin sa wala makaaman—kag himoa ini tanan tungud “ining adlaw balaan sa aton Ginoo”? Ano ang matudlo sini sa aton nahanungud sa paage nga kun sa diin sarang kita magkalipay sa Ginoo?  Ano ang kahulugan sa sini nga konteksto sang kamatuuran nga ini “balaan”.`