---
title:  Ang Diyos sa Gitna ng Kanyang Bayan
date:   14/05/2025
---

Sumusunod sa pangunguna ng presensya ng Diyos sa ulap, titigil ang mga Israelita sa kanilang paglalakbay patungo sa Lupang Pangako, magtatayo ng tabernakulo, at pagkatapos ay itatayo ng mga tribo ang kanilang kampamento sa palibot nito—tatlong tribo sa bawat panig. Bababa ang presensya ng Diyos sa Dakong Kabanal-banalan at maninirahan sa gitna ng Kanyang bayan.

**May isang nangingibabaw na tribo sa bawat isa sa apat na panig ng tabernakulo. Ayon sa Bilang 2, sino ang apat na nangingibabaw na mga tribung ito?**

`Bilang 2:3 (Silangan):`

`Bilang2:10 (Timog):`

`Bilang 2:18 (Kanluran):`

`Bilang 2:25 (Hilaga):`

Pansinin na ang bawat nangingibabaw na tribo ay may sariling bandila, o pantanging watawat, upang maging pantukoy kung sino sila. Bagama’t ang Kasulatan ay hindi tahasang naglalarawan kung ano ang nasa bawat watawat, mayroong isang kawili-wiling tradisyon—na halos nakabatay sa mga katangian ng mga tribung inilalarawan sa Genesis 49 at Deuteronomio 33—na itinatalaga ang isa sa apat na mga mukha sa bawat isa sa apat na compass point. “Ayon sa tradisyon ng mga rabi, ang watawat na taglay ng Juda ay may larawan ng isang leon, ang sa Reuben ay larawan ng tao o ng ulo ng tao, ang sa Efraim ay hitsura ng baka, at ang sa Dan ay larawan ng isang agila; kaya’t ang apat na nabubuhay na nilalang na pinag-isa ang mga anyo na inilalarawan ni Ezekiel ay inilalarawan sa apat na watawat na ito.”—Carl Friedrich Keil and Franz Delitzsch, Commentary on the Old Testament, vol. 1 (Peabody, MA: Hendrickson, 2011), p. 660.

Siyempre, maaaring lumabis ang paggamit sa tradisyon, pero nakatutuwa pa ring ihambing ang matandang tradisyong ito sa paglalarawan ng Biblia sa Bagong Jerusalem. Lumalabas ang isang kapansin-pansing tularan: may mga pintuan na kumakatawan sa tatlong tribo sa lahat ng apat na panig ng lunsod (Apocalipsis 21:12, 13).

Ang paglalarawan kapwa ng kampamento ng Israel at ng Bagong Jerusalem ay nagdidiin sa isang mahalagang katunayan: nilalayon ng Diyos na hilahin ang sangkatauhan papalapit sa Kanyang trono. Itinuturo sa atin ng aklat ng Apocalipsis na “ang Panginoong Diyos na Makapangyarihan sa lahat at ang Kordero ang siyang templo roon” (Apocalipsis 21:22).

`Siyempre, hindi tayo nabubuhay sa kampamento ng Israel. Ngunit ano ang mga pamamaraan, sa ating sariling mga buhay ngayon, na maaari tayong lumapit sa presensya ng Diyos?`