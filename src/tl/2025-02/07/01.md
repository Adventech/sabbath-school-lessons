---
title:  Mga Saligan ng Propesiya
date:   10/05/2025
---

### Basahin Para sa Pag-aaral sa Linggong Ito

Isaias 6:6–8; Genesis 3:21–24; Ezekiel 1:4–14; Apocalipsis 4:1–11; Bilang 2:3–25; Isaias 14:12–14.

> <p>Talatang Sauluhin</p>
> “At narinig ko ang tinig ng Panginoon, na nagsasabi, ‘Sinong susuguin Ko, at sinong hahayo para sa Atin?’ Nang magkagayo’y sinabi ko, ‘Narito ako; suguin mo ako!’ ” (Isaias 6:8).

Ang karapatan ng Diyos na maghari sa sansinukob ay nakasalig sa Kanyang posisyon bilang Manlalalang ng lahat ng mga bagay (Apocalipsis 4:11) at gayundin sa Kanyang karakter. Ito’y sa pamamagitan ng pagtuklas sa matuwid na karakter ng Diyos na tayo’y nag-uumpisang maunawaan kung paano at kung bakit kinakapos ang mga tao sa pag-abot sa kaluwalhatian ng Diyos (Roma 3:23).

Sa linggong ito, susulong pa tayo sa pangitain sa bulwagan ng trono ng Diyos at iisipin kung paano nakikipag-ugnayan ang sangkatauhan sa isang banal na Diyos at kung paanong ang sakripisyo ni Cristo ay ipinanunumbalik tayo at inilalapit tayo sa trono. Ipinapanukala ng Diyos na ipanumbalik tayo, hindi lamang bilang mga indibidwal kundi bilang isang lahi, upang muli nating ihayag ang Kanyang kaluwalhatian sa nalalabing bahagi ng Sangnilikha. Sa pamamagitan ng pagsasaliksik sa iba pang bahagi ng Biblia, makakahanap tayo ng mga mahahalagang palatandaan na makakatulong sa ating makaunawa at simulang pahalagahan ang mataas na panawagan na ibinigay sa atin ng Diyos, isang lahi ng mga pinatawad at tinubos na mga makasalanan.

Sa wakas at magpakailanman, matatapos ang paghihimagsik ng tao. At, higit pa rito, ang maibiging karakter ng Diyos, ang Kanyang mapagtanggi-sa-sarili at mapagsakripisyong karakter ay magniningning nang higit na kinang kaysa sa orihinal na ginawa Niya para sa sangkatauhan. Bagama’t hindi nilayon ng Diyos na magkasala ang sangkatauhan, sa pamamagitan ng krus, ang mapagmahal na karakter ng Diyos ay naipakita sa isang kahanga-hangang paraan.

_*Pag-aralan ang liksyon sa linggong ito bilang paghahanda sa Sabbath, Mayo 17._