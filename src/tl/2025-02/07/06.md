---
title:  Ang Pagkahulog ni Lucifer
date:   15/05/2025
---

Tila mahirap maunawaan na si Lucifer ay dating isang tumatakip na kerubin, na nasa mataas na posisyon sa tabi ng trono ng Diyos. Tiyak na ang kanyang pag-iral ay nakatulong sana sa pagpapahayag ng kaluwalhatian ng Diyos sa sansinukob. Sa halip, sinimulan niyang isipin ang kanyang sariling kaluwalhatian, hindi ang kaluwalhatian ng Maylalang; o, para maging higit na tumpak, sinimulan niyang isipin na hindi siya nabibigyan ng angkop na paggalang na dapat ibigay sa kanya.

`Basahin ang Ezekiel 28:11–17 at Isaias 14:12–14. Ano ang nag-akay sa pagkahulog ni Lucifer? Ihambing ang mga talatang ito sa Apocalipsis 14:1–12. Paano nakakatulong sa pag-unawa mo sa nangyayari sa Apocalipsis 14 ang paghahambing sa pagkakahulog ni Lucifer at sa mataas na katayuan ng sangkatauhan kay Cristo?`

Inalis si Lucifer mula sa banal na bundok, samanatalang nakatayo ang natubos sa Bundok ng Zion kasama ang Kordero ng Diyos. Sinasabi na nasa Eden si Lucifer; naroon din dati ang sangkatauhan, ngunit taliwas sa tadhana ni Satanas, ipinanunumbalik ang sangkatauhan sa paraiso sa pamamagitan ni Cristo. (Tingnan ang Apocalipsis 22:1–3.)

Sa kontekstong ito, malaki ang matututunan sa sumusunod na pananalita mula kay Ellen G. White: “Magtatagumpay ang kalangitan, sapagkat pupunuin ng mga tinubos ng Panginoon ang mga bakanteng posisyon sa langit na ginawa ng pagkahulog ni Satanas at ng kanyang mga anghel.”—The Advent Review and Sabbath Herald, May 29, 1900.

At sila’y naroon sa langit, dahil lamang sa ebanghelyo. Sa katunayan, ang tema ng ebanghelyo, ng pagtubos, ay malinaw na matatagpuan sa bulwagan ng trono ng Diyos sa Apocalipsis 4 at 5. Halimbawa, sumisigaw ang mga anghel: “Ikaw ay karapat-dapat na kumuha sa aklat at magbukas ng mga tatak nito, sapagkat Ikaw ay pinatay, at sa pamamagitan ng Iyong dugo ay binili Mo para sa Diyos ang mga tao mula sa bawat lipi, wika, bayan, at bansa” (Apocalipsis 5:9). Anong buting larawan ng ebanghelyo, ang kamatayan ni Jesus para sa katubusan ng sangkatauhan!

Pansinin din kung paanong sinasalamin ng mga salita ang mensahe ng unang anghel, kung saan tinatawagan tayo na ipangaral ang “walang hanggang ebanghelyo . . . sa mga naninirahan sa lupa, sa bawat bansa, lipi, wika at bayan” (Apocalipsis 14:6). Napakamakapangyarihang paglalarawan ng kaganapan ng ginawa ni Cristo para sa sanlibutan. Wala ni isang tao sa buong kasaysayan ng lupa na hindi inalayan ni Cristo ng Kanyang kamatayan. Kailangan lamang nilang matutunan ang tungkol dito at piliing tanggapin ito.

`Ano ang ating gampanin bilang iglesya, at bilang mga indibidwal, sa pagpapaalam sa mga tao tungkol sa ginawa ni Cristo para sa kanila?`