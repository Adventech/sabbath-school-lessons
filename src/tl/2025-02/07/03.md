---
title:  Ang Dalawang Kerubin
date:   12/05/2025
---

Noong sandaling pinalayas ang ating unang mga magulang mula sa Halamanan, inialok ng Diyos ang pag-asa ng Mesiyas (Genesis 3:15). Pagkatapos ay nagtatag Siya ng isang makapangyarihang simbolo sa pintuan ng Eden: dalawang kerubin na may nagniningas na liwanag sa pagitan nila. Hindi natin dapat na makalimutan na ang tagpong ito’y malapit ang pagkakahawig sa kaban ng tipan, isang simbolo ng trono ng Diyos (Exodo 25:18).

`Basahin ang Genesis 3:21–24. Ano ang gawaing ibinigay sa mga kerubin—at bakit?`

Samantalang binigyan ang mga kerubin ng katungkulang pigilan ang mga makasalanan na lumapit sa punong-kahoy ng buhay (Genesis 3:22), sila rin ay simbolo ng pag-asa, ng pangako, na darating ang araw na ang mga tao’y maipapanumbalik sa paraiso. “Ang halamanan ng Eden ay nanatili sa lupa ng matagal pang panahon mula nang ang tao ay itakwil sa mga landas noon. Ang lahing nahulog sa kasalanan ay matagal na binigyan ng pahintulot upang matanaw ang tahanan ng pagka-walang kasalanan, ang pintuang pasukan ay binabantayan lamang ng mga anghel. Sa pintuang daan ng Paraiso na nababantayan ng mga kerubin ay nahahayag ang banal na kaluwalhatian. Si Adan at ang kanyang mga anak na lalaki ay nagtutungo roon upang sambahin ang Diyos. Dito ay pinananariwa nila ang kanilang panatang pagsunod sa kautusan na bunga ng pagsalansang nila noong sila ay pinaalis mula sa Eden. Noong ang kasamaan ay naging lubhang laganap sa sanlibutan, at ang kasamaan ng mga tao ay naghatid ng pagkagunaw sa pamamagitan ng baha, ang Eden ay inalis mula sa lupa sa pamamagitan ng kamay ng Lumikha. Subalit sa wakas na pagsasauli, kung magkaroon na ng ‘isang bagong langit at isang bagong lupa’ (Apocalipsis 21:1), iyon ay ibabalik na higit na maluwalhating nagagayakan kaysa noong dati.”—Ellen G. White, Patriarchs and Prophets, p. 62

Nakatutuwa rin ang mga salita sa Genesis 3:24: sinasabi ng Biblia na “naglagay” ang Diyos ng mga kerubin sa silangan ng Eden, at ang orihinal na salitang Hebreo na ginamit ay shakan, ang salitang ugat para sa banal na “tabernakulo” (tingnan ang Exodo 25:9, Bilang 3:26), kung saan ang presensya ng Diyos ay nanahan kasama ng Kanyang bayan. Bagama’t ang pangkaraniwang salitang Shekinah, para sa presensya ng Diyos, ay hindi matatagpuan sa Biblia, ito rin ay nakabatay sa salitang madalas na isinasalin na “tabernakulo.” Ang literal na salin ng shakan ay maaaring mabasa na, “Nagtabernakulo ang Diyos ng kerubin sa silangan ng Halamanan ng Eden.”

Sa Biblia, nakaugnay ang kerubin sa presensya ng Diyos (tingnan ang 1 Cronica 13:6; Awit 80:1; at Isaias 37:16), lalo na sa Kanyang trono, na siyang lugar kung saan ipinapahayag ang Kanyang pangalan. Hindi natin dapat na kaligtaan na ang 24 na matanda na naglilingkod sa trono ng Diyos sa Apocalipsis 4 at 5 ay inaawit ang Kanyang papuri at ipinapahayag ang Kanyang karapatan na maghari bilang Maylalang sa lahat ng bagay (Apocalipsis 4:11). Makakatulong ito sa atin na maunawaan ang tagpo sa bulwagan ng trono ng Diyos at ang ating papel na gagampanan bilang napatawad na mga makasalanan ayon sa ating kaugnayan sa ating Maylalang.