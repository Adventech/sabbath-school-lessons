---
title:  Komento ng Guro
date:   16/05/2025
---

### Unang Bahagi: Pangkalahatang-ideya

**Susing Talata:** Isaias 6:8

**Pokus ng Pag-aaral:** Isaias 6:6–8; Apocalipsis 4:9–11

Ang Diyos ang saligan ng bawat bagay na mabuti, dahil Siya lamang ang Maylalang ng lahat ng mabuting bagay, buhay at walang buhay. Naririnig natin ang mahalagang katotohanang ito sa mga unang salita ng Biblia: “Nang pasimula, nilikha ng Diyos ang langit at ang lupa” (Genesis 1:1). Sa pariralang Hebreo, nauuna ang pandiwang “nilikha” sa simuno nito na “Diyos,” na isang paraan ng pagpapatibay na dahil Diyos ang Maylalang, Siya ay Diyos. Sa aralin para sa linggong ito, pagbubulay-bulayan natin ang kahalagahan ng saligang katotohanan na ito, na siyang batayan para sa tatlong biblikal na paglalahad ng Diyos.

Unang masesentro sa trono ng Diyos sa langit ang ating atensyon. Dahil sa ang Diyos ang siyang sanhi ng lahat ng bagay, at ang lahat ay umaasa sa Kanya, ang Diyos ang haring namamahala sa lahat ng bagay. Kaya’t inilalahad ang Diyos na Hari ng mga hari, na nakaupo sa Kanyang trono sa langit (Isaias 6:1, 6–8; Apocalipsis 4:9–11). Pagkatapos ay mababaling ang ating pansin sa trono ng Diyos sa lupa. Dahil naghahari ang Diyos sa sansinukob, mayroon ding awtoridad ang Kanyang trono sa lupa. Sa pangalawang bahaging ito, matututunan natin ang tungkol sa paghahari ng Diyos sa lupa, sa Halamanan ng Eden, at kalaunan, sa Israel, na nakaugnay sa kaban ng tipan, at sa Zion, na inilalarawan bilang mga lugar ng trono ng Diyos.

Sa ikatlong bahagi, yayakapin natin ang ating pag-asa sa trono ng Diyos sa hinaharap sa “Bagong Jerusalem” sa langit. Sa pagtatapos, tatalakayin natin ang mga sumusunod na aral: Ano ang kahulugan nito para sa atin, sa ating kasalukuyang buhay, na magkaroon ng trono ng Diyos sa ating mga puso ngayon?

### Ikalawang Bahagi: Komentaryo

**Ang Trono ng Diyos sa Langit.** Ang pagkakaroon ng trono ng Diyos sa langit ay nauuna pa sa paglalang ng lupa. Ayon sa Jeremias, naroon na ang lugar na ito mula sa pinakasimula ng paglalang ng sansinukob (Jeremias 17:12). Sa partikular na makalangit na kontekstong ito naganap ang unang pag-aalsa ni Lucifer at ang pasimula ng kasamaan. Mahalaga ang patotoong ito dahil ipinapakita nito na ang suliranin ng kasamaan ay kosmiko na sangkot din ang ibang mga mundo, hindi lamang ang lupa. Ang tanging solusyon sa problema ng kasamaan ay kosmiko, kaya’t kailangang kasama rito ang pagpapabagsak kay Lucifer (Apocalipsis 20:7–10). Inilalarawan ni Isaias ang trono ng Diyos bilang lugar kung saan naglilingkod, nagpupuri, at sumasamba ang mga makalangit na nilalang sa Hari ng sansinukob: “nakita ko ang Panginoon na nakaupo sa isang tronong matayog at mataas” (Isaias 6:1). Ang kalagayan ng trono sa langit ay mayaman sa mga ideya tungkol sa realidad ng Diyos at mga aral na tungkol sa atin.

Ang unang ideya na nahayag ng larawan ng trono ay kumakatawan, sa pamamagitan ng simbolismo, ng pagkahari. Bilang hari ng lahat ng nilalang, naghahari ang Diyos at kumukuntrol sa buong sansinukob. Para sa atin, iminumungkahi ng kaisipan na ito ang pagsunod sa Kanyang mga utos at pagtitiwala sa Kanyang kapangyarihan at Kanyang pamumuno. Higit pa rito, dahil ang pagkahari ay madalas na iniuugnay sa gawain ng isang hukom (Awit 122:5), kailangang makita ng lahat ng nilalang, kasama ang mga tao, ang Diyos bilang kanilang hukom, na nangangahulugang ang Diyos ang siyang nakakakita at maaaring magtaya sa lahat ng ating mga pagkilos, mabuti at masama (Ecclesiastes 12:14). Hindi lamang iyon, nakikita natin na ang Diyos ang siyang magliligtas sa atin mula sa kasamaan. Sa Biblia, ang hukom ay siya ring “tagapagligtas” (Hukom 3:9, 15; 6:36; 12:3). Sa pamamagitan ng paglalagay ng trono ng Diyos sa langit, ipinapakita ng Biblia na ang paghuhukom ay kaligtasan at wala sa ating mga kamay. Tanging ang Diyos lamang ang humahatol, at tanging Siya lamang ang magliligtas sa atin.

Ang diin ng Biblia sa langit bilang lugar para sa trono ng Diyos ay naglalayong magbigay ng ilang mensahe. Iminumungkahi ng lugar na ito na iba ang Diyos sa Kanyang nilalang; ang Diyos ay hindi siyang puno o nasa puno. Hindi nagmumula ang Diyos sa mga tao. Ang Diyos ang Maylalang, na walang hanggan ang layo mula sa lupa, kaya’t hindi maaabot at higit pa sa ating makakayang unawain: “ang Diyos ay nasa langit, at ikaw ay nasa lupa; kaya’t kaunti lamang ang iyong maging salita” (Ecclesiastes 5:2).

Anumang teyolohiya, anumang paglalarawan ng tao sa Diyos, ay kulang dahil ang Diyos ay higit pa sa ating mauunawaan (Job 11:7–12; 36:26; 55:8, 9). Kapag nanalangin tayo sa Diyos, ang ating mga salita, at maging ang ating mga katahimikan, ay dapat na magsalamin ng paggalang. Ang malalim na hiwaga ng Diyos ay ipinapakita ng pagkamasalimuot ng trono, na may anyong supernatural na karuwahe na kinikilos ng mga makapangyarihang kerubin, ibang mga buhay na nilalang na may mga pakpak, at makapangyarihang mga kamay sa ilalim (Ezekiel 1:8). Ang maluwalhati at dakilang kagandahan ng trono ng Diyos ay nagbibigay ng impresyon ng di-maabot na kalayuan. Inilalarawan ni Ezekiel ang trono na gawa sa mga mahahalagang bato, “lapis lazuli,” ang materyales na ugnay sa kadiyusan sa Ancient Near East (Ezekeil 1:26). Nakita ni Daniel na binubuo ng mga apoy ang trono (Daniel 7:9); samantalang sa Apocalipsis, ito’y napapalibutan ng bahagharing esmeralda, at pitong sulo o lamparang apoy sa harapan ng kristal na dagat (Apocalipsis 4:3–6). Isang tugon lamang na nagmumula sa tao ang angkop sa pagpapakitang ito ng maringal at perpektong kagandahan: pagkamangha, na sinamahan ng pagpapakumbaba, at matinding pagkabatid ng ating kahapisan at kalagayang makasalanan na hiwalay sa Diyos.

Sa kabilang banda, ang hiwagang ito at perpektong kagandahan ay pamamanhik sa atin na magpatotoo sa kanilang pag-iral sa ating mga serbisyo sa pagsamba. Nagpapatotoo tayo sa kanilang pag-iral kapag may paggalang tayong nagtatanong sa pahayag ng Diyos sa pamamagitan ng Kanyang mga salita at sa Kanyang paglalang. Ang kagandahan at hiwaga ng Diyos ay pamamanhik din sa katauhan na magsisi at pahintulutan Siya na isaayos ang ating makasalanang mga pag-uugali. Higit pa rito, ang kagandahan at hiwaga ng trono ng Diyos ay panawagan sa atin, sa kasalukuyan, na magpatotoo kapwa sa katarungan at realidad ng ganap na mga prinsipyo ng katotohanan ng Diyos.

**Ang Trono ng Diyos sa Lupa.** Ngunit hindi pinanatili ng Diyos ang Kanyang sarili sa langit na malayo at walang-bahala sa tadhana ng tao. Nagpakita rin sa lupa ang ilang inkarnasyon ng makalangit na trono.

**Ang Halamanan ng Eden.** Ang unang pagpapakita sa lupa ng “makalangit” na trono ng Diyos ay matatagpuan sa Halamanan ng Eden, na inilalarawan sa mga salitang nagpapaalala sa makalangit na templo ng Diyos. Ang mga kerubin na nakatayo sa harapan ng Halamanan, na may nag-aapoy na tabak (Genesis 3:24), ay nagpapaalala sa atin sa mga kerubin na nakatayo sa palibot ng makalangit na trono ng Diyos at naglilingkod bilang mga liyab ng apoy (Awit 104:4 ihambing sa Daniel 7:9; Apocalipsis 4:3–6). Ang mga ilog na umaagos sa Halamanan ng Eden (Genesis 2:10–14) ay tumuturo sa tubig ng buhay, na kasing linaw ng bubog at mga bukal mula sa trono ng Diyos (Apocalipsis 22:2). Ang mahahalagang bato ay makikita rin sa dalawang lugar, sa langit at sa lupa (Genesis 2:12 ihabing sa Ezekiel 1:26).

**Ang Kaban ng Tipan.** Ang isa pang mahalagang lugar ng trono ng Diyos ay ang kaban ng tipan, na may bahagi rin sa ilang mahahalagang katangian ng trono ng Diyos sa langit (gaya ng presensya ng mga kerubin) at itinuturing na trono ng Diyos o tuntungan ng Kanyang mga paa. Ibinibigay sa 1 Cronica 28:2 ang patunay ng pagkakakilalang ito, kung saan ang pariralang “kaban ng tipan ng PANGINOON” ay nakaugnay sa “tuntungan ng mga paa ng ating Diyos” (1 Cronica 28:2). Ito ang lugar, na katulad din ng ibang mga trono, kung saan magaganap ang paghuhukom. Ang tapakan ng mga paa ay nabanggit din sa 2 Cronica 9:18, kung saan ito’y nasa ibaba ng trono ni Solomon, ayon sa kaugalian sa Ancient Near East kung saan inilalagay ang mga tuntungan ng paa sa paanan ng diyos sa templo (tingnan ang Awit 99:5; 132:7; Panaghoy 2:1), na nagmumungkahing nakatayo ang Diyos sa ibabaw nito.

**Bundok ng Zion.** Noong tumahan ang Israel sa kanilang bansa, inilagay nila ang kaban ng tipan sa templo ng Jerusalem sa Bundok ng Zion. Ang pangalang Zion ay ginamit na singkahulugan para sa lugar ng trono ng Diyos, ang luklukan ng paghuhukom (Awit 9:4; Isaias 16:5). Ang lahat ng mga naunang kaisipan tungkol sa trono ng Diyos ay nalipat sa Zion, kung saan nananahan ang Diyos at humahatol sa mga bansa (Awit 9:11–15). Ang linya ng pag-iisip na ito ay magpapatuloy sa Bagong Tipan kung saan si Cristo at ang Kanyang mga alagad ay uupo sa mga trono upang hukuman ang sanlibutan (Mateo 19:28). Ang Zion ang magiging Bagong Jerusalem sa langit kung saan ang biblikal na pag-asa ng kapayapaan, pag-ibig, at buhay na walang hanggan ay matutupad sa katapusan (Apocalipsis 21:1–4).

**Tayo ang Templo ng Diyos.** Sa kahulihan, mananahan ang Diyos sa gitna ng Kanyang bayan. Ang pandiwang Hebreo na shakan, “manahan,” ay ginagamit upang ilarawan ang pananahan ng Diyos sa gitna ng Kanyang bayan sa santwaryo (Exodo 25:8, 9). Napakamakapangyarihan ng kaisipang ito ng pananahan ng Diyos na anupa’t nabuo ang salitang mishkan, “tabernakulo,” ang mismong lugar kung saan mananahan ang Diyos. Tinutukoy din ng pandiwa ang ulap na nanahan, “nagpahinga” (shakan), sa tabernakulo (Exodo 40:35). Sa Bagong Tipan, ang kaisipang ito ay pinapalawig sa Kristiyano, kasama ang kanyang katawan: “O hindi ba ninyo nalalaman na ang inyong katawan ay templo ng Espiritu Santo na nasa inyo, na tinanggap ninyo mula sa Diyos, at kayo ay hindi sa inyong sarili?” (1 Corinto 6:19). “Kaya’t” nagtapos si Pablo, “luwalhatiin ninyo ng inyong katawan ang Diyos” (1 Corinto 6:20).

### Ikatlong Bahagi: Pagsasakabuhayan

**Ang Trono sa Pagtuturo.** Sa ating kapanahunan, ang mga kaisipan ng pagkahari at “trono” ay tila hindi napapanahon, kaya’t nawala na sa atin ang pagkadama ng pagiging mataas, paggalang, at kabanalan. Talakayin ang mga kaisipang ito sa mga bata at matatanda. Isaisip ang mga sumusunod na istratehiya bilang mga paraang maaaring gamitin para maipabatid ang kaisipang ito:

Mag-organisa ng pamamasyal sa kalikasan sa gitna ng kadakilaan at kagandahan ng mga gawa ng Diyos bilang paraan ng pagkikintal ng pagkadama ng kataasan at pangigilalas para sa Kanyang trono.

Dumalaw sa astronomical museum bilang paraan ng pagpapahalaga sa ating walang hanggang sansinukob.

Mag-imbita ng isang siyentipiko upang magpaliwanag ng pagiging masalimuot at mahiwaga ng katawan ng tao.

**Ang Trono sa Pagsamba.** Sa liwanag ng inyong pag-aaral sa trono ng Diyos, repasuhin ang inyong mga serbisyo sa pagsamba, ang paraan na kumikilos kayo sa loob ng simbahan, ang paraan na nananalangin kayo, umaawit, at nangangaral. Angkop ba ang pagyayabang tungkol sa tagumpay ng misyon ng inyong iglesya o sa bilang ng mga pag-aaral ng Biblia? Bakit, o bakit hindi?

**Ang Trono sa Etika.** Kilalanin at pahalagahan ang banal na presensya ng Diyos sa inyong kapwa, kamag-anak, kapatid, mga magulang, at sa inyong asawa. Paano nakakaapekto ang realidad ng trono ng Diyos at Kanyang pagiging mataas sa uri ng inyong relasyon sa kanila?

**Ang Trono sa Inyong Personal na Buhay.** Tanungin ninyo ang inyong sarili ng mga sumusunod na katanungan: Ano ang kahulugan ng inyong pagiging trono ng Diyos sa inyong pang-araw-araw na buhay? Ibig sabihin, paano nakakaapekto ang ideya na kayo ang trono ng Diyos sa paraan na tinatrato ninyo ang inyong katawan, isinasaayos ang inyong oras, isinasaayos ang inyong sambahayan, at sa paraan na kumikilos kayo sa trabaho?

`Notes`