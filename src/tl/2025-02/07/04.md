---
title:  Gaya ng Mga Bagang Nagniningas
date:   13/05/2025
---

Matatagpuan ang mga kerubin sa buong Lumang Tipan, kung minsan bilang mga nabubuhay na nilalang (Ezekiel 10:8) o gintong sumisimbulo para sa kanila (Exodo 25:18). Madalas silang inilalarawan na katabi ng trono ng Diyos, na nagniningning dahil sa Kanyang kaluwalhatian sa buong sansinukob. Nakaburda rin ang mga kerubin sa kurtina sa harapan ng Dakong Kabanal-banalan (Exodo 26:1). Sa aklat ng mga Awit, inilalarawan nang patula ang dakilang kapangyarihan ng Diyos sa ibabaw ng nilalang na dinadala ang Diyos sa ibabaw ng hangin sa pamamagitan ng kerubin (Awit 18:10). Iniutos ng Diyos na maglagay sa ibabaw ng kaban ng tipan ng dalawang kerubin na solidong ginto na ang kanilang mga pakpak ay nakaunat tungo sa isa’t isa (Exodo 25:18–20).

`Basahin ang Ezekiel 1:4–14. Ano ang pagkakaparehong nakikita mo sa talatang ito at sa tagpo na inilalarawan sa Isaias 6:1–6 at Apocalipsis 4:1–11?`

Pinakitaan si Ezekiel ng kahanga-hangang paglalarawan ng kapangyarihan ng Diyos. Ito’y nakakalitong tagpo, na katulad ng kalagayan ng bayan ng Diyos noong sandaling iyon: ang bayan ng Diyos ay wala sa lupang pangako kundi nasa pagkaalipin sa Babilonia. Habang minamasdan ni Ezekiel ang tanawin na nasa kanyang harapan, tumingin siya paitaas at nakita niya ang trono ng Diyos na nasa ibabaw ng lahat.

Pansinin ang mahahalagang pagkakatulad sa iba pang mga pangitain sa trono ng Diyos. Ang mga nabubuhay na nilalang na nasaksihan ni Ezekiel ay may katulad na mga mukha sa nabubuhay na nilalang sa pangitain ni Juan: isang leon, agila, baka, at tao.

Ang mga mahiwagang nilalang na may apat na mukha ay hindi pinangalanan sa unang paglalarawan ni Ezekiel; ngunit kalaunan, sa isa pang tagpo sa bulwagan ng trono (tingnan sa Ezekiel 10:1–21), tinatawag silang mga “kerubin,” at makakakita rin tayo ng nagniningas na baga mula sa pangitain ni Isaias tungkol sa mga serafin. Mayroon din silang mga mukha na katulad sa mga nabubuhay na nilalang na nabanggit sa pangitain ni Juan.

Kapag nakikita natin ang trono ng Diyos—kung sa pangkaraniwan mang kaban ng tipan, na nagsisilbing tagpuan ng Diyos kay Moises (Exodo 25:22), o sa nakamamanghang pangitain ng mga propeta—palaging naroon ang mga kerubin. Napakalapit ng kanilang kaugnayan sa trono ng Diyos. Ang lahat ng mga nilalang ng Diyos ay idinisenyo upang ipakita ang Kanyang kaluwalhatian—kung ang binabanggit man natin ay ang sangkatauhan na nilalang sa Kanyang larawan o ang mga anghel na nakatayong katabi ng Kanyang maluwalhating trono.

`Banal, banal, banal, ang Panginoong Diyos, ang Makapangyarihan sa lahat. Kamusta kung ikukumpara ka sa kabanalan na nasaksihan ni Ezekiel dito? Ano ang ipinapakita ng tugon mo tungkol sa iyong pangangailangan sa ebanghelyo?`