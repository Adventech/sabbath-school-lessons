---
title:  Karagdagang Kaisipan
date:   16/05/2025
---

Basahin ang sulat ni Ellen G. White, “The Controversy Ended,” pp. 669–671, 676–678, sa The Great Controversy.

Nagsikap si Satanas, na dating tumatakip na kerubin, na wasakin ang pagtitiwala sa trono ng Diyos. Pinahintulutan ng Diyos na magpatuloy ang mga nagkasalang anghel sa kanilang pag-aalsa upang maipakita sa sansinukob ang lalim ng kasamaan na nagmumula sa pagtataas ng sarili—at samantalang nagawa ni Satanas na linlangin ang sangkatauhan na sumama sa kanyang pakikidigma laban sa Diyos, ganap siyang ginapi ni Cristo sa krus, na tiniyak ang lugar para sa sangkatauhan kung saan nakatayo dati ang mga nagkasalang anghel. Kay Cristo, ang mga makasalanan ay tumatalikod laban sa mga pag-aangkin ni Lucifer. Ang huling tagpo, sa ilang paraan, ay higit na dakilang paglalahad ng kabutihan ng Diyos at pag-ibig kaysa sa dating naroon bago ang pagkahulog ni Lucifer. Bagama’t hindi itinalaga ng Diyos na magkaroon ng kasamaan, at ito’y trahedya na may walang hanggang kahihinatnan, kapag natapos ang lahat ng ito, mailalahad ang kabutihan at pag-ibig ng Diyos sa mga paraang hindi dapat magkakaroon.

Si Cristo’y “nakatingin sa mga natubos, na binago ayon sa Kanyang sariling wangis, na ang bawat puso’y nagtataglay ng ganap na larawan ng Diyos, ang bawat mukha’y sumasalamin sa wangis ng kanilang Hari. Nakikita Niya sa kanila ang bunga ng paghihirap ng Kanyang kaluluwa, at Siya’y nasisisyahan. Pagkatapos, sa tinig na umaabot sa nagtipong karamihan ng mga matuwid at ng masasama, sinasabi Niya, ‘Masdan ninyo ang mga binili ng Aking dugo! Para sa kanila Ako’y nagdusa, para sa kanila Ako’y namatay, upang sila’y makapanahan sa Aking presensya sa buong walang hanggan.’ At pumailanlang ang awit ng papuri mula sa mga nakasuot ng puting kasuotan sa palibot ng trono: ‘Ang Kordero na pinaslang ay karapat-dapat tumanggap ng kapangyarihan, kayamanan, karunungan, kalakasan, karangalan, kaluwalhatian, at kapurihan’ (Apocalipsis 5:12).”—Ellen G. White, The Great Controversy, p. 671.

**Mga Tanong Para sa Talakayan:**

`Isip-isipin na nakatayo ka sa harap ng Diyos na ang bawat pagkakamali, bawat depekto sa pagkatao, bawat maling gawa, bawat maling kaisipan, bawat maling motibo ay lubusang nakalantad sa harap Niya! Ano ang nararapat at patas na ipataw sa iyo? Ano ang iyong tanging pag-asa? Bakit kailangan nating taglayin ang “katuwiran ng Diyos, sa pamamagitan ng pananampalataya kay Jesu-Cristo, sa lahat at sa lahat ng sumasampalataya” (Roma 3:22) na nagtatakip sa atin ngayon, at sa paghuhukom, kung kailan natin ito higit na kailangan? Sa madaling salita, bakit kailangan natin ang ebanghelyo?`

`Kagaya ng ating nakita, ginampanan ni Juan Bautista ang bahagi ng isang serafin—isang nag-aapoy at nagniningning na ilawan. (Tingnan ang Juan 5:35). Siya, siyempre, ang nauna kay Cristo, na ipinapahayag ang unang pagdating ng Mesiyas. Sa anong paraan mayroong katulad na gampanin sa propesiya ang bayan ng Diyos sa huling araw?`