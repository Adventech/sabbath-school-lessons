---
title:  Narito Ako; Suguin Mo Ako
date:   11/05/2025
---

Maraming taon na ang nakalipas, nagpasya ang isang iglesya na ipagawa ang lumang basement para gawing bagong bulwagan para sa pagsasama-sama. Ang isa sa mga una nilang ginawa ay maglagay ng mga bagong ilawan, na naniniwalang mas mapapaganda pa ang lugar. Ngunit nang naikabit na ang mga ito, mas pumangit pa ang lugar, dahil ang maliwanag na mga ilawan ay naghahayag ng mga depekto.

Ang nakagugulat na pangitain ni Isaias sa trono ng Diyos ay iniwan siyang nababatid ang kanyang mga pagkukulang. “Kahabag-habag ako!” pagtangis niya “Ako’y napahamak sapagkat ako’y lalaking may maruruming labi, at ako’y naninirahan sa gitna ng bayan na may maruruming labi; sapagkat nakita ng aking mga mata ang Hari, ang PANGINOON ng mga hukbo!” (Isaias 6:5). Gayon din ang mararamdaman natin kung bigla tayong madala sa presensya ng Panginoon. Sapat ang liwanag upang alisin ang lahat ng ating mga palusot. Sa presensya ng Diyos, nababatid natin na tayo’y nawaglit. Nag-aabang kay Isaias ang pinakamalaking sorpresa sa buong buhay niya.

`Basahin ang Isaias 6:6–8. Batid ni Isaias na ang kasalana’y nangangahulugan na tayo’y “napahamak.” Ang kabayaran ng kasalanan ay kamatayan. Ngunit imbes na pabayaan tayo sa mga bunga ng kasalanan, hinihila tayo papalapit ng isang Diyos ng pag-ibig. Ano ang kinahinatnan ng pagkikitang ito, at bakit ito mahalaga?`

Pinawi ang mga kasalanan ni Isaias noong kinuha ng isang serafin ang isang baga mula sa dambana at hinipo ang kanyang bibig gamit ito. Ito marahil ay ang dambana ng insenso, kung saan ginagawa ang pamamagitan para sa bayan ng Diyos (tingnan ang Apocalipsis 8:3, 4). Pinatawad ang kanyang mga kasalanan, at ngayon siya’y itinuturing na karapat-dapat na tumayo sa presensya ng Diyos—ngunit higit pa rito, inatasan din siyang maging kinatawan ng Diyos para sa sanlibutan.

Nakatutuwa na ang salitang “serafin” ay nangangahulugang “ang nasusunog.” Pansinin ang paglalarawan ni Jesus sa ministeryo ni Juan Bautista sa Juan 5:35—“Siya ang ilawang nagniningas at lumiliwanag, at ninais ninyong kayo’y magalak sumandali sa kanyang liwanag.” Bagama’t, siyempre, si Juan mismo ay makasalanan na nangangailangan ng biyaya at kaligtasan, tumuturo ang kanyang ministeryo sa Iisang makapagdadala ng biyaya at kaligtasan.

Dumating si Jesus bilang ganap na kapahayagan ng kaluwalhatian ng Ama—at nagpadala ang Diyos ng isang propeta, isang makasalanan, na gumagawa ng katulad na gawain sa isang serafin ng kalangitan.

`Pagkatapos lamang mabatid ni Isaias na pinawi ang kanyang mga kasalanan, at saka niya sinabi, Narito ako, suguin mo ako. Paano bang tutugon ang bawat isa sa atin na katulad ni Isaias dito, na ang ating mga kasalanan ay pinawi ng dugo ni Jesus?`