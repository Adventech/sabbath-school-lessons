---
title:  Hinatulan ang Patutot
date:   17/04/2025
---

`Basahin ang Apocalipsis 19:1–9. Dalawang bagay ang ipinagdiriwang nang magkasabay: ang wakas ng patutot at ang pag-aasawa ni Cristo sa Kanyang asawang babae. Paano naging posibleng ang dalawang pangyayari ay talagang pagpapakita ng matuwid at mapagmahal na karakter ng Diyos nang magkasabay?`

May napakasakit na kabayaran para sa kataksilan. Kumakalat hanggang sa buhay ng mga anak at ng iba pa ang masasamang resulta. Maging ang mga pinakamahabang pasensya sa mga asawang pinagtaksilan ay maaaring matuklasan sa kalaunan na may sandali na hindi na maaaring maibalik, nakaraan na kung saan ang kasal ay hindi na mababawi. Kapag ang ating mundo ay umabot sa isang punto kung saan ang mga puso ay tumigas nang husto anupa’t hindi na magagawang magsisi, hindi na kinakailangan pang ipagpatuloy ang kasaysayan at pahintulutan pa ang walang-pigil na pagdurusa dahil sa kasalanan. Bagama’t may kalungkutan dahil sa mga nawaglit, silang mga nagdusa sa sanlibutan ng kasalanan ay maaaring magdiwang na sa wakas ay tapos na—at ang sanlibutan ay ipinanunumbalik na sa paraang unang nilayon ng Diyos para rito. Ngayo’y hindi na magkakaroon ng pagtalikod sa Diyos, dahil natuto na tayo, sa paraang mahirap, na tama ang Diyos tungkol sa pagkawasak na nagmumula sa paghiwalay sa ating sarili mula sa Kanya.

`Basahin ang Apocalipsis 21:1–4. Ano ang kahulugan dito ng pagsasalarawan sa pamamagitan ng pag-aasawa, at bakit ito ay puno ng pag-asa at pangako? Ano ang ating katiyakan sa pag-asang inihahayag sa mga talatang ito?`

“Ang pag-aasawa, na pag-iisang dibdib na tumatagal nang buong buhay, ay simbolo ng pakikiisa ni Cristo sa Kanyang iglesya. Ang espiritung ipinapakita ni Cristo sa iglesya ay espiritong dapat na ipakita ng mag-asawang lalaki at babae sa isa’t isa.”—Ellen G. White, Testimonies for the Church, tomo 7, p. 46.

Nagdusa si Cristo ng hindi mailarawang pasakit dahil itinakwil Siya ng sangkatauhan at ibinigay sa ibang mga diyos ang pagmamahal na dapat ay sa Kanya. At gayunpaman, ibinigay Niya ang Kanyang sarili para sa atin, na ibinayad ang Kanyang sarili para sa ating mga pagtataksil at pangangalunya upang, kung tayo’y magsisi at iwaksi ang mga ito, mayroon tayong pangako ng buhay na walang hanggan.

`Basahin ang 1 Pedro 1:18, 19. Ano ang sinasabi sa atin sa mga talatang ito na nagbibigay sa atin ng katiyakan ng kawakasang inilalarawan sa Apocalipsis 21:1–4?`