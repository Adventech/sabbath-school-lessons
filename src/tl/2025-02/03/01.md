---
title:  Mga Larawan Mula sa Pag-aasawa
date:   12/04/2025
---

### Basahin Para sa Pag-aaral sa Linggong Ito

Genesis 2:23–25; Efeso 5:29–32; Ezekiel 16:4–14; Apocalipsis 18:1–4; Genesis 24:1–4; Apocalipsis 19:1–9.

> <p>Talatang Sauluhin</p>
> “At sinabi ng anghel sa akin, ‘Isulat mo: Mapapalad ang mga inanyayahan sa hapunan ng kasalan ng Kordero.’ At sinabi niya sa akin, ‘Ito ang mga tunay na salita ng Diyos’ ” (Apocalipsis 19:9).

Puno ang Biblia ng mga kwento ng pag-ibig na naghahayag ng mga aspeto ng kaligtasan at ng pag-ibig ng Diyos para sa Kanyang bayan. Ang pinakamatalik sa mga ugnayan, ang kasal, ay isang paaralan kung saan, kung pahihintulutan natin ang ating sarili na maranasan ito sa paraang nilayon ng Diyos, makakatuklas tayo ng malalalim na aral tungkol sa Kanyang pag-ibig para sa atin, tungkol sa ating ugnayan sa Kanya, at tungkol sa sukdulan ng Kanyang ginawa upang tayo’y tubusin.

Binaluktot ng mga makabagong kaisipan tungkol sa pag-ibig ang ating kakayahang pahalagahan ang sinisikap na ituro sa atin ng Diyos sa pamamagitan ng tipanan ng pag-aasawa. Bagama’t labis na naging tiwali ang pag-aasawa dahil sa kasalanan ng tao (na katulad ng halos lahat ng bagay), maaari pa ring ang pag-aasawa’y maging makapangyarihang pamamaraan ng paghahayag ng katotohanan, maging ang katotohanan ng propesiya. Higit pa sa pagpapaligaya sa atin, kailangang maging paaralan ang pag-aasawa kung saan matututunan natin ang malalalim na aral tungkol sa ating sarili at sa ating ugnayan sa Diyos.

Sa linggong ito, pag-aaralan natin ang iba’t ibang paraan na tinatalakay ng Salita ng Diyos ang pag-aasawa, mabuti at masama. Mula sa mga halimbawang ito’y makakakuha tayo ng mas mabuting pagkaunawa kung paano nakikipag-ugnayan ang Diyos sa Kanyang bayan, sa kabila ng kanilang kabiguan, at matututunan natin ang ilang katotohanan tungkol sa Kanyang pag-ibig na makakatulong sa ating mabatid ang mga pangyayari sa huling araw.

_*Pag-aralan ang liksyon sa linggong ito bilang paghahanda sa Sabbath, Abril 19._