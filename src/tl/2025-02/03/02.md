---
title:  Isang Laman
date:   13/04/2025
---

Konting mga talinghaga sa Biblia lamang ang epektibong nagpapakita ng malalim na ugnayan na nais ng Diyos sa sangkatauhan gaya ng talinghaga ng kasal. Ginagamit na palagi ang talinghagang ito sa mga kwento sa Biblia—at mariing nakikita sa Apocalipsis—na anupa’t mahalaga para sa mga mag-aaral ng Biblia na mabatid kung ano ang nilalayon ng Diyos kapag ginagamit Niya ito sa Salita.

`Basahin ang Genesis 2:23–25 at Efeso 5:29–32. Sa anong mga paraan na ang pag-aasawa ng tao ay sumasalamin sa ugnayan ni Cristo sa sangkatauhan?`

Noong nakikipag-usap si Jesus sa mga Fariseo, sinipi Niya ang tala sa Genesis tungkol sa pag-aasawa nina Adan at Eva, at mula rito’y mabilis na itinanong ng mga Fariseo, “Sinabi nila sa Kanya, ‘Kung gayon, bakit ipinag-utos ni Moises sa amin na magbigay ng kasulatan ng paghihiwalay at hiwalayan ang babae?’ ” (Mateo 19:7).

Si Moses, siyempre, ay itinuring bilang isang propetang nagtatag ng bansa. Isip-isipin ang pag-uusisa sa May-akda ng institusyon ng pag-aasawa sa pamamagitan ng pagsulsol sa Kanya laban sa Kaniyang sariling propeta. Ito’y pangkaraniwan nilang pamamaraan laban kay Jesus: na madalas nilang sinisikap na patunayang taliwas sa Kasulatan ang Kanyang turo.

Ang huwarang pag-aasawa para sa sangkatauhan na itinatag ng Diyos ay panghabang-buhay at matapat. Sinira ng nagkasalang katauhan ang mahalagang kaloob na ito mula sa Diyos.

Marahil ay hindi pagkakataon na lagi nang nasa ilalim ng pag-atake ang institusyong ito dahil sa kahalagahan na ibinibigay ng Kasulatan dito. Kasama ang Sabbath, isa ito sa dalawang regalo na ibinigay sa atin sa Eden, at kapwa sila naglalayong ipahayag ang pagnanasa ng Diyos para sa matalik na ugnayan sa Kanyang nilalang.

Ang pag-aasawa, ang matalik na pagpapares ng dalawang taong hindi perpekto, ay palaging maaaring pagmulan ng tensyon. Ang pag-aasawa sa pagitan ng iglesya at ni Cristo ay pagpapares ng isang perpektong Tagapagligtas at hindi perpektong asawang babae. Subalit maaari nating matutunan ang tungkol sa pag-ibig ng Diyos mula sa maidudulot ng isang mabuting pag-aasawa.

`Narito ang tatlong prinsipyo ng pag-aasawa. Una, patawarin mo ang iyong asawa, kahit na hindi siya karapat-dapat, na katulad ng pagpapatatwad ni Cristo sa atin, gaano man tayo hindi karapat-dapat. Ikalawa, tanggapin ang inyong asawa, kasama ang lahat ng kanyang pagkukulang, na katulad din ng pagtanggap sa atin ni Cristo, kasama ang lahat nating pagkukulang. Ikatlo, kung paanong inuuna tayo ni Cristo kaysa sa Kanyang sarili, gayon din kailangan nating unahin ang ating asawa. Paano makakatulong ang tatlong mga prinsipyong ito na nakabatay sa ebanghelyo na hindi lamang maunawaan natin kung paano nakikiugnay ang Diyos sa atin kundi upang matulungan din ang pag-aasawa ninuman?`