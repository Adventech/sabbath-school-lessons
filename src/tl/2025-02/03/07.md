---
title:  Karagdagang Kaisipan
date:   18/04/2025
---

Basahin ang Juan 2:1–11; Mateo 22:1–14; 2 Corinto 11:1–5; at Mateo 25:1–13.

Sa sandaling napagtanto mo kung gaano karaming impormasyon ang magagamit sa natitirang bahagi ng Biblia upang matulungan kang palawakin ang iyong pagkaunawa sa hula, maaari itong maging tukso na labis-labis na ilapat ito. Sa paglipas ng mga siglo, binigyang-diin ng ilang Kristiyano ang simboliko at imahen na matatagpuan sa mga kuwento sa Biblia hanggang sa punto na halos sinimulan nilang ituring ang makasaysayang ulat bilang isang alamat. Habang ang mga suson ng kahulugan ay matatagpuan sa halos lahat ng dako sa Kasulatan, dapat nating laging tandaan na ang Diyos ay may paraan ng pagkuha ng mga tunay na pangyayari na kinasasangkutan ng tunay na mga tao at ginagamit ang mga ito upang turuan tayo ng mga bagay tungkol sa Kanyang hinaharap na pakikipag-ugnayan sa iglesya.

Ang piging sa kasalan sa Cana, halimbawa na, ay maaaring makapagbigay ng pananaw tungkol sa talinghaga ng pag-aasawa na ginagamit ng propesiya, ngunit literal na kaganapan ang kasalan. “Ang salita ni Cristo ang nagbigay ng saganang alak sa piging. Napakasagana ang inilalaan Niyang biyaya na makapapawi ng mga kalikuan ng mga tao, at makababago at makabubuhay sa kaluluwa.”—Ellen G. White, The Desire of Ages, p. 149.

O katulad ng kanyang isinusulat dito: “ ‘Ang Panginoon ay walang gagawin, kundi Kaniyang ihahayag ang Kaniyang lihim sa Kaniyang mga lingkod na mga propeta.’ Bagama’t ‘ang mga bagay na lihim ay nauukol sa Panginoon nating Diyos,’ ‘yaon namang mga bagay na hayag ay nauukol sa atin at sa ating mga anak magpakailanman.’ Amos 3:7; Deuteronomio 29:29. Ibinigay sa atin ng Diyos ang mga bagay na ito, at ibubuhos Niya ang Kaniyang pagpapala sa taong buong galang at may-pananalanging nag-aaral ng mga salita ng hula.”— The Desire of Ages, p. 234.

**Mga Tanong Para sa Talakayan:**

`Basahin ang Juan 2:1–11. Mayroong maraming mga elemento sa Ebanghelyo ni Juan na naglalarawan sa hinaharap na gawain ni Cristo, at napansin ng mga komentarista ang sadyang paraan kung paano iniusad ni Juan ang kanyang mga mambabasa patungo sa Krus. Saan mo nakikita sa kuwento na ito ang iba’t ibang aspeto ng katangian ni Cristo at ng kaniyang hinaharap na kaharian? Ano ang itinuturo nito sa atin tungkol sa plano ng kaligtasan, o tungkol sa pinakadakilang piging ng kasal na ipinangako sa Anak ng Diyos? Ang talinghaga tungkol sa sampung dalaga ay malawak na kilala at lubhang minamahal ng mga mag-aaral ng Biblia. Ano ang itinuturo sa atin ng mahalagang ulat na ito tungkol sa mga pangyayari sa mga huling araw? Mahalaga ba na ang nobyo ay naantala? Anong mga aral ang maaaring ituro ng talinghagang ito tungkol sa ating indibidwal na kaugnayan kay Cristo kumpara sa paraan ng pakikipag-ugnayan ni Cristo sa iglesya sa kabuuan?`

`Isaalang-alang ang tungkol sa maling mga gawain na pumasok sa Kristiyanismo mula sa labas ng pananampalataya. Bukod sa maliwanag na paniniwala, na ang Linggo ay kabaligtaran ng Sabbath sa Biblia, anong iba pang maling paniniwala ang pumasok? Paano sila pumasok, at ano ang magagawa natin hindi lamang upang maprotektahan ang ating sarili mula sa kanila kundi upang tulungan ang iba na makita kung ano talaga sila? Sa anong mga paraan ang mesahe ng tatlong anghel ay isang pagtatangka na gawin iyon, upang tulungan ang mga taong makita ang maling mga paniniwala na pumasok sa pananampalataya?`