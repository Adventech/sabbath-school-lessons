---
title:  Ang Magandang Asawang Babae
date:   14/04/2025
---

Ipinakikita sa atin ng Ezekiel 16 ang isang kamangha-manghang larawan ng pagmamalasakit ng Diyos sa Kaniyang bayan. Inilalarawan niya ang bansang Israel bilang isang sanggol na pinabayaan, iniwan sa parang upang mamatay. Dinala Niya ito sa Kaniyang tahanan, nilinis siya at, nang siya’y malaki na, pinakasalan Niya ito. Ito’y makapangyarihang larawan ng isang pag-aasawang hindi mo akalain.

`Basahin ang Ezekiel 16:4–14. Ano ang itinuturo sa atin ng mga detalye ng pagtataas sa asawang babae tungkol sa mga layunin ng Diyos para sa atin?`

Sinabihan ng Diyos ang Israel na sa ilalim ng Kanyang pangangalaga, siya’y “lumaking napakaganda” (Ezekiel 16:13). Noong una siyang matagpuan ng Diyos, walang nakakita sa kanya bilang maganda; siya’y patapon kung ihahambing sa ibang mga bata, na inilagay sa isang tabi upang mamatay. Ngunit noong binuhusan siya ng Diyos ng Kanyang pansin, lalo siyang naging maganda, hanggang sa siya’y pinag-uusapan na ng lahat. Noong panahon ng mga haring Hebreo sa ilalim nina David at Solomon, ito’y totoong-totoo. Nagpunta pa nga ang Reyna ng Etiopia upang makita ang karangyaan ng Israel!

Subalit ang kagandahan ng Israel ay ganap na kaloob ng Diyos. Siya’y maganda—pinag-uusapan ng mga bansa—dahil lamang siya’y Kanyang asawang babae. Sinasabi ng Diyos na ang kanyang kagandahan ay “sa pamamagitan ng kamahalan na Aking inilagay sa iyo” (Ezekiel 16:14).

Ito’y paulit-ulit na tema sa Biblia: Maganda ang asawang babae ng Diyos, hindi dahil sa anumang ginawa niya kundi dahil sa ibinuhos ng Diyos ang Kanyang kabutihan sa kanya at ginawa siyang gayon. Sa katulad na paraan, nagmimistulang maganda ang mga mananampalataya sa palagay ng kalangitan hindi dahil sa anumang bagay na ating ginawa upang maging karapat-dapat kundi dahil sa kabutihan ng Diyos, sa kaligtasan na Kanyang ibinuhos sa atin. Tayo’y maganda dahil tayo’y natatakpan ng Kanyang katuwiran, ang “katuwiran ng Diyos” (2 Corinto 5:21) mismo.

Subalit, mabuti ang lahat hanggang sa susunod na talata sa Ezekiel: “Ngunit ikaw ay nagtiwala sa iyong kagandahan, at naging bayarang babae dahil sa iyong kabantugan, at ikinalat mo ang iyong pagpapaupa sa bawat nagdaraan” (Ezekiel 16:15).

Tayo’y nilalang upang isalamin ang kabutihan at kaluwalhatian ng Diyos. Kapag iniisip ng mga nilalang ng Diyos na sarili nila ang kanilang kagandahan, nagiging mumurahin ang kagandahang iyon at nagkakaroon ng kaguluhan.

`Ano ang mga panganib sa ating pagtitiwala sa ating “sariling kagandahan”? Ibig sabihin, paano natin maaaring maiisip na mayroong anumang bagay sa ating sarili na nagbibigay sa atin ng merito sa Diyos o ginagawa tayong karapat-dapat sa Kanyang pagmamahal? Paano natin laging maiiwasan ang espiritwal na pagmamataas?`