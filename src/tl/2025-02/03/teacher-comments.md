---
title:  Komento ng Guro
date:   18/04/2025
---

### Unang Bahagi: Pangkalahatang-ideya

**Susing Talata:** Apocalipsis 19:9

**Pokus ng Pag-aaral:** Genesis 2:18–23; Ezekiel 16:3–32

Sa literaryong istraktura ng salaysay ng Paglalang sa Genesis, ang institusyon ng pag-aasawa, na lumalabas sa ikapitong bahagi ng Genesis 2:21–24, ay pareho sa institusyon ng Sabbath, na lumalabas sa ikapitong araw, sa Genesis 2:1–3. Ang pagkakaparehong ito na batay sa bilang ay nagdidiin ng aral na napakahalaga: ang relasyon sa pagitan ng Diyos at ng pamilya ng sangkatauhan ay dapat na maunawaan sa liwanag ng sakramento ng pag-aasawa.

Ang pahayag tungkol sa pag-aasawa ay mauulit sa mga unang hakbang ng bayan ng Israel sa panahon ng Exodo. Ang tema ng paninibugho na kadalasang nakaugnay sa tema ng pangangalunya, ay matatagpuan, halimbawa, sa dokumento ng tipan ng Sampung Utos (Exodo 20:5 ihambing sa Bilang 25:1; Deuteronomio 4:23, 24). Sa ganito’y nauunawaan ang tipan sa pagitan ng Diyos at ng Kanyang bayan ayon sa pag-aasawa. “Iniibig ng Diyos ang Kanyang bayan” (Deuteronomio 7:8), at dapat na “ibigin” ng Israel ang Diyos bilang tugon sa Kanyang pag-ibig (Deuteronomio 6:5). Ang salitang Hebreo na yada’, “kilalanin,” na naglalarawan ng relasyong sekswal, matalik, at personal sa pagitan ng asawang lalaki at babae (Genesis 4:1; 19:8), ay ginagamit sa pagtukoy sa relasyon sa pagitan ng Diyos at ng Kanyang bayan (Awit 16:11; Jeremias 2:2, 3; Ezekiel 16:3–32).

Sa mga kadahilanang ito, mahalagang pag-aralan ang sinasabi ng Biblia tungkol sa relasyon ng pag-aasawa upang mas maunawaan ang kahalagahan ng metapora ng pag-aasawa.

### Ikalawang Bahagi: Komentaryo

Tingnan muna natin ang modelo ng pag-aasawa sa Biblia ayon sa pag-iisa ng dalawang pares ng mag-asawa sa aklat ng Genesis: sina Adan at Eva, at Isaac at Rebecca. Pagkatapos nito’y susuriin natin ang simbolismo ng pag-aasawa sa pag-angkop nito sa propesiya: kung paanong ang mga pahayag tungkol sa “patutot” at “asawang babae,” ayon sa pagkakabanggit, ay nagsasalarawan ng kabiguan at tagumpay ng relasyon ng Diyos sa nagkasalang sangkatauhan.

**Adan at Eva**

Ayon sa tala ng Biblia, nagpasimula ang institusyon ng pag-aasawa sa Halamanan ng Eden, noong unang araw ng kasaysayan ng sangkatauhan (Genesis 1:26, 27; 2:18, 20–23). Kung gayo’y inaasahan na ang mga matatanda at kinasihang tekstong ito ng Genesis ay naglalaman ng mga saligang prinsipyo ng pag-aasawa, kung kaya’t sila’y magagamit sa ating pagsasaliksik.

_“Sa larawan ng Diyos” (Genesis 1:27)._ Kapansin-pansing ang regular na pangmaramihan ay ginamit upang ilarawan ang inisyatibo ng Diyos na lalangin ang mag-asawang tao: ang pangmaramihan ng pandiwang na’aseh, “lalangin natin” (Genesis 1:26), ay tumutukoy sa relasyon sa Kadiyusan. Ang katunayang nilalang ng Diyos ang mag-asawa sa “Kanyang sariling larawan” (Genesis 1:27) ay nagpapahiwatig na, bilang mag-asawa, kailangang isalamin nina Adan at Eva ang modelo ng banal na ugnayan ng Kadiyusan. Hindi dapat ipakahulugan na ang pagkakaparehong ito ay may literal na sekswal na ugnayan o hirarkiya sa loob ng Kadiyusan. Ang katotohanan ay kung paanong may pag-ibig at pagkakaisa sa pagitan ng Tatlong Persona ng Kadiyusan, kailangang mayroong pag-ibig at pagkakaisa sa pagitan ng lalaki at ng babae (tingnan ang Genesis 2:24; Juan 15:9, 12, 17; Efeso 4:1–6).

_“Isang katuwang na nababagay sa kanya” (Genesis 2:18)._ Ang salitang ‘ezer, “katuwang,” ay pangkaraniwang ginagamit upang tukuyin ang gawain ng Diyos ng pagliligtas (Exodo 18:4; Awit 33:20, atbp.). Ang salitang kenegdo, “nababagay sa kanya,” ay literal na nangangahulugan ng “katulad” (ke) at “sa harapan ng isa’t isa” (negdo). Kaya’t inilalarawan ang mag-asawa na “katulad” ng isa’t isa at nasa “harapan ng isa’t isa.”

Ang pagtutulungan sa pagitan ng lalaki at babae sa Paglalang at pagkatapos ng Pagkahulog sa kasalanan ay larawan na nagpapakilala sa tipan sa pagitan ng Diyos at ng Kanyang bayan (paghambingin ang Awit ng mga Awit 6:3; Genesis 3:16; Efeso 5:21–28).

**Isaac at Rebecca**

Ang salaysay ng pag-aasawa nina Isaac at Rebecca ay nakatala sa Genesis 24, ang pinakamahabang kapitulo ng Genesis. Naglalaman ang kwentong ito ng mga aral tungkol sa presensya ng Diyos. Ang Panginoon (YHWH), na hindi nagsasalita sa kapitulong ito ay, gayunpaman, nabanggit ng 17 beses. Ang isa pang susing salita sa kapitulong ito ay ang pandiwang “umalis” (halak), na 17 beses ding nabanggit, ang pito rito’y may kaugnayan kay Rebecca. Ang salitang “umalis” ay pandiwang nagpasimula ng paglalakbay ni Abraham bilang tugon sa panawagan ng Diyos (Genesis 12:1, 4). Kaya’t mauunawaan na pangalawa si Rebecca kay Abraham. Ang pangakalahatang kaisipan ng kabanatang ito ay ang pag-aasawa ay lugar ng presensya ng Diyos, ang lugar ng kaligtasan ng Diyos. Ipinapakita ng pag-aasawa nina Isaac at Rebecca ang ilang elementong nagbibigay liwanag sa ating pagkaunawa sa tipan ng Diyos sa Kanyang bayan.

_Ang Diyos ang nagsisimula ng Tipan._ Kung paanong sina Abraham (Eliezer at Isaac) ay lumipat sa lugar ng magiging asawang babae, gayundin, ang Diyos ang nagsasagawa ng unang pagkilos tungo sa Kanyang bayan, ang Kanyang asawang babae. Ngunit hindi ipinipilit ng Diyos ang Kanyang tipan. Sa paraang katulad nito, isinaalang-alang ni Eliezer ang kalayaan ng asawang babae, na maaaring magpasya na hindi sumunod sa kanya: “Sakaling hindi pumayag ang babae na sumama sa akin sa lupaing ito” (Genesis 24:5).

_Ang tugon ng asawang babae._ Hindi nagdalawang-isip si Rebecca na sumama at tumugon gamit ang isang salita: ‘elek, “Sasama ako” (Genesis 24:58), na siyang huling paggamit ng susing pandiwang halak “umalis” na may kaugnayan kay Rebecca. Nakakagulat sa kanyang kultural na konteksto na kinunsulta si Rebecca dahil hindi dapat magkaroon ng masasabi ang babae sa kanyang pag-aasawa. Sa kasong ito, nakabatay ang lahat sa kanyang “oo” o “hindi,” dahil siya ang magpapasya sa bagay na ito. Higit pa rito, katulad ang tugon ni Rebecca sa tugon ng patriyarkang si Abraham. Inaalala ng mga pandiwa ang pandiwang ginamit ni Abraham sa kanyang pag-alis ng Mesopotamia: wayyelek, “umalis” (Genesis 12:4). Sa bagay na ito, sumusunod ang mga hakbang ni Rebecca sa mga hakbang ni Abraham.

_Ang bahagi ng panalangin._ Nanalangin si Eliezer para sa tagumpay ng kanyang paglalakbay (Genesis 24:12) at, gayundin, na painumin siya ni Rebecca (Genesis 24:14). Pagkatapos, ayon sa kanyang panalangin, “pinainom siya” (Genesis 24:18) ni Rebecca. At nanalangin siya para sa tagumpay ng kanyang pakikipag-usap kay Rebecca (Genesis 24:63). Pagkatapos ay nagsalubong ang mga mata nina Isaac at Rebecca (Genesis 24:64).

_Ang bahagi ng pag-ibig._ Iniuulat ng teksto ng Biblia na inibig ni Isaac si Rebecca pagkatapos lamang ng kanilang kasal (Genesis 24:67). Nangangahulugan ang pag-ibig ng katapatan, ang tungkulin na “Magpakasaya ka sa buhay sa piling ng iyong asawang babaing minamahal” (Ecclesiastes 9:9). Ang konsepto ng pag-ibig ng mga Hebreo ay nagbigay inspirasyon sa teolohiya ng relihiyon ng mga Hebreo. Ang karanasan ng pag-ibig sa pag-aasawa ay ginamit na modelo para sa tipan sa pagitan ng Diyos at ng Kanyang bayan (Hosea 2:2; 3:1). Ang “pag-ibig” sa Lumang Tipan ay mahalagang bahagi ng “tipan” (Deuteronomio 7:9). Kaya’t kapag tinatawagan ng Diyos ang mga taong ibigin Siya, hindi Niya tinutukoy ang panandaliang karanasang sentimental; pinapakahulugan ng ibigin ang Diyos ang pagtatalagang mabuhay kasama Siya habang buhay (Deuteronomio 6:5–9; Exodo 20:6).

**Ang Patutot at ang Asawang Babae**

Ang karanasan ng pag-aasawa ang nagbigay inspirasyon sa mga propeta. Noong hindi naging tapat sa Diyos ang bayan ng Diyos sa pamamagitan ng pagsunod sa ibang mga diyos, inihambing sila sa isang patutot, at inilarawan na nasira na ang tipan ng pag-aasawa. Sa kabilang banda, kapag naging tapat sa Diyos ang bayan ng Diyos, ipinagdiriwang ang tipan ng pag-aasawa, at ang Israel, o ang iglesya, ay inihahambing sa isang magandang asawang babae.

_Ang Patutot ng Diyos._ Sa aklat ng Hosea, ang simbolismo ng pag-aasawa ay tumutukoy kapwa sa kaisipang espiritwal at makasayasayang realidad. Tinawagan ng Diyos ang propetang si Hosea na tanggapin ang “isang bayarang babae . . ., sapagkat ang lupain ay gumagawa ng malaking kahalayan” (Hosea 1:2). Kinailangan na tanggapin ang mga salitang ito kapwa sa literal at espiritwal na pakahulugan. Ang babaing ito ay “minamahal [ng hindi niya asawa],” at “isang mangangalunya, kung paanong iniibig ng PANGINOON ang mga anak ni Israel, bagaman sila’y bumaling sa ibang mga diyos” (Hosea 3:1); sa ganitong kalagayan, siya ay isang tunay na prupesyunal na patutot sa paraan ng mga ganoong babae noong panahon na iyon sa lupain ng Canaan. Kaya’t noong makita ng bayan ng Israel na pinapakasalan ng propeta ang isang patutot, nakilala nila ang kanilang sarili bilang mga patutot na pinakasalan ng Diyos.

_Ang Asawang Babae ng Diyos._ Sa aklat ng Ezekiel, ang babae o asawang babae, bilang simbolo ng bayan ng Diyos, ay inilalarawan nang sunud-sunod. Noong matagpuan siya ng Diyos, siya’y marumi at pangit na sanggol na bagong panganak na nagmula sa mga pagano (Ezekiel 16:3). Pagkatapos ay inalagaan siya ng Diyos. Hinugasan at pinakain siya, at siya’y “lumaking napakaganda” (Ezekiel 16:13), na kumakatawan sa karilagan ng Diyos, na ibinigay Niya sa babae (Ezekiel 16:14). Ang gayunding pang-abay na Hebreo me’od me’od, “napaka” ay ginamit sa aklat ng Ezekiel upang ilarawan ang babae sa kanyang kasalanan na “totoong malaki” (Ezekiel 9:9). Iyong ginawa ng Diyos na napakaganda ay naging napakasama.

_Ang Patutot at ang Asawang Babae._ Sa pag-alala sa mga propetang Hebreo, ginamit ng aklat ng Apocalipsis ang metapora ng pag-aasawa upang ilarawan ang pagkakaiba sa pagitan ng dalawang bersyon ng babae. Ang “babaing ikakasal na nagagayakan para sa kanyang asawa” (Apocalipsis 21:2) ay kumakatawansa bayan ng Diyos na mananahan na kasama ng Diyos sa “Bagong Jerusalem” (Apocalipsis 21:3). Sa kabilang banda, “ang tanyag na mahalay na babae” ay kumakatawan sa iglesyang nakikiapid “na nagpasama sa daigdig sa pamamagitan ng kanyang pakikiapid” (Apocalipsis 19:2).

### Ikatlong Bahagi: Pagsasakabuhayan

Ang metapora ng pag-aasawa ay maaaring magkaroon ng aplikasyon sa tatlong aspeto ng buhay Kristiyano: sa personal na relasyon sa Diyos, sa personal na relasyon sa asawa, at sa iglesya.

**Sa Diyos.** Sa anong mga paraan ba umaangkop ang metapora ng pag-aasawa at inilalarawan ang inyong personal na relasyon sa Diyos? Paano nakakatulong sa inyo ang metapora na dalhin sa higit na ganap na paraan ang inyong relihiyon sa inyong buhay? Paano nito kayo tinuturuan na ang Diyos ay hindi lamang naroon kapag nananalangin kayo at kapag sumasamba kayo sa simbahan kundi saanman at sa lahat ng oras? Sa anong mga paraan ba itinuturo sa inyo ng simbolo ng pag-aasawa na lumalakad kayo kasama ng Diyos: sa gabi kapag natutulog kayo; sa araw kapag nagtatrabaho kayo, nag-iisip, nagsasalita, kumakanta, kumakain, naglalaro, at tumatawa, gayundin sa mga panahon na kayo’y nagdurusa, lumuluha, at nakikipagpunyagi? Maglista ng tiyak na mga halimbawa kung kailan nararamdaman ninyo at nauunawaan na malapit sa inyo ang Diyos, at kung kailan nararamdaman ninyo na malayo Siya sa inyo o nalulungkot para sa inyo.

**Sa Asawa.** Sa liwanag ng modelo ng pag-aasawa sa Biblia, isaalang-alang, kung kasal kayo, ang inyong relasyon sa inyong asawa. Magbigay ng masayang atensyon sa isa’t isa na inyong “minamahal sa lahat ng mga araw ng buhay” (Ecclesiastes 9:9), “pasakop kayo sa isa’t isa dahil sa takot kay Cristo” (Efeso 5:21 ihambing sa Genesis 3:16). Tuklasin ang larawan ng Diyos sa inyong asawa, at igalang at mamangha sa kanyang pagkakaiba sa inyo (Genesis 1:26). Paano umaangkop ang prinsipyo ng pagkakaisa sa prinsipyo ng pagkakaiba (Genesis 2:24)?

**Sa Iglesya.** Talakayin ang ugnayan ng iglesya at ng karakter ng Diyos. Paano umaangkop ang pag-ibig at katuwiran ng Diyos sa buhay ng iglesya? Maghanap ng mga tiyak na halimbawa kung saan kayo, o ang inyong iglesya, ay kapwa nabibigo at nagtatagumpay.

`Notes`