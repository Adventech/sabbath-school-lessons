---
title:  Ang Kautusan sa Ating Mga Puso
date:   20/05/2025
---

Ang nalabing nagtipon sa Zion ay may pangalang nakaukit sa kanilang noo: ang pangalan ng Ama at ng Kordero. (Kung ito man ay dalawang magkaibang pangalan ay maaaring pag-alinlanganan; si Jesus ay pinakawangis ng Ama!) Ang “pangalan” sa Kasulatan ay tumutukoy sa higit pa sa katawagan na ginagamit ng mga tao upang tawagin ang isa’t isa; ito’y kumakatawan sa karakter. Hanggang sa kasalukuyan, sinasabi ng maraming kultura na ang isang tao’y may “mabuting pangalan” kapag mataas ang kanilang pagtingin sa kanyang karakter.

`Basahin ang Exodus 33:18–23; 34:1–7, at Awit 119:55. Noong hilingin ni Moises na makita ang kaluwalhatian ng Diyos, ano ang ipinangako ng Diyos na ipapakita sa kanya? Pagkatapos na ipahayag ng Diyos ang Kanyang pangalan kay Moises (Exodo 34:5), ano ang sumunod?`

Inilalarawan ng ilan ang kaluwalhatian ng Diyos bilang di-malapitan at nakakasilaw na liwanag, na tiyak na angkop na paglalarawan. Ngunit ang kaluwalhatian ng Diyos ay higit pa sa pagpapakitang biswal; ang Kanyang kaluwalhatian ay Kanyang karakter. Totoo rin ito para sa pangalan ng Diyos.

Kapag inilalarawan ng Biblia ang nalabi na nakaukit ang Kanyang pangalan sa kanilang noo, hindi ito tungkol sa mga literal na letrang nakasulat doon; ito’y tungkol sa pagkakaroon ng karakter ng Diyos na nakaukit sa inyong pag-iisip, puso, kaya’t ngayon ay isinasalamin natin sa ating mga buhay ang pag-ibig at karakter ng Diyos. Hinila ka papalapit sa Diyos, at iniibig mo Siya dahil sa kung sino Siya at sa Kanyang ginawa para sa iyo.

Nakatutuwa rin na noong inilarawan ng Diyos ang Kanyang sarili kay Moises, ginawa Niya ito na kaugnay sa pagtanggap ni Moises ng isa pang kopya ng Sampung Utos, na sipi rin ng Kanyang karakter. Gayundin ang bayan na nagtataglay ng “pangalan” ng Diyos sa Apocalipsis 14 ay inilalarawan bilang silang “tumutupad sa mga utos ng Diyos.” Pagkatapos ay pansinin ang mga salitang matatagpuan sa Hebreo: “ ‘Ito ang tipan na Aking gagawin sa kanila, pagkatapos ng mga araw na iyon,’ sabi ng Panginoon; ‘ilalagay Ko ang Aking mga kautusan sa kanilang mga puso, at isusulat Ko ang mga iyon sa kanilang pag-iisip,’ sinabi rin Niya, ‘At ang kanilang mga kasalanan at mga kasamaan ay hindi Ko na aalalahanin pa’” (Hebreo 10:16, 17). Napakabuting pahayag ng ebanghelyo: bagama’t ang kautusan ng Diyos ay sinasalamin sa ating mga buhay, kailangan pa rin nating hindi na alalahanin pa ang ating mga kasalanan.

Ang pangalan ng Diyos ay ang Kanyang karakter. Ang Kanyang kautusang moral ay sipi ng Kanyang karakter. At ang mga nagtipon sa banal na bundok ng Diyos sa mga huling araw ay puno ng pag-ibig para sa Diyos, isang pag-ibig na nahahayag sa pamamagitan ng pagsunod sa Kanyang kautusan.

`Kung tayo’y naligtas sa pamamagitan ng pananampalataya at hindi sa pamamagitan ng kautusan, ano naman ang kahalagahan ng kautusan ng Diyos? (Tingnan ang 1 Juan 5:3).`