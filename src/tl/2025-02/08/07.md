---
title:  Karagdagang Kaisipan
date:   23/05/2025
---

“Ang mga awit ni David ay dumadaan sa lahat ng uri ng karanasan,

mula sa kaibuturan ng pagkabatid ng kasalanan at pagsisisi sa sarili hanggang sa pinakamataas na pananampalataya at pinakamarangal na pakikipag-ugnayan sa Diyos. Ang tala ng kanyang buhay ay nagpapahayag na ang kasalanan ay nakapaghahatid lamang ng kahihiyan at kahirapan, subalit ang pag-ibig at kaawaan ng Diyos ay maaaring makaabot sa pinakamalalim na kalaliman, ang pananampalataya ay magtataas sa nagsisising kaluluwa upang makibahagi sa pagkakaampon sa pagiging mga anak ng Diyos. Sa lahat ng mga katiyakan na nilalaman ng Kanyang mga salita, ito ay isa sa pinakamakapangyarihang patotoo tungkol sa katapatan, kahatulan, at tipan ng kaawaan ng Diyos. . . .

“Aking isinumpa kay David na Aking lingkod . . . na siyang itatatag ng Aking kamay; palalakasin naman siya ng Aking bisig. . . . Ang pagtatapat Ko at ang kagandahang-loob Ko ay sasa kanya; at sa pangalan Ko’y matataas ang kanyang sungay. Akin namang ilalapag ang kanyang kamay sa dagat, at ang kanyang kanan ay sa mga ilog. Siya’y dadaing sa Akin, Ikaw ay Ama ko, Diyos ko, at malaking bato ng aking kaligtasan. Akin namang gagawin siyang panganay Ko, na pinakamataas sa mga hari sa lupa. Ang kagandahang-loob Ko’y aking iingatan sa kanya magpakailan man, at ang tipan Ko’y mananayong matibay sa kanya.” Mga Awit 89:3–28.”—Ellen G. White, Patriarchs and Prophets, pp. 754, 755.

**Mga Tanong Para sa Talakayan:**

`Ang sangkatauhan ay naging isang miserableng kabiguan sa pagtupad sa ating bahagi sa tipanan ng Diyos sa atin. Ginamit pa rin sa makapangyarihang paraan si David, na “isang lalaking ayon sa kanyang sariling puso” sa kabila ng malalaking pagkakamali, na italastas ang tungkol sa ating kaligtasan. Sa anong paraan ba inaanino ni David si Jesus, na talagang tumupad nang perpekto sa tipan ng Diyos para sa atin? At bakit ba ang ginawa ni Jesus para sa atin ay siyang tangi nating pag-asa?`

`Anong talata sa mga Awit ang natagpuan mong nakakatulong o makabuluhan na anupa’t kanilang isinasalamin ang uri ng karanasan na pinagdaanan mo mismo?`

`Bakit palaging tinutukoy ng mga Awit ang templo? Ano ang maaari nating matutunan mula sa pagmamahal ni David sa santwaryo? Paano ito makakatulong sa atin na pahalagahan ang mayroon tayo kay Jesus, bilang ating Dakilang saserdote sa langit “na Siya ring nasa kanan ng Diyos, na Siya ring namamagitan para sa atin” (Roma 8:34)? Bilang bayang tinubos, bakit natin kailangan si Cristo na namamagitan para sa atin sa langit?`

`Batay sa sipi mula kay Ellen G. White sa itaas, ano ang naging karanasan mo sa kung paano itinaas ng Diyos ang iyong “nagsisising kaluluwa upang makibahagi sa pagkakaampon sa pagiging mga anak ng Diyos” pagkatapos ng “kahihiyan at kahirapan” ng kasalanan?`