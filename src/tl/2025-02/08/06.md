---
title:  Ituturo Ko sa Mga Sumusuway ang Mga Lakad Mo
date:   22/05/2025
---

Pakatapos na magpakita ng Panginoon kay Isaias sa tagpo sa bulwagan ng trono ng Diyos sa Isaias 6:1–8, at pagkatapos na sinabihan si Isaias na ang kanyang “kasamaan ay naalis na” at ang kanyang kasalanan ay “napatawad na,” pagkatapos ay tumugon siya sa panawagan ng Diyos sa pamamagitan ng pagsasabi, “Narito ako; suguin Mo ako” (Isaias 6:8). Ibig sabihin, noong malaman niya na siya’y matuwid sa Diyos, at sa kabila ng pagkakabatid sa kanyang mga kamalian, nakahanda siyang gumawa para sa Panginoon.

Hindi ba’t gayundin para sa atin? Paano natin maihahayag ang kaligtasan sa iba kung wala tayo nito? At maaari natin itong makamit, sa pamamagitan ng pananampalataya kay Jesus at kung ano ang ginawa Niya para sa atin.

`Basahin ang Awit 51:7–15. Ano ang ipinapangako ni David na gawin pagkatapos niyang mapatawad at malinis mula sa kanyang mga kasalanan?`

Ang matawag sa presensya ng Diyos ay nangangahulugang pagsusugo pabalik. Sa Kanyang karunungan, inatasan ng Diyos ang mga tinubos na maglingkod bilang Kanyang pangunahing tinig sa nagkasalang sanlibutan. Sa isang punto, ang lakas ng Kanyang bayan sa lupa ay mararamdaman na may kapangyarihan. Sinasabi sa atin ng Apocalipsis 18:1 na ang Kanyang huling pagsusumamo sa nagkasalang planeta ay liliwanagan ang buong sanlibutan.

“Sa sandaling ang isang tao ay lumapit kay Cristo, mayroong nabubuong pagnanais sa kanyang puso na ipaalam sa iba kung gaano kabuting kaibigan si Jesus na kanyang natagpuan; ang nagliligtas at nagpapabanal na katotohanan ay hindi maaaring masarahan sa kanyang puso. Kung tayo ay nakadamit ng katuwiran ni Cristo at punung-puno ng kagalakan ng Kanyang nananahan na Espiritu, hindi natin maitatago ang ating katahimikan. Kung naranasan at nakita natin na ang Panginoon ay mabuti, mayroon tayong dapat ipahayag. Tulad ni Felipe nang matagpuan niya ang Tagapagligtas, tayo ay mag-aanyaya sa iba patungo sa Kanyang presensya.”—Ellen G. White, Steps to Christ, p. 78.

Sa Apocalipsis 14, nakasalig ang mensahe ng tatlong anghel sa “walang hanggang ebanghelyo” (Apocalipsis 14:6). Ibig sabihin, bago pa lumabas ang paghahayag tungkol sa pagsamba sa Kanya na “gumawa ng langit, ng lupa, ng dagat at ng mga bukal ng tubig” (Apocalipsis 14:7), o ang tungkol sa pagbagsak ng Babilonia (Apocalipsis 14:8), o ang tungkol sa pagsamba sa “sa halimaw at sa kanyang larawan” (Apocalipsis 14:9)—ang saligan ng ebanghelyo, ng kaligtasan kay Jesus, ay ipinahayag na. At iyan ay dahil ang mga babala at mga mensahe ng tatlong anghel ay walang kahulugan maliban sa pag-asa at pangako na mayroon ang mga nagdadala ng mga mensaheng ito kay Jesus at sa Kaniyang ginawa para sa kanila. Maliban sa “walang-hanggang ebanghelyo”, wala tayong anumang bagay na mahalaga na maipahayag sa sanlibutan.

`Pag-isipang mabuti ang katotohanan na, kahit bago pa magsimula ang pangangaral ng mensahe ng tatlong anghel, itinuturo na tayo sa “walang hanggang ebanghelyo.” Ano ang dapat nitong sabihin sa atin tungkol sa kung gaano kahalaga ang katotohanang ito sa lahat ng ating pinaniniwalaan?`