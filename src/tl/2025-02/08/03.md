---
title:  Sa Bundok ng Zion
date:   19/05/2025
---

Sa Apocalipsis 14, makikita natin ang bayan ng Diyos na nakatayo sa Bundok ng Zion. Ang orihinal na Bundok ng Zion ay nasa kanluran ng matandang lunsod ng Jerusalem ngayon at iniisip na lugar ng trono ng Diyos, o Kanyang presensya, sa gitna ng Kanyang bayan. Sa paglipas ng panahon, iyong bundok ng templo, na nasa Bundok ng Moriah, ay kinilala rin bilang Bundok ng Zion.

Sa ibang salita, ang mahalagang paglalarawan na ito ng nalabi ng Diyos sa huling araw ay inilalahad sa lenggwahe ng santwaryo, na katulad din ng karamihan ng mga susing tagpo sa aklat ng Apocalipsis. Salamat sa Kordero, nasa Kanyang banal na bundok ang bayan ng Diyos!

`Basahin ang Awit 15 at 24, kung saan itinatanong ni David ang pinakamahalagang tanong: “Sinong sa iyong banal na burol ay maninirahan?” Ihambing ang kanyang tugon sa mga Awit na ito sa paglalarawan sa bayan ng Diyos na nakatayo sa Zion sa Apocalipsis 14:1–5. Anong mga pagkakahalintulad ang nakikita ninyo? Paano ba makakasama sa grupong ito? Ano ang kahalagahan ng katunayan na nasa kanilang mga noo ang pangalan ng Ama? (Apocalipsis 14:1).`

Ang paglalarawan sa mga pinahintulutang makapasok sa presensya ng Diyos na matatagpuan sa Awit ni David ay tila napakahirap na gawin para sa mga makasalanan. Sino ba sa atin ang makapagsasabi nang tapat na palagi tayong lumalakad nang matuwid? O palaging nagsasalita ng katotohanan sa ating mga puso (Awit 15:2)? Wala sa atin ang makapagsasabing “hindi tayo matitinag kailanman” (Awit 15:5). Kung sasabihin nating hindi tayo nagkasala kailanman, itinuturo ng Biblia, na walang katotohanan sa atin (1 Juan 1:8).

Wala tayong ibang mararating na konklusyon maliban sa ang Kordero ang nagbibigay ng kalakasan sa atin na tumayo sa Zion. Hindi nabanggit ang Kordero sa Awit ni David, ngunit bigla Siyang napakita sa paglalarawang matatagpuan sa Apocalipsis 14. Para bang tinutugon ng Apocalipsis 14 ang katanungan ni David. Ngayong natatag na ang Kordero ng Diyos sa Bundok ng Zion, sa santwaryo, maaari din tayong pumaroon dahil sa ang Kanyang ganap na katuwiran ay binibilang sa atin sa pamamagitan ng pananampalataya. Maaari tayong magkaroon ng “pagtitiwala na pumasok sa santwaryo sa pamamagitan ng dugo ni Jesus, na Kanyang binuksan para sa atin ang isang bago at buhay na daan, sa pamamagitan ng tabing, samakatuwid ay sa Kanyang laman” (Hebreo 10:19, 20). Kung wala ang Kanyang dugo, anong pag-asa mayroon tayo? Wala, sa totoo lang.

`Isipin ang lahat ng mga pangako ng Biblia tungkol sa tagumpay laban sa kasalanan. Bakit, kahit na may mga pangakong iyon, kinakapos pa rin tayo sa sakdal na halimbawa na ipinakita ni Jesus para sa atin, at bakit kailangan natin ang Kanyang sakdal na buhay bilang kapalit natin?`