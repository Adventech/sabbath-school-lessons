---
title:  Komento ng Guro
date:   23/05/2025
---

### Unang Bahagi: Pangkalahatang-ideya

**Susing Talata:** Apocalipsis 14:1

**Pokus ng Pag-aaral:** Awit 15; 24; 51; 122

Sa gitna ng Biblia, naglalaman ang Awit ng patotoo tungkol sa pananalangin at pagsamba ng matandang Israel. Hindi lamang ang mga propesyunal na mga pari ang nananalangin. Ang mga tao, mga makata, at mga hari ay umaawit ng mga papuri sa Maylalang at Tagapagligtas. Ngunit lumuluha rin sila at umiiyak sa Panginoon, na naghihintay sa Kanyang paghatol at kaligtasan. Kasama sa mga awit na ito, na sumasalamin sa pagdurusa ng mga tao sa matandang Israel, makakahanap din tayo ng mga kislap ng propesiya tungkol sa wakas ng kapanahunan, kung kailan darating sa wakas ang dakilang Hukom upang tugunan ang pagnanasa ng mga bansa. Binigyang pansin na ng maraming iskolar ng Biblia ang punto tungkol sa huling araw ng mga Awit na ito.

Sa susunod na dalawang aralin, sasaliksikin natin ang mga banal na tula at awiting ito upang makahanap ng mga mensahe na nangungusap sa atin na nabubuhay sa huling araw. Pag-iisipan natin ang tungkol sa ating pagdurusa, kabiguan, at mapapait na karanasan bilang tugon sa katahimikan ng Diyos. Magnanasa tayo para sa kapayapaan sa mga panahon ng kaguluhan at digmaan. Iiyak tayo na kasama ng bayan ng Awit. Ngunit maaaliw rin tayo at mapapalakas sa ating pag-asa habang natututo tayo tungkol sa realidad at katiyakan ng pangako ng Diyos. Ang huli nating tugon ay sumamba sa Panginoon. Sa gayo’y mas mabuti nating mauunawaan ang lalim at kahalagahan ng pagnanasa ng Israel. Ngunit mas mahalaga, matutuklasan natin kung gaano kahalaga ang mga awitin ng mga makata at pari ng mga Awit para sa atin na nabubuhay sa panahon ng kawakasan.

### Ikalawang Bahagi: Komentaryo

Para sa paglalakbay na ito sa loob ng “kaluluwa” ng mensaheng propetiko, pinili namin ang apat na Awit: Awit 122, dahil sa maigting at nakakaantig na pakiusap nito, “Idalangin ninyo ang sa Jerusalem na kapayapaan;” Awit 15 at 24, dahil kapwa nagtataka ang dalawang awit tungkol sa pagkawala ng Panginoon at nagtatanong ng magkatulad na nakalilitong katanungan: “O PANGINOON, sinong sa iyong tolda ay manunuluyan? Sinong sa iyong banal na burol ay maninirahan?” (Awit 15:1), “Sinong aakyat sa bundok ng PANGINOON? At sinong tatayo sa Kanyang dakong banal?” (Awit 24:3); at Awit 51 dahil sa nanginginig nitong panalangin sa harap ng presensya ng Panginoon sa Kanyang templo: “Lumalang ka sa akin ng isang malinis na puso, O Diyos” (Awit 51:10).

**Awit 122: Ang Kapayapaan ng Jerusalem.** Bagama’t sinasabi na si David ang sumulat ng Awit 122 (Awit 122:1), maraming mga iskolar ng Biblia ang kumukwestyon sa ugnayang ito batay sa reperensya sa “bahay ng PANGINOON” (Awit 122:9). Ikinakatwiran ng ilan na hindi maaaring banggitin ni David ang “bahay ng PANGINOON,” iyong templo sa Jerusalem, dahil hindi pa naitatayo ang templo noong panahon niya. Ngunit, madalas na tinatawag ang tabernakulo noong panahon ni David na “bahay ng PANGINOON” (1 Samuel 1:7, 24; Hukom 19:18). Kaya’t hindi nakikita sa argumentong ito na ang Bundok ng Moriah, na siyang magiging lugar ng Jerusalem, ay tinatawag din na “bundok ng PANGINOON” nang napakaaga sa kasaysayan ng Biblia (Genesis 22:14). Kaya’t dapat na tanggapin ang mga ideya ng “bahay ng PANGINOON” at “Jerusalem” sa kanilang espiritwal na kahulugan na lumalagpas sa talagang panahon ni David. Habang nananalangin si David para sa kapayapaan ng Jerusalem, hinihikayat tayo na isipin sa paraang pang-tipolohiya ang tungkol sa espiritwal na Jerusalem na pagmumulan ng kapayapaan at paghatol hanggang sa mga hangganan ng sanlibutan, bilang pagpapala sa mga bansa (Geneis 22:17, 18 ihambing sa Genesis 12:3).

Iminumungkahi ng katunayan na nag-iisip si David, ang mandirigma, tungkol sa kapayapaan ng Jerusalem, ang ideya na ang sanlibutan ay didigmain ang Jerusalem. Tinatanaw ng propeta ang kaganapan ng “Armageddon,” na inihula sa Apocalipsis 16:16 at sa Daniel 11:45. Ang pangalang Armageddon, na nangangahulugang “bundok ng pagtitipon,” ay tumutukoy sa bundok ng Panginoon kung saan nagtitipon ang bayan ng Diyos upang sumamba. Tinutukoy din ng “pagtitipong” ito ang pagtitipon ng mga bayan na darating upang lusubin ang bayan ng Diyos. Ang pariralang “bundok ng Panginoon” ay tumutukoy sa tipolohiya sa espiritwal na Zion o Jerusalem. Nakita ni David bilang propeta na nakasalalay sa kapayapaan ng Jerusalem ang kapayapaan ng sanlibutan. Kaya’t inuudyukan niya tayo na manalangin para sa kapayapaan ng Jerusalem na doon nakasalalay ang kapayapaan, ang pagpapala, at kaligtasan ng sanlibutan.

**Awit 15 at Awit 24: Ang Burol ng Panginoon.** Sa Awit 15 at Awit 24, nagtatanong si David tungkol sa magkatulad na kaganapan, iyong paninirahan sa “banal na Bundok,” na tumutukoy sa Bagong Jerusalem sa langit. Ngunit, ang sagot sa katanungan ay magkaiba sa bawat Awit. Sa Awit 15, nasa antas na pang-tao ang pokus at tungkol sa bayan ng Diyos. Salungat ang paglalarawan ng matuwid dito sa paglalarawan sa masasama sa Awit 14, na nang-uusig sa bayan ng Diyos (Awit 14:4), na kinikilala bilang “salinlahi ng mga banal.” Naghahanap ang bayan ng Diyos ng “saklolo” sa Panginoon (Awit 14:5, 6) at nagnanasa para sa Kanyang kaligtasan, na darating “mula sa Zion” (Awit 14:7).

Nagpapatuloy ang Awit 15 sa ganito ring direksyon, at nagbangon ang katanungan, “Sinong sa iyong banal na burol ay maninirahan?” (Awit 15:1). Upang sagutin ang katanungang ito, tinutukoy ng mang-aawit ang bayan ng Diyos na, salungat sa masasama sa naunang Awit, nabubuhay ayon sa mga prinsipyo ng mabuting asal, na lahat ay tumutumbas sa Sampung Utos: positibo ang tatlo (Awit 15:2), at ang pito ay negatibo (Awit 15:3–5). Sinasakop ng unang prinsipyo ang lahat ng iba pa: “Siyang lumalakad na matuwid” (Awit 15:2). Ang salitang Hebreo na tamim, “matuwid,” ay nangangahulugan ng pagiging ganap, na may konotasyon ng kawalang muwang, at nagmumungkahi ng relihiyong tapat na walang pagsisinungaling o pagdadalawang-isip. Nakabatay sa pagkatakot sa Panginoon ang relihiyon ng bayan ng Diyos, na sinasabi sa gitna ng Awit (tingnan sa Awit 15:4). Pansinin din na ang mga prinsipyong ito ay etikal, na tumutukoy sa ating pagtrato sa iba. Tungkol sila sa negatibong pagkilos: pagsisinungaling (Awit 15:2), paninirang-puri (Awit 15:3), at panlilinlang (Awit 15:5).

Umaayon ang Awit 24 sa Awit 15. Samantalang ang Awit 15 ay may pananaw na egsistensyal, ang Awit 24 ay may pananaw na kosmiko, na ipinapahayag sa tatlong bahagi. Nagsisimula ang Awit sa pagpapatunay sa Diyos ng Paglalang, na naghahari sa sansinukob (Awit 24:1, 2). Pagkatapos ay kumikilos ang awit tungo sa panawagan na sumamba, sa pamamagitan ng katanungang, “Sinong aakyat sa bundok ng PANGINOON?” (Awit 24:3). Sa mga Awit, ang pagsamba ay tugon ng tao sa paglalang ng Diyos (Awit 95:6; 100:1–3). Ang pangalawang bahagi (Awit 24:3–6) ay sumasagot sa tanong sa Awit 24:3 sa pamamagitan ng pagdidiin na sila lamang na may “malilinis na kamay at may pusong dalisay” at hindi gumawa ng pagsamba sa diyus-diyosan ang may karapatan na umakyat sa bundok ng Panginoon, ibig sabihin, sumamba (Awit 24:4). Hindi tinutukoy ng awit ang pagiging perpekto. Kalaunan ay inilalarawan ang mga sumasambang ito na “salinlahi ng mga nagsisihanap” sa Panginoon (Awit 24:6).

Ang pangatlong bahagi (Awit 24:7–10) ay tungkol sa pagdating ng Hari ng kaluwalhatian. Dito’y inilalarawan ang Diyos bilang matagumpay na mandirigma, “makapangyarihan sa pakikipaglaban” (Awit 24:8), na gumapi sa mga pwersa ng kasamaan at kaguluhan, kaya’t siyang nagpanumbalik sa kaayusan ng paglalang. Sa madaling salita, ang mga simulaing relihiyoso ng bayan ng Diyos, na naghihintay ng kaligtasan mula sa Zion, ay kapwa patayo at pahalang. Ang ideyal na ito ay binubuo ng personal na pananampalataya sa Diyos na hindi nakikita at umaasa sa darating na kaharian; kaya ito’y kapwa nagbibigay ng karunungan at pang-huling araw.

**Awit 51: Isang Malinis na Puso.** Ayon sa superskripsyon ng Awit 51 (Awit 51:1), marahil ay isinulat ni David ang panalanging ito noong kinaharap siya ni Natan, ang propeta, dahil sa kanyang pagkakasala. Ngunit maaari ring maunawaan ang panalangin na ito at bigyang kahulugan bilang pangkaraniwang pagsusumamo ng sinumang taong batid ang kanyang pagkakasala at nagnanasa na salubungin ang ating paparating na Diyos.

Nagsisimula ang panalangin sa pag-iyak ni David sa Diyos para sa kapatawaran, sa pamamagitan ng pagsusumamo para sa Kanyang kahabagan dahil sa kanyang “paglabag” (Awit 51:1). Pagkatapos ay nahahati ang awit sa dalawang bahagi. Ang unang bahagi ng awit (Awit 51:1–9) ay pakiusap sa Diyos na burahin ang kanyang “paglabag,” na naghihiwalay sa kanya sa Diyos. Inilalarawan ang Diyos dito bilang mahabagin (Awit 51:1), Diyos ng “katotohanan” (Awit 51:6), at nagtatago ng Kanyang mukha (Awit 51:9). Napakalaki at napakalalim ng pagkakasala na anupa’t ginamit ang lahat ng salita para sa kasalanan upang tukuyin ito: khet’, “kasalanan,” pesha’, “paglabag,” at awon, “kasamaan.” Upang mahayag ang laki ng kanyang kasalanan, gumamit ang makata ng larawang may hyperbole: nagsisimula ang kanyang pagkakasala mula sa panahon ng kanyang pagkabuo sa sinapupunan ng kanyang ina (Awit 51:5). Kaya’t ang tanging paraan na makalapit siya sa Diyos at maipanumbalik ang kanyang relasyon sa Kanya ay kung mawawala ang kanyang pagkakasala, na parang walang nangyari. Sa unang bahaging ito, paulit-ulit na makikita sa panalangin ang mga susing salita na naghahayag ng kaisipang ito ng pagbubura: “pawiin” (Awit 51:1, 9), “hugasan” (Awit 51:2, 7), “linisin” (Awit 51:2), at “linisin” o purge sa Inggles (Awit 51:7).

Ang ikalawang bahagi ng Awit (Awit 51:10–19) ay tumutuon sa kaisipan ng pagpapanibago. Ang mga susing salita ay “lumalang,” “baguhin,” “ibalik,” at “itayo.” Inilalarawan ang Diyos bilang Maylalang (Awit 51:10, 12, 15) at Tagapagligtas (Awit 51:14). Nagtatapos ang awit sa pangitain ng “mga pader ng Jerusalem” at ng pag-aalay na tinatanggap ng Diyos (Awit 51:18, 19).

### Ikatlong Bahagi: Pagsasakabuhayan

Sa liwanag ng ating aralin para sa linggong ito, pagnilay-nilayan ang mga sumusunod na katanungan: Ano ang kahulugan ng panawagan ng mang-aawit na “manalangin para sa kapayapaan ng Jerusalem” para sa atin ngayon? Ano ang kinakailangan nating gawin upang makamit ito?

Pagbulay-bulayan ang rekomendasyon ni Jesus na manalangin sa Ama sa langit na, “Dumating nawa ang kaharian Mo. Masunod nawa ang kalooban Mo, kung paano sa langit, gayundin naman sa lupa” (Mateo 6:10). Alamin na ang panalangin na ito ay hindi lamang tungkol sa espiritwal na solusyon sa ating magulong sanlibutan. Ang panalangin na ito ay tungkol sa pagdating ni Jesus upang baguhin ang sanlibutan. Talakayin.

Bakit kailangan na ang ating pag-asa sa pagdating ng Panginoon, ang pagmamalasakit sa mga tanda, ang mga kahindik-hindik na kaganapan na mangyayari sa mundo, at ating pagnanasa na maghanda para sa kaharian ng Diyos ay umangkop sa ating personal na gawain sa pagpapalago ng karakter at pag-unlad bilang mga Kristiyano? Bakit kailangan na ang mga damdamin at kaisipan ng ating mga puso ay umayon din sa ating mga ideyal ng kaharian? Talakayin kung bakit ang ating pagsisikap na relihiyoso tungo sa pagpapakabanal, at ang ating ideyal ng kabanalan ay dapat na gawin tayong higit na sensitibo sa ating kapwa at etikal sa ating pagtrato sa kanila.

**Gawain:** Dahil nabubuhay tayo sa kapanahunan ng mga digmaan sa buong mundo, kailangan nating matutong manalangin para sa “kapayapaan ng Jerusalem.” Nangangahulugan ang kaisipan na ito na ang kapayapaan ng mundo ay dapat na maging bahagi ng ating pagmamalasakit. Mag-organisa ng sanlinggong pulong panalangin upang manalangin para sa kapayapaan sa sanlibutan. Matutong magkaroon ng simpatya para sa mga taong nagdurusa sa ilalim ng mga kalagayan ng digmaan.

`Notes`