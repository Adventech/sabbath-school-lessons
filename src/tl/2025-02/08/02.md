---
title:  Ang Ating Dakilang Saserdote
date:   18/05/2025
---

Noong pinangangasiwaan ni Moises ang pagtatayo ng tabernakulo, hindi siya pinahintulutang gumamit ng anumang disenyong kanyang ninanais. Binigyan siya ng Diyos ng tularan na susundin. “At tiyakin mong gawin ang mga iyon ayon sa anyong huwaran ng mga iyon na ipinakita sa iyo sa bundok” (Exodo 25:40). Matutuklasan natin sa aklat ng Hebreo na ang ginamit na tularan ay iyong higit na mataas na katotohanan, ang makalangit na santwaryo.

`Basahin ang Hebreo 9:11–15, tungkol kay Cristo bilang ating Dakilang Saserdote sa santwaryo sa langit. Ano ang itinuturo nito tungkol sa Kanyang ginagawa para sa atin?`

Inanino ng santwaryo sa lupa si Jesus sa nakakagulat na detalye, mula sa pari at mga handog, hanggang sa mga kagamitan at iba pang detalye ng disenyo. Lahat ng ito’y nagsasalita tungkol kay Jesus.

Ang aklat ng Apocalipsis, siyempre, ay napakayaman sa mga imahe ng santwaryo. Makikita natin ang kandelero ng santwaryo sa mga panimulang talata, ang kaban ng tipan na hayagang binabanggit sa ika-apat na kabanata, gayundin ang maraming iba pang alusyon sa templo. Kung hindi natin nauunawaan ang santwaryo sa Lumang Tipan, imposibleng mabatid kung ano ang tinutukoy ni Juan sa kanyang paglalarawan ng kanyang mga pangitain. Ang mga karanasan ng Israel, isinulat ni Pablo, “ay nangyari sa kanila bilang halimbawa, at nasulat bilang pangaral sa atin na dinatnan ng katapusan ng mga panahon” (1 Corinto 10:11).

Marami tayong matututunan sa pag-aaral ng mga detalye ng templo. Sa aklat ng mga Awit, makikita natin ang isang mahalagang bahagi para sa pag-unawa sa ilan sa mga detalyeng ito: kung paanong personal na nakipag-ugnayan ang bayan ng Diyos sa templo. Makakakita tayo ng mga sulyap kung paano nakipag-ugnayan si David sa santwaryo at sa mga paglilingkod nito, at makikita natin ang panloob na tugon ng bayan ng Diyos sa gagawin ng Mesiyas para sa kanila. Hindi lamang ang mga tularan ang nakakatulong sa ating makita si Jesus; maaari rin nating minahin ang personal na karanasan nilang nakaunawa sa itinuturo ng Diyos sa atin sa pamamagitan ng santwaryo at kumuha ng mga aral para sa ating sarili at para sa ating sariling karanasan kasama ng Diyos.

`Basahin ang Awit 122. Bagama’t hindi tayo literal na makakatungo sa makalupang “bahay ng Panginoon” (wala na doon, at kahit pa magtayo ng isa pa sa lugar ding iyon, wala itong kabuluhan), anong mga elemento ang matatagpuan sa Awit na ito na makapagpapalakas sa ating kalooban tungkol sa ginawa ni Cristo para sa atin? Pansinin ang mga tema ng kapayapaan, kapanatagan, papuri, at paghuhukom.`