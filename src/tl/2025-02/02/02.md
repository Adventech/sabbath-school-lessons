---
title:  Ang Prinsipyo ng “Unang Banggit”
date:   06/04/2025
---

Karamihan ng mga programang akademiko ay nagsisimula sa kurso na pangkalahatang survey (na madalas na binibigyan ng numero na “101”), isang kurso na sumasaklaw sa malawak at pangunahing mga prinsipyo na bubuo ng batayan para sa mga susunod na pag-aaral habang lumalalim ang pagsasaliksik mo sa paksa. Gayundin, kapag binasa mo ang buong Biblia, mabilis mong matutuklasan na mayroon ding kurso na pangkalahatang survey ang Diyos sa aklat ng Genesis, kung saan ipinapakilala Niya ang mga kaisipan na susuriin na may higit na detalye sa ibang bahagi ng Biblia.

Sa pangkalahatan, ang unang pagkabanggit ng isang konsepto sa Biblia—lalo na sa mga panimulang kabanata ng Genesis—ay matutuklasan mong nagtatatag ng pangkalahatang pagkaunawa ng konseptong iyon, na makakatulong sa iyo na maunawaan kung paano ito ginagamit sa mga susunod na pagkakataon.

Tinutukoy ito ng ilang mga nag-aaral ng Biblia bilang “batas ng unang banggit,” bagama’t mas tamang kilalanin ito bilang isang prinsipyo (o tularan) imbes na isang batas, dahil ito’y tiyak na hindi mahigpit, at maraming kataliwasan sa tuntunin. Ang huwaran na waring lumilitaw, kapuwa sa pangkalahatang pag-aaral ng Biblia at sa hula ng Biblia, ay na unti-unting nagbibigay ng impormasyon ang Diyos sa Kaniyang mga anak sa paglipas ng panahon, na nagsisimula sa isang pangunahing konsepto at pagkatapos ay pinalalawak ito nang maraming beses sa paglipas ng mga taon, o maging ng mga siglo.

`Basahin ang Isaias 40:7, 8; Malakias 3:6; at Hebreo 13:8. Anong prinsipyo ang makukuha mo mula sa mga talatang ito na makakatulong sa iyo upang matibay mong maiangkla ang iyong pag-aaral ng propesiya?`

Marami ang nagsasalita tungkol sa “pagiging totoo” imbes na “katotohanan” dahil iniisip na ang “katotohanan” ay nababago sa paglipas ng panahon. O, sa ilang pagkakataon, ang konsepto mismo ng “katotohanan” ay pinag-aalinlanganan.

Subalit kapag itinatag ng Diyos ang katotohanan, hindi Siya nagbabago ng pag-iisip. Kapag nagsimula Siyang magturo sa Kanyang bayan ng katotohanan, maaasahan natin na ang pag-uulit ng gayon ding prinsipyo ng Biblia o tema ay hindi magbabago ng kahulugan kundi, taliwas dito, ay magbibigay ng higit na liwanag sa kahulugang iyon. Kaya’t makatuwiran na sa pag-aaral ng propesiya ay bumuo ng mabuting pagkaunawa ng aklat ng Genesis, kung saan makakahanap ka ng maraming susing konsepto na ipinaliwanag sa unang pagkakataon, at pagkatapos ay dalhin ang saligang pagkaunawa na iyon habang sinusuri mo ang ibang bahagi ng Biblia.

`Bakit mahalagang huwag nating pahintulutan ang sinuman o ang anuman, gaano man kahusay o kalohikal, na pahinain ang ating pananampalataya sa Biblia at sa mga di-nagkakamaling katotohanan na itinuturo nito? Ano ang mga mapandayang paraan na maaaring maganap ang pagpapahinang ito?`