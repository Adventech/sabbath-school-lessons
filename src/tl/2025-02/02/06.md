---
title:  Ang Ahas
date:   10/04/2025
---

Susing paksa ang pagsamba sa aklat ng Apocalipsis. Ang salarin at nagbibigay lakas sa mga bulaang sistema ng pagsamba ay kinikilala bilang “dragon” (Apocalipsis 13:2–4), at ang malaahas na paglalarawan sa nahulog na anghel na ito ay hindi aksidente. Malinaw na itinuturo tayo nito pabalik sa Halamanan ng Eden, kung saan pumasok ang isang ahas at hinikayat sina Adan at Eva na sumunod sa kanya sa pag-aalsa laban sa Maylalang.

`Ihambing ang Genesis 3:1–5 sa Apocalipsis 12:1–9. Ano ang ilang pangkaraniwang tema sa bawat salaysay? Paano makakatulong ang mga detalyeng matatagpuan sa pagpapakilala sa ahas sa Genesis na maunawaan ang mga usapin na nauna nang humantong sa digmaan sa langit na nabanggit sa Apocalipsis?`

May dalawang tala sa Kasulatan kung saan inililigaw ni Satanas ang buong mundo. Sa Genesis, noong dalawa pa lang ang tao; at pagkatapos ay sa talang ibinigay sa Apocalipsis 12 at 13, kung saan kinikilala si Satanas bilang siyang “mandaraya sa buong sanlibutan” (Apocalipsis 12:9) at siyang nagbibigay kapangyarihan sa hayop at inaakay “ang lupa at ang mga naninirahan dito” na sambahin ito (Apocalipsis 13:2, 3). Ang isa sa mga temang matatagpuan sa propesiya ng Biblia ay ang hindi nababagong likas ng malaking tunggalian. Hindi nagbabago ang karakter ng Diyos at Salita, gayundin ang mga ambisyon ng diyablo.

Sa kabutihang palad, dahil hindi nagbabago ang likas ng malaking tunggalian, at dahil mayroon tayong malinaw na reperensya sa mga propesiya ng Kasulatan, magagawa ng mga Kristiyano na himayin ang mga hibla at magsimulang makilala kung nasaan ang mga bitag. Ang Diyos ay mananatiling kung sino Siya, at gayundin ang diyablo. Maaaring magsuot si Satanas ng libu–libong balatkayo, ngunit ang milenya ng kasaysayan ng katauhan, kasama ang tanawin ng propesiya na inilarawan sa Apocalipsis, ay nagpapakita na hindi siya lumalayo sa panukalang kanyang ginamit sa Eden. Nangako ang Diyos ng karunungan at pagkaunawa para sa atin (Santiago 1:5), at taglay ang katiyakan ng Kasulatan, hindi natin kailangang mahulog sa mga kasinungalingan ng diyablo. Bagama’t, sa kasamaang-palad, napakarami—karamihan—ang kanyang mabibitag.

`Isipin kung paano nagbabago ang kultura sa paglipas ng panahon. Nagbabago ang mga pamantayan ng lipunan; ang mga bagay na dati’y katanggap-tanggap ay nagiging hindi katanggap-tanggap, at kabaligtaran. Dahil hindi nagbabago ang mga usapin at ang mga kumikilos sa malaking tunggalian, ano ang mga bagay na kailangang isaisip ng isang Kristiyano sa pagsusuri ng nagbabagong kultura? Halimbawa, saan ninyo mahahanap na binibigkas sa kultura ngayon ang mga unang kasinungalingan na binanggit ng dyiablo, gaya ng hindi ka mamamatay, at kayo’y magiging tulad ng mga diyos?`