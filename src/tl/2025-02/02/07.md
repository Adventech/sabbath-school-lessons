---
title:  Karagdagang Kaisipan
date:   11/04/2025
---

Basahin ang sulat ni Ellen G. White, “The Revelation,” pp. 437–448 sa The Acts of the Apostles.

Maraming mga relihiyon sa daigdig ang tumatalakay lamang ng mga kaisipan; sa makapangyarihang pagkakaiba, ang mga kaisipang matatagpuan sa relihiyong Kristiyano ay matibay na nakasalig sa mga pangyayari sa kasaysayan. Ang Biblia ay kasaysayan ng pakikisalamuha ng Diyos sa sangkatauhan sa buong kasaysayan, at sa pamamagitan ng pag-aaral ng libu-libong taon ng ganitong pakikisalamuha, maaari nating matutunan ang napakarami tungkol sa walang-pagbabagong karakter ng Diyos.

Ngunit kung minsan, umaangal ang mga Kristiyano na napapagod na sila sa pakikinig sa mga bagay na iyon at iyon din. Kung minsan, kapag ipinapangaral sa publiko ang ating kakaibang mensaheng propetiko, sa pakiwari nati’y narinig na natin ito dati at wala na tayong bagong maaaring matutunan.

Ang katunayan na hindi nagbabago ang ating mensahe ay hindi nangangahulugang ito’y napakasimple o hindi nakakahimok. Kabaligtad nito: kapag pinag-aaralan mo ang impormasyong ibinigay sa atin mula sa pag-iisip ng walang hanggang Diyos, mabilis mong matutuklasan na hindi mo mararating ang hangganan ng isang paksa.

Ang isa sa mga dahilan na kinikilala ni Ellen White na dahilan ng pagsulat ng aklat ng Apocalipsis ay upang isalig ang iglesya Kristiyana sa makasaysayang mensahe nito sa lahat ng kapanahunan. “Ang ilan sa mga nakababatang manggagawa [noong mga panahong iyon]. . . . ay nabagot sa mga katotohanang palaging inuulit. Sa pagnanais na magkaroon ng mga bago at nakagugulantang na bagay, nagpasok ng mga bagong sangkap ng doktrina.”—The Acts of the Apostles, p. 580. Sa gayong kalagayan, ito’y hindi lamang aklat tungkol sa hinaharap; ito’y isa ring aklat na tungkol sa nakalipas, na ginawa upang panatilihin tayong nakatayo sa ating pananampalatayang nakabatay sa kasaysayan upang hindi tayo mailigaw ng pagnanasa para sa bago.

**Mga Tanong Para sa Talakayan:**

`Hindi nabibigo ang Kasulatan na magbigay ng bagong impormasyon at bagong pagkaunawa. Paano ibabalanse ang pagnanasang matuto ng bago sa kahalagahan ng pananatiling nakasalig sa mga katotohanang naibigay na sa atin?`

`Paano dapat tumugon ang iglesya sa mga bagong interpretasyon ng propesiya? Bagama’t nalalaman natin na palaging mayroong bago na maaaring matutunan, paano natin mababatid kung ang bagong liwanag ay kinakailangan o napapanahong kaisipan lamang o kamalian pa nga?`

`Noong Ikalawang Digmaang Pandaigdig, habang malapit nang mamatay ang isang mandaragat sa Pacifico, sumambulat siya sa mediko, “Isa akong ulila. Kapag namatay ako, sino ang makakaalala sa akin?” Tumugon ang mediko, “Lagi kitang maaalala.” Gaano man kabuti ang layon ng mga salita ng mediko, darating ang panahon na siya rin ay mamamatay, at gayundin ang alaala ng ulilang mandaragat. Paano nakakatulong sa atin ang salaysay na ito na makilala ang kawalang kabuluhan at kawalang saysay ng lahat ng ating mga buhay, kung ang kamatayan ay siyang may huling salita?`