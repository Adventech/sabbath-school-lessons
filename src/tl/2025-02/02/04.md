---
title:  "Ang Tanong ni Isaac: Nasaan ang Kordero?"
date:   08/04/2025
---

Ang unang banggit ng Biblia ng isang seh (Hebreo: isang kordero) ay nasa gayunding kwento kung saan unang nabanggit ang pag-ibig, Genesis 22. Ang kordero, siyempre, ang isa sa pinakamalimit na simbolong matatagpuan sa aklat ng Apocalipsis, kung saan tinatawag si Jesus na “Kordero” ng higit sa dalawampung beses. Sa isa sa pinakamakapangyarihang tagpo sa Apocalipsis—ang pagdalaw ni Juan sa trono ng Diyos sa mga kabanatang apat at lima—may pangunahing papel ang Kordero.

`Basahin ang Genesis 22:7, 8; Exodo 12:3–13; at Apocalipsis 5:5–10. Paano nakakatulong sa atin ang kwento ng malapit-ng-ialay na si Isaac upang maunawaan kung paano ginagamit ang kordero sa paraang simboliko? Paano umuugnay ang kwentong ito sa nakikita ni Juan sa Apocalipsis 5?`

Ang unang banggit ng isang seh (kordero) sa Biblia ay nasa anyo ng tanong ni Isaac: “nasaan ang korderong handog na susunugin?” (Genesis 22:7). Detalyadong sinasagot ng ibang bahagi ng Biblia ang katanungang iyon. Dinadala ng iba pang 38 na aklat ng Lumang Tipan ang mambabasa sa landas kung saan ang katanungan ni Isaac ay sinasagot na may padagdag nang padagdag na detalye, mula sa mga ritwal ng Paskwa hanggang sa unang trabaho ni David at pasulong pa. Ang buong kwento ay may di-mabilang na propesiya tungkol sa Mesiyas na nananabik para sa tugon sa katanungan ni Isaac. Pagkatapos sa Bagong Tipan, sinagot ang tanong noong nagpakita si Jesus sa laman at dugo, naglingkod sa gitna ng Kanyang bayan, at sa huli’y inalay ang Kanyang buhay sa krus.

Samantala, tingnan ang unang banggit ng isang Kordero sa Ebanghelyo ni Juan, sa Juan 1:29–34. Tila ba personal na sinasagot ni Juan Bautista ang tanong ni Isaac, at wala nang higit na angkop pang tagpo. Nagsisisi ang mga makasalanan at napapasailalim sa tubig ng bautismo, na sumisimbolo sa kamatayan ng makasalanan at pasimula ng isang bagong buhay. Sa kontekstong ito, si Jesus, ang Kordero ng Diyos, ay biglang nagpakita at, ayon sa tala ni Mateo, nagbukas ang kalangitan upang ipahayag Siya: “Ito ang minamahal Kong Anak, sa Kanya Ako lubos na nalulugod” (Mateo 3:17). Pansinin kung paanong ang isang tinig, ang Anghel ng Panginoon, ang nagpapakilala mula sa kalangitan sa tugon sa suliranin nina Abraham at Isaac (Genesis 22:11–14).

Kapag iyong hinabing magkakasama ang lahat ng mga hibla, malinaw na si Jesus, ang Kordero ng Diyos, ang ating Kapalit. Ito’y nagbibigay liwanag sa ating pag-unawa sa pinaslang na Kordero sa pangitain ni Juan.

`Bakit ang pagkaalam na si Jesus ang ating Kapalit ay napakahalaga sa ating kaligtasan? Anong pag-asa ang mayroon ka kung wala Siya, bilang Kapalit, lalo na sa paghuhukom?`