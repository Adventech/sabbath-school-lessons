---
title:  Pagharap sa Kamatayan
date:   09/04/2025
---

Marahil ang pinakamalupit na aspeto ng pamumuhay sa sanlibutan na hiwalay sa Maylalang ay kung paanong nagtatago sa likod ng pang-araw-araw na kabuhayan ang kamatayan, na nakahandang sumunggab sa anumang sandali. Ito ang “kabayaran ng kasalanan,” ang multa na ating binabayaran dahil sa pagkakahiwalay sa tanging Pinagmumulan ng buhay sa sansinukob: ang Maylalang. Dahil dito, mayroon itong pangunahing bahagi sa propesiya ng Biblia, kapwa ang katunayan nito, at, higit na mahalaga, ang solusyon, na matatagpuan lamang kay Jesus at sa Kanyang kamatayan at pagkabuhay na mag-uli.

Kapwa ang unang banggit ng kamatayan sa Biblia at ang unang kaganapan nito ay nagbibigay liwanag sa pangunahing temang ito sa propesiya, na nakakatulong sa atin na maunawaan ang bigat ng problema ng kasalanan, at nagbibigay sa atin ng mga mahahalagang gamit upang maunawaan ang solusyon ng Diyos sa problema.

`Basahin ang Genesis 2:15–17; 4:8–15; 1 Corinto 15:15–19; at Apocalipsis 1:18. Ano ang sinasabi sa atin ng mga talatang ito—na kasama ang unang banggit at kaganapan ng kamatayan—kung paano tinitingnan ng Diyos ang kamatayan, at kung ano ang solusyon Niya para sa ating suliranin?`

Madalas nating sinasabi na “bahagi ng buhay ang kamatayan.” Kasinungalingan iyon. Kabaliktaran ng buhay ang kamatayan, ang pagkasira ng buhay; ito’y banyagang nanghihimasok na hindi talaga dapat bahagi ng ating karanasan dito. Bagama’t nasanay na tayo sa kamatayan, malakas pa ring tumututol ang ating mga puso kapag nakakaharap natin ito, na tila ba pangkalahatang nauunawaan ng sangkatauhan na may mali dito. Gaano man kasakit ang kamatayan, may ilang pagkakataon na tila lalong masaklap kaysa sa iba, gaya ng pagkamatay ng isang anak. Kadalasan, inaasahan nating mauuna ang mga magulang kaysa sa kanilang mga anak sa kamatayan, at tinatanggap natin na ito ang pangkaraniwang kaayusan ng mga bagay-bagay.

Ang unang kamatayan na natala sa Kasulatan, gayunpaman, ay sumasalungat sa inaasahan. Bago dumaan sina Adan at Eva sa karanasan ng kamatayan, naranasan nila ang trahedya ng kamatayan noong pinaslang ang kanilang matuwid na anak ng kanyang kapatid na di-matuwid. Ito’y kamatayang sadyang hindi makatarungan.

Isipin ninyo si Jesus, ang matuwid na pinaslang ng mga di-matuwid, gaya ni Abel. Ano pang kamatayan ang higit na di-makatuwiran kaysa kay Cristo? Ano pang ibang pagkakahalintulad ang maaaring makita sa kamatayan ni Abel at ni Cristo sa krus? Paano makakatulong sa atin ang likas ng kamatayan ni Abel upang maunawaan kung bakit tinataglay ni Jesus ang “mga susi ng kamatayan at ng Hades [libingan]” at kung ano ang iniaalok ng Diyos sa atin sa Kanya?

`Kung hindi masusulusyunan ang suliranin ng kamatayan, bakit walang kabuluhan at walang saysay ang ating mga buhay sa kahulihan? Ano ang itinuturo sa atin ng katunayang ito tungkol sa pangangailangan nating maging mapagpasalamat sa ginawa ni Jesus para sa atin?`