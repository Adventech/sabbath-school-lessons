---
title:  Pag-unawa sa Pag-ibig ng Diyos
date:   07/04/2025
---

Bahagi ng pagmana sa makasalanang likas ay nangangahulugang ang ating pag-unawa sa sansinukob ay nabahiran ng sarili nating mga kahinaan tungo sa pagkamakasarili at pagmamataas. Tinitingnan natin ang sanlibutan mula sa ating sariling limitadong pananaw, imbes na mula sa pananaw ng Diyos na nakakaalam-ng-lahat-ng-bagay. Marahil wala nang konsepto na higit na binaluktot ng makasalanang likas ng tao kaysa sa “pag-ibig.” Isinusulong ng popular na kultura ang pagkaunawa ng pag-ibig na nakasentro sa pagbibigay kasiyahan sa sarili imbes na sa iba. Ang pamamaraang ito ng pagtalakay sa paksa na nakasentro sa sarili ay nagpapahirap sa atin na maunawaan kung paano tinitingnan ng Diyos ang paksa.

Mahalagang susi sa pag-unawa sa propesiya ng Biblia ang pag-unawa sa likas ng pag-ibig. Ang isa sa mga susing tema sa malaking tunggalian ay ang pagkakaroon ng malaking di-pagkaunawa sa karakter ng Diyos. Tinatapos ni Ellen White ang kanyang pagbubuod ng The Great Controversy sa pamamagitan ng pagsulat na: “Malinis na ang buong santinakpan. Iisang pulso lamang ng pagkakaisa at katuwaan ang naghahari sa malawak na sangnilikha. Mula sa Kanya na Maylalang sa lahat, ay dadaloy ang buhay at liwanag at kaligayahan, sa buong kaharian ng walang-hanggang kalawakan. Mula sa kaliit-liitang atomo hanggang sa pinakamalaking sanlibutan, ang lahat ng bagay, may buhay at walang buhay, sa kanilang hayag na kagandahan at sakdal na katuwaan, ay pawang nagpapahayag na ang Diyos ay pag-ibig.”—The Great Controversy, p. 678.

`Basahin ang Genesis 22:1–13. Ang unang pagkakabanggit ng salitang “pag-ibig” sa Biblia ay matatagpuan sa Genesis 22:2. Ano ang itinuturo ng kasaysayang ito tungkol sa likas ng pag-ibig ng Diyos?`

Kung minsan, dagdag pa sa paghanap ng unang pagbanggit ng isang konsepto sa Biblia, makakatulong na hanapin ang unang banggit ng gayunding konsepto sa mga indibidwal na aklat ng Biblia—lalo na sa mga Ebanghelyo. Sa Mateo 3:17, Marcos 1:11, Lucas 3:22, at Juan 3:16 makikita natin ang unang pagbanggit ng “pag-ibig” sa bawat isa sa mga Ebanghelyo.

Halimbawa, ang unang banggit ng “pag-ibig” sa Juan (Juan 3:16) ay partikular na nagbibigay liwanag: ito’y tila nagpaalusyon sa kwento ni Isaac sa altar. Gayon na lamang ang pananampalataya ni Abraham sa Diyos na anupa’t nagtiwala siya sa Kanya, na pinipiling maniwala na kayang buhayin ng Diyos ang kanyang anak kung itutuloy niya ang pag-aalay (Hebreo 11:19). Nagsilbing anino ito ng pag-ibig ng Diyos para sa sangkatauhan. Inibig Niya tayo na anupa’t “ibinigay Niya ang Kanyang tanging Anak” (tingnan sa Genesis 22:2, 12, 16)—pagkatapos ay binuhay Siya mula sa mga patay. Sa ganitong paraa’y binigyan tayo ng kapahayagan ng uri ng pag-ibig, pag-ibig na ibinibigay ang sarili, na mayroon ang Diyos para sa atin.

`Paano ba natin maipapakita sa iba ang uri ng pag-ibig na nagbibigay ng sarili na mayroon ang Diyos para sa atin? Bakit, para sa karamihan sa atin, ang ganitong uri ng pag-ibig ay hindi likas sa atin?`