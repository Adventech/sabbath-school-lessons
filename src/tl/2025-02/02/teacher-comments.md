---
title:  Komento ng Guro
date:   11/04/2025
---

### Unang Bahagi: Pangkalahatang-ideya

**Susing Talata:** Juan 1:29

**Pokus ng Pag-aaral:** Genesis 22:1–18; Juan 3:16

Ang Genesis, ang unang aklat ng Biblia, ay naglalaman ng mga saligang katotohanan na sumasakop sa pinakasentro ng nagliligtas at propetikong mensahe ng Kasulatan. Mula sa pangsansinukob na kwento ng paglalang (Genesis 1–2), kung saan binigyang-buhay ng Diyos ang kaguluhan at kawalan, hanggang sa kwento ni Jose, kung saan ang Diyos ay gumawa ng isang tumutubos na resulta mula sa masasamang aksyon (Genesis 50:20), nagpapatotoo ang aklat ng Genesis tungkol sa plano ng Diyos ng kaligtasan. Sa gitna ng aklat ng Genesis, ang kwento ng paggapos kay Isaac (Genesis 22:1–18), ay naglalatag ng mga pangunahing tema ng planong ito.

Sa aralin para sa linggong ito, matutuklasan natin ang ilang tema ng plano ng kaligtasan ng Diyos habang lumililitaw sila mula sa madramang kwento ng Akedah (“ang paggapos kay Isaac”). Ang unang tema ay “pag-ibig,” kung saan nagmumula ang lahat ng mga sumusunod na pagkilos ng Diyos.

Sa kwentong ito, ginamit sa unang pagkakataon sa Biblia ang salitang Hebreo na ‘ahab, “ibigin,” sa pananalita ng Diyos na tumutukoy sa pag-ibig ng isang ama (Genesis 22:2).

Ang ikalawang tema ng Akedah ay ang paghahayag ng pag-ibig ng Diyos sa pamamagitan ng pagsasakripisyo sa Kanyang Anak, na inaaninuhan ni Isaac sa kanyang pakikiisa sa kordero (Genesis 22:7-10). Ang ikatlong tema ay ang aktwal na pagpapakita ng pag-ibig ng Diyos sa kasaysayan, lalo na, sa malaking tunggalian na maglalagay sa “binhi” sa pakikipaglaban sa ahas at magwawakas sa tagumpay ng “binhi” laban sa kasamaan at kamatayan. Makikita ang kaganapang ito sa hindi inaasahang paglabas ng “tupang lalaki” (Genesis 22:13), na nagsisilbing paunang larawan sa kaganapan ng Araw ng Pagtubos sa huling araw.

### Ikalawang Bahagi: Komentaryo

**Ang Pag-ibig ng Diyos**

Imposibleng maunawaan ang pag-ibig ng Diyos, dahil imposibleng “matarok . . . ang luwang, haba, taas, at lalim, . . . . ng pag-ibig ni Cristo na higit sa kaalaman” (Efeso 3:18, 19). Ang katunayan na ang pandiwang ‘ahab, “ibigin,” ay lumalabas sa unang pagkakataon sa Kasulatan na nauugnay sa pag-ibig ng isang ama—pagmamahal ni Abraham para kay Isaac, ang kanyang “kaisa-isang anak” (Genesis 22:2)—ay, gayunpaman, mahalaga. Sa kontekstong ito ng pag-ibig ni Abraham para sa kanyang tanging anak ay susubukin ang kalidad ng pag-ibig ni Abraham para sa Diyos at sa gayo’y maihahayag ito (Genesis 22:1 ihambing sa Genesis 22:12).

Ngunit hindi lamang ang pag-ibig ni Abraham para sa Diyos ang susubukin at ihahayag. Naihayag din sa personal na karanasan ni Abraham ang pag-ibig ng Diyos. Ayon sa paliwanag ni Ellen G. White: “Upang maidiin sa pag-iisip ni Abraham ang katotohanan ng ebanghelyo, gayundin upang subukin ang kanyang pananampalataya, inutusan siya ng Diyos na patayin ang kanyang anak. Ang matinding pasakit na kanyang dinanas sa panahon ng madidilim na araw ng mabigat na pagsubok na iyon ay pinahintulutan upang maunawaan niya mula sa sarili niyang karanasan ang kadakilaan ng sakripisyong ginawa ng walang hanggang Diyos para sa katubusan ng tao. . . . Ano pang higit na dakilang patunay ang maibibigay sa walang hanggan pagmamahal at pag-ibig ng Diyos?”—Patriarchs and Prophets, p.154, idinagdag ang pagdidiin.

Hindi binigyan ng Diyos si Abraham ng pilosopikal, teolohikal o sikolohikal na paliwanag ng Kanyang pag-ibig. Pinili ng Diyos na pahintulutan si Abraham na batahin (sa kanyang maliit na antas) iyong babatahin ng Diyos (sa Kanyang “walang hanggang” antas). Ang paralel na ito sa pagitan ni Abraham, na nag-alay ng kanyang “kaisa-isang anak,” na kanyang iniibig, at ng Diyos, na nag-alay ng Kanyang bugtong na Anak, na “minamahal ng Ama” (Juan 5:20), ay itinataguyod ni Juan na ginagamit din ang gayong lenggwahe (na nauugnay sa ibang talata) sa kanyang pakahulugan sa “pag-ibig”: “Sapagkat gayon na lamang ang pag-ibig ng Diyos sa sanlibutan na ibinigay Niya ang Kanyang tanging Anak, upang ang sinumang sa kanya’y sumampalataya ay huwag mapahamak kundi magkaroon ng buhay na walang hanggan” (Juan 3:16 ihambing sa 1 Juan 4:9).

**Ang Kordero ng Diyos**

Ang titulong “kordero ng Diyos” ay ginagamit ni Juan upang kilalanin si Jesus: “Kinabukasan, nakita ni Juan si Jesus na lumalapit sa kanya, at kanyang sinabi, ‘Narito ang Kordero ng Diyos, na nag-aalis ng kasalanan ng sanlibutan!’ ” (Juan 1:29 ihambing sa Juan 1:36). Nakatutuwa at mahalaga na lumalabas ang pagtukoy sa isang “kordero” sa unang pagkakataon sa Kasulatan sa konteksto ng kwento ng paggapos kay Isaac upang tukuyin ang sakripisyo ng “handog na susunugin” (Genesis 22:7). Ngunit hindi ito ang unang pagkakataon na ginamit ang kordero bilang isang sakripisyo. Marahil ay nag-alay si Abel ng kordero para sa mga handog na susunugin (Genesis 4:4 ihambing sa Bilang 18:17). Ngunit ito ang unang pagkakataon na ang salitang śê, “kordero,” ay hayagang nabanggit. Ito rin ang tanging talata sa Bibliang Hebreo kung saan ang salitang śê, “kordero,” ay definite. Ang lahat ng ibang mga talata sa Kasulatan na naglalaman ng salitang ito ay ginagamit ito bilang indefinite. Ang kakaibang kasong ito ay nagpapatotoo sa natatangi at kakaibang pag-angkop. Si Isaac (kasama si Abraham) ay tumutukoy sa kakaibang kordero na humihigit sa lahat ng iba pa.

Ang katotohanang ang salitang “kordero” ay ginagamit ni Juan sa kanyang Ebanghelyo (Juan 1:29, 36), at lalo na sa kanyang Apocalipsis (23 beses), sa anyong definite bilang “ang kordero,” ay nagmumungkahi na nagbibigay si Juan ng alusyon sa “kordero” sa tanong ni Isaac, “Nasaan ang kordero” (Genesis 22:7). Ang ugnayan na ito ng mga talata ay nagbibigay pahintulot sa atin na isiping ang “kordero” ni Isaac ay tumutukoy sa Anak ng Diyos, ayon sa pagkakaunawa ni Juan. Ang interpertasyong ito, sa totoo lang, ay pinagtibay ng tugon ni Abraham sa katanungan ni Isaac: “ang Diyos ang magkakaloob ng korderong handog na susunugin” (Genesis 22:8).

Ang pagkakaayos ng panimulang parirala sa pananalita ni Abraham sa Genesis 22:8 ay malinaw na nagpapahiwatig. Una, bagama’t kadalasang inuuna ng Hebreo ang panag-uri, na sinusundan ng simuno, dito ang salitang “Diyos” ay inilalagay sa simula ng pangungusap bago ang pandiwa upang idiin ang katunayan na ang solusyon ay nasa Diyos lamang. Ang Diyos ang makakakita. Ikalawa, ang panimulang pariralang ito ng Genesis 22:8 ay may katulad na kaayusang reflexive sa pariralang lek leka, “humayo ka nang sarili mo,” na nagpakilala sa panawagan ng Diyos (Genesis 22:2 ihambing sa Genesis 12:1). Sa kalagayang iyon, ang parirala sa Genesis 22:8 ay maaaring isalin na: “Makikita ng Diyos ang Kanyang sarili bilang kordero” (apposition), na nangangahulugan na ang Diyos mismo ang magbibigay ng Kanyang sarili bilang kordero. Sa ganito, kinikilala ang kordero bilang Diyos. Kaya’t ang kordero na tinutukoy dito ay hindi mismo pisikal na hayop na iniisip ni Isaac; ito’y ang Diyos mismo.

**Ang Tagumpay ng Diyos**

Inasahan ni Isaac na magbibigay ang Diyos ng isang kordero. Ngunit, isang lalaking tupa ang nagpakita: “Kaya’t tumingin si Abraham, at nakita niya ang isang tupang lalaki” (Genesis 22:13). Ang pagpapakita ng tupang lalaki ay tumuturo sa tupang lalaki sa Araw ng Pagtubos (Levitico 16:3, 6). Talagang mayroong kakaibang ugnayan sa pagitan ng talatang ito ng pag-aalay kay Isaac at sa talata tungkol sa Araw ng Pagtubos. Higit sa anupamang talata sa Biblia, ang talata tungkol sa paggapos kay Isaac ay may katulad na lenggwahe sa talata tungkol sa Araw ng Pagtubos. Nakikita natin ang magkatulad na ugnayan ng mga salita ‘olah, “handog na susunugin” (Genesis 22:13 ihambing sa Levitico 16:3, 5); ra’ah, “nakita,” sa katulad na anyong passive niphal (Genesis 22:14 ihambing sa Levitico 16:2); at yiqqakh “kinuha” (Genesis 22:13 ihambing sa Levitico 16:5). Ipinapakita ng ugnayang ito ng mga teksto sa pagitan ng dalawang talata na ang sumulat ng mga utos sa Araw ng Pagtubos, sa Levitico 16 ay iniisip ang tungkol sa teksto ng pag-aalay kay Isaac.

Sa kabilang banda, kapansin-pansing ang teksto ng paggapos kay Isaaac ay naroon din sa teksto ng Daniel 8, na isang propesiya tungkol sa Araw ng Pagtubos sa huling araw. Ang unang linya na nagpapakilala sa pangitain ni Daniel—“At itiningin ko ang aking mga mata, at aking nakita ang isang lalaking tupa” (bersikulo 3), ay malinaw na nagpaalusyon sa teksto ng pag-aalay kay Isaac, dahil ang parirala ni Daniel ay sipi ng Genesis 22:13. Ang alusyon na ito sa teksto ng pag-aalay kay Isaac ay lalo pang pinagtibay ng mahahalagang ugnayan sa pagitan ng mga teksto ng Levitico 16 at Daniel 8 (tingnan lalo na ang magkatulad na paggamit ng pandiwang ra’ah, “nakita,” isang susing salita sa dalawang talata). Sa liwanag ng Daniel 8, nauunawaan natin na ang lalaking tupa sa kwento ng Akedah ay tumuturo sa tipolohiya ng Araw ng Pagtubos sa huling araw.

Ang pangsansinukob na pananaw ay pinagtibay ng banal na bendisyon sa pagtatapos ng teksto ng Akedah (Genesis 22:17). Ang pagpapala na ipinangako ng Diyos ay may kinalaman hindi lamang sa mga inapo ni Abraham mismo, kundi pati sa hinaharap ng mga bansa. Ipinapangako ng Panginoon kay Abraham na “makakamit ng iyong binhi ang pintuang-bayan ng kanyang mga kaaway.” Tinutukoy ng pangakong ito ang tagumpay ni Cristo sa ahas at ang tagumpay ng buhay sa kamatayan, na inihula sa Genesis 3:15. Ang kwento ng paggapos kay Isaac ay humahantong, kung gayon, sa sukdulang katubusan para sa bayan ng Diyos sa panahon ng Araw ng Pagtubos sa huling araw (ihambing sa Daniel 8:14). Tila napanatili ang aral na ito sa sulat sa mga Hebreo, na nag-aangkop sa panghuling pagpapala ng Akedah (Hebreo 6:14) sa di-pangkaraniwang sandali ng Araw ng Pagtubos kung saan makakapasok ang Dakilang Saserdote “sa kabila ng tabing” (Hebreo 6:19 ihambing sa Levitico 16:2, 15).

### Ikatlong Bahagi: Pagsasakabuhayan

Basahin ang mga sumusunod na komento tungkol sa mga katahimikan at katanungan sa pagitan ni Abraham at Isaac sa Genesis 22:6–8. Anong mga espiritwal na aral ang itinuturo sa atin ng mga katahimikan at katanungang ito?

1. Genesis 22:6: “Sila’y umalis na magkasama” Dalawang beses makikita ang pariralang ito (Genesis 22:6, 8) at tila nakakalungkot, na idinidiin ang tahimik na paglakad ng ama at ng anak.
2. Genesis 22:7, 8: “Nagsalita si Isaac” Sa Genesis 22:7, 8, sinira ang katahimikan ng tinig ni Isaac. Ang pananalita niya sa dalawang talatang ito ay bumubuo sa una at tanging pagkakataon na nagsalita si Isaac sa kwentong ito:

“Nagsalita si Isaac kay Abraham na kanyang ama, ‘Ama ko,’” (Genesis 22:7). Noong magsalita si Isaac noong unang pagkakataon, una niyang binanggit ang isang salitang Hebreo ‘abi, “ama ko” na nagpapaalala sa atin sa kanyang relasyon kay Abraham na naghahanda para sa pagpatay.

“At kanyang (Abraham) sinabi, ‘Narito ako, anak’” (Genesis 22:7). Ang salitang “anak” (beni), ay umuugnay sa salitang “ama ko” (‘abi). Sa kabila ng usaping pagpatay, mahal ng ama ang kanyang anak, at ang tindi ng pagmamahal na iyon para sa kanyang kaisa-isang anak ay dahilan upang maging lalong masakit ang sakripisyo (ihambing sa Juan 5:20).

“Sinabi niya (Isaac), ‘Narito ang apoy at ang kahoy, ngunit nasaan ang korderong handog na susunugin?’” (Genesis 22:7). Ang katanungang ito’y isa pang paraan ng pagtukoy sa kahindik-hindik na katunayan, nang hindi binabanggit nang hayagan: “Ako ba ang kordero?”

`Notes`