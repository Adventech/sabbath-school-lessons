---
title:  Taggutom sa “Bahay ng Tinapay”
date:   08/06/2025
---

Madalas na itinuturo ng mga kritiko ng pananampalatayang Krisityano ang brutal na katotohanan ng pamumuhay sa sanlibutang ito bilang ebidensya na: (a) hindi umiiral ang Diyos, o (b) wala Siyang kapangyarihan na mamagitan kapag nangyayari ang mga masasamang bagay, o (c) wala Siyang pakialam kapag nasasaktan tayo. Ngunit marami sa mga kwento sa Biblia ang nagbibigay ng mayamang patunay na wala sa mga palagay na ito ang totoo. Totoong pinahihintulutan ng Diyos ang sangkatauhan na anihin ang mga bunga ng pag-aalsa laban sa Kanya. Ngunit lagi Siyang nariyan, laging gumagawa sa kasaysayan ng sangkatauhan, at laging dinadala tayo tungo sa pagkalutas sa huli ng mga suliranin ng pagkakasala at pagdurusa, na hindi nilalabag ang ating malayang kalooban.

`Basahin ang Ruth 1:1–5. Ano ang mga kahirapan na dinanas nina Naomi at Ruth, at ano ang naging sanhi ng mga ito? Paano nito isinasalamin ang kalagayan na hinaharap ng buong sangkatauhan ngayon?`

May kabalintunaan sa pasimulang pananalita ng kwentong ito: may taggutom na nakaapekto sa Betlehem, isang nayon na ang pangala’y nangangahulugang “bahay ng tinapay.” Naaalala natin ang kasaganahan ng Eden, kung saan sinabihan ng Diyos sina Adan at Eva, “Malaya kang makakakain mula sa lahat ng punungkahoy sa halamanan” (Genesis 2:16). Sinimulan ng sangkatauhan ang pag-iral nito na may kasaganahan, sa ilalim ng pangangalaga ng mabuting Manlalalang, ngunit ipinagpalit ang kanilang kalagayan bilang mga tagapangalaga ng sangnilikha sa pagkaalipin sa kasalanan. “Sa pawis ng iyong mukha ay kakain ka ng tinapay, hanggang ikaw ay bumalik sa lupa,” sinabi ng Diyos kay Adan (Genesis 3:19).

Katulad ni Naomi, tayo’y tinanggalan ng karapatan sa pamana na orihinal na pinanukala ng Diyos para sa atin, at naging mahirap ang ating mga buhay. Ibinigay ang Eden bilang isang regalo, ngunit may mga kondisyon: malaya ang mga taong magrebelde, ngunit mangangahulugan iyon na kailangan nilang tanggapin ang pananagutan para sa sarili nilang kabutihan. Noong una, tayo’y nakatalaga para “supilin” ang buong sanlibutang hindi nagkasala sa ilalim ng pagpapala ng Diyos, ngunit ngayo’y nahaharap tayo sa gawain ng pagsupil sa mundong nagkasala. Ang makasariling mga taong nakikipagkumpitensya para sa kakaunting mga mapagkukunan ay nagdudulot ng matinding kalungkutan at pagdurusa.

Di-mabigkas ang trahedya: sagana pa ring nagbubunga ang lupa, isang makapangyarihang patotoo sa pag-ibig ng Diyos. Ngunit sa pagitan ng kasakiman ng sangkatauhan at sa mga pinsala ng kasalanan, kung minsa’y tayo ang sinusupil ng mundo imbes na tayo ang susupil dito. Ngunit isang araw, ang lahat ng ito’y magwawakas.

`Sa kabila ng anim na libong taon ng kasalanan at kamatayan, paano inilalahad pa rin ng lupa ang mga kababalaghan ng pag-ibig at kapangyarihan ng Diyos sa paglalang?`