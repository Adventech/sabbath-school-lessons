---
title:  Dahil sa Pagkakataong Ganito
date:   12/06/2025
---

May nakakalungkot na posibilidad sa ilang mga Kristiyano na palaging isipin ang tungkol sa mga mahihirap na bagay sa propesiya ng Biblia. Batid natin na nasa ating harapan ang mga mahihirap na panahon, at maaaring maging batay sa takot ang pag-aaral ng propesiya, na nakapokus sa kahirapan imbes na sa ipinapangakong solusyon ng kwento. Bagaman hindi inaasukalan ng Diyos ang hinaharap, at totoo ang Kanyang mga sinasabi tungkol sa mga pangyayari na magaganap sa pagitan ng kasalukuyan at ng pagtatapos ng malaking tunggalian, palaging mahalaga na basahin ang kwento hanggang sa katapusan.

May pangkalahatang tularan sa propesiya kung saan inilalahad ng Diyos ang katotohanan tungkol sa kaguluhan na idinulot ng pagrerebelde ng tao, at ipinapakita Niya sa atin ang mga bunga nito. Ngunit nagkakaroon pa rin Siya ng pag-asa. Tinitingnan ng iba ang mga hula tungkol sa huling krisis—ang panahon ng kabagabagan ni Jacob—na may pagkatakot at panginginig. Walang pag-aalinlangang hindi magiging madali ang mga patapos na sandali para sa bayan ng Diyos. Ngunit kung paanong maaasahan ang hula tungkol sa mga kahirapan, gayundin ang pangako ng pagliligtas.

Sa Apocalipsis 12, sinusundan ng Diablo ang asawang babae ni Cristo na may pagkamuhi at paghihiganti, ngunit namagitan ang Diyos upang iligtas siya. Mayroon ding magandang reyna sa kwento ni Esther na may mahalagang gampanin sa drama, at ginagamit siya ng Diyos sa makapangyarihang paraan upang iligtas ang Kanyang bayan.

`Basahin ang Esther 4:13, 14; 5:1–3; at 9:20–28. Anong mga aral ang makukuha natin mula sa mga talatang ito tungkol sa ating pagtakas sa mga huling sandali ng kasaysayan ng lupa?`

Ibinangon ng Diyos ang Kanyang iglesyang nalabi para sa isang tiyak na sandali sa kasaysayan. Habang papatapos na ang 1,260 na araw ng Dark Ages, inilabas ng Diyos ang Kanyang asawang babae mula sa pagtatago nito (ihambing sa Apocalipsis 12:14) upang dalhin ang Kanyang huling mensahe ng kahabagan sa sanlibutan: ang mensahe ng tatlong anghel. Tayo’y narito “dahil sa pagkakataong ganito” (Esther 4:14).

Natuklasan ni Esther na hindi siya nag-iisa upang harapin ang pang-uusig na inihahasik sa kanyang bayan ni Haman: nakatagpo siya ng biyaya mula sa hari, at ang kanyang bayan ay naligtas sa huli. Hindi rin tayo nag-iisa habang pumapasok tayo sa huling mga sandali ng kasaysayan ng lupa—nasa ating panig ang hari, at maliligtas din ang bayan ng Diyos.

`Naging mabuti ang lahat, doon sa kwento, para sa bayan ng Diyos. Ngunit hindi palaging gayon ang nangyayari, hindi ba? Bakit, kung gayon, palagi nating kailangang magkaroon ng pananaw na pangmatagalan upang mapanatili ang pag-asa na mayroon tayo kay Cristo?`