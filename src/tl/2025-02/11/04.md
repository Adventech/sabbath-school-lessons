---
title:  Si Boaz Bilang Manunubos
date:   10/06/2025
---

Minahal nang labis ni Boaz si Ruth at ninais niyang pakasalan siya, ngunit may malaking balakid: may mas malapit na kamag-anak na mayroon ding karapatan sa babae at sa lupa. Kung iisipin natin na si Boaz ay larawan ni Cristo, maaaring ilahad ng kalagayang ito ang isang usapin sa malaking tunggalian. Minahal tayo ni Cristo, ngunit mayroong mas malapit na kamag-anak na mayroon ding karapatan: si Satanas.

`Ano ang inilalahad ng mga sumusunod na talata tungkol sa pag-aangkin ni Satanas sa sangkatauhan? (Job 1:6–11; Mateo 4: 8, 9: Judas 9; Lucas 22:31).`

Noong dumating si Satanas sa makalangit na konsilyo, sinabi niya sa Diyos na siya’y “nagpaparoo’t parito sa lupa” (Job 1:7), at noong tinanong siya ng Diyos kung napansin niya ang matuwid na si Job, inangkin siya ni Satanas bilang sa kanya, na sinasabing hindi talaga pag-aari ng Diyos ang puso ni Job. Ibig sabihin, sumusunod lamang siya sa Iyo dahil mabuti Ka sa kanya. Tumigil Ka sa pagiging mabuti sa kanya at tingnan Mo kung sino talaga ang sinusunod ni Job.

Sa Judas, makikita natin ang maigsing reperensya sa isang kwento na kilala sa Israel: pagkatapos na mailibing si Moises ng Diyos (Deuteronomio 34:6), siya’y binuhay na mag-uli. Bagama’t hindi natin alam ang mga detalye, ang talata mismo, na nagsasabing pinagtalunan nila ang katawan ni Moises, ang nagpapahiwatig na inaangkin siya ni Satanas.

“Sa kauna-unahang pagkakataon, si Cristo ay magbibigay-buhay sa patay. Habang ang Prinsipe ng buhay at ang mga kinapal na nagniningning ay lumalapit sa libingan, si Satanas ay nabahala sa kanyang kapangyarihan. Kasama ng kanyang masasamang mga anghel siya ay tumindig upang hadlangan ang pananalakay sa teritoryo na kanyang inaangkin. Kanyang ipinagmalaki na ang lingkod ng Diyos ay naging kanyang bihag. Kanyang ipinahayag na maging si Moises ay hindi nakasunod sa kautusan ng Diyos; at kanyang inilapat sa kanyang sarili ang kaluwalhatian na ukol kay Jehova—ang kasalanan na siya ring naging sanhi ng pagpapaalis kay Satanas mula sa langit— at sa pamamagitan ng pagsalangsang ay napasa ilalim ng kapangyarihan ni Satanas.”—Ellen G. White, Patriarchs and Prophets, p. 478.

Maliwanag na pinabulaanan ni Cristo ang pag-aangkin ni Satanas, at si Moises ay binuhay-muli (tingnan sa Mateo 17:3).

Sa Ruth 4:1–12, naglakbay si Boaz tungo sa pintuang bayan ng Betlehem—ang bayan, kung saan pumasok si Cristo sa ating sanlibutan bilang ating malapit na kamag-anak. Nagtipon ang mga matatanda, at sa wakas ay pinalit ang isang sandalyas (simbolo ng pagmamay-ari).

`Ang pintuang bayan ng isang nayon ang lugar kung saan pinagpapasyahan ang mga kaso: ito’y larawan ng tagpo ng paghuhukom. Isinasalamin nito ang tagpo ng paghuhukom sa Daniel 7:13, 14, 22, 26, 27. Hindi natin dapat makaligtaan ang mahalagang aspetong ito ng paghuhukom: ang paghuhukom ay “ibinigay para sa mga banal” ngunit ito’y dahil lamang sa binayaran ni Cristo ang halaga para sa atin, na katulad ng ginawa ni Boaz para sa kanyang asawang babae.`