---
title:  Sina Ruth at Boaz
date:   09/06/2025
---

Hiniling ni Naomi na baguhin ang kanyang pangalan at gawing Mara, dahil sa pait na bumalot sa kanyang buhay (tingnan ang Ruth 1:20). Ang ating relasyon sa ating Maylalang ay nasira ng kasalanan, na nagtulak sa atin sa kahirapang espiritwal. Malabo ang ating hinaharap, at ginugugol natin ang ating mga buhay na namumulot sa hangganan ng bukid, na nabubuhay sa tira-tirang kasiyahan na matatagpuan pa rin sa nasirang sanlibutan. Ngunit nababago ang lahat ng ito sa sandaling makagawa tayo ng kamangha-manghang pagtuklas: hindi tayo kinalimutan ng Diyos.

`Basahin ang Ruth 2:5–20. Bakit ito ay isang mahalagang sandali sa kwento? Bakit naging mabuting balita ang pagkakilala ni Naomi sa taong makakatulong sa kanila?`

Nawalan si Naomi ng pamana, at marahil ay bumalik siya upang ibenta ang kanyang lupa upang mabayaran ang kanyang pagkakautang bago sila bumalik sa Moab. Naglalaan ang Diyos para sa mga taong nawalan ng pag-aari sa Israel upang mabawi nila ang kanilang pamana sa Lupang Pangako: isang malapit na kamag-anak ang maaaring tumubos sa lupa para sa kanila. Hindi lamang isang mabait na magsasaka si Boaz; siya’y isang malapit na kamag-anak. Kung hindi mo mabayaran ang iyong mga utang at bawiin ang iyong karapatan sa pamana ng Israel, maaari itong gawin ng isang malapit na kamag-anak para sa iyo: “Kung ang iyong kapatid ay naghirap, at ipinagbili ang bahagi ng kanyang mga pag-aari, ang kanyang pinakamalapit na kamag-anak ay darating at tutubusin ang ipinagbili ng kanyang kapatid” (Levitico 25:25).

Ang pagkatuklas na hindi lamang mabait si Boaz at mapagbigay kundi isang kamag-anak ay pinakamabuting balita: ang kahirapan ng dalawang babaing ito’y hindi kailangang tumagal nang walang hanggan.

Matagal nang nauunawaan ng mga Kristiyano na si Boaz ay isang larawan ni Cristo, na hindi lamang ating Manlalalang, kundi piniling maging kamag-anak—isang tunay na taong laman at dugo, isa sa mga dahilan kung bakit paulit-ulit niyang tinatawag ang Kanyang sarili na: Anak ng tao” (Mateo 12:8; Marcos 8:31; Lucas 22:22; Juan 3:14).

Napakaraming tao ang nag-iisip tungkol sa Diyos sa marahas na paraan: marahil ay papapasukin Niya tayo sa langit kung matsekan natin ang lahat ng kahon sa isang imbentaryong moral, ngunit gagawin Niya ito na napipilitan dahil nakalusot lamang tayo sa pamamagitan ng isang teknikalidad. Ang larawan ni Cristo na inilahad ni Boaz ay lubos na tinatanggal ang mga ganitong mga palagay. Hindi lamang tayo pinapansin ng Diyos; sa kabila ng ating malalim na kahungkagang espiritwal, kundi nais Niyang tayo’y maging Kanyang asawang babae.

`Subukan mong isipin hindi lamang na ang Lumikha ay naging bahagi ng Kanyang nilikha kundi na Siya’y namatay para dito. Paano dapat maapektuhan ng kahanga-hangang katotohanang ito kung paano natin tinitingnan ang ating sariling pag-iral?`