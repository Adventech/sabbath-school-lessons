---
title:  Si Haman at si Satanas
date:   11/06/2025
---

Sa kwento ni Esther, nakikilala natin si Haman, na gutom sa posisyon at kapangyarihan. Binigyan siya ng katanyagan sa imperyo, na higit pa sa lahat ng mga ibang prinsipe (Esther 3:1).

Kung babasahin natin ang Ezekiel 28:11–15 at Isaias 14:12–15 tungkol kay Lucifer, makakakita tayo ng mga pagkakahalintulad kay Haman, isang masamang kalaban ng piniling bayan ng Diyos, na tumatangging yumukod sa kapangyarihan ng Diyos. Inilahad sa kwento ng pagtukso kay Cristo ang mga pinakamataas na layunin ni Satanas, kung saan dinadala niya si Jesus sa isang mataas na lugar upang ipakita sa kanya ang mga kaharian ng sanlibutan (Mateo 4:8–11). Si Cristo, kagaya ng nakita na natin, ay dumating upang tubusin ang sanlibutan at dalhin ito sa Kanyang sarili—at ginawa Niya ito bilang isang kagaya natin. Si Jesus ang manunubos na malapit na kamag-anak, at siyempre binayaran Niya ang halaga upang tubusin ang sanlibutan sa labis na malaking halaga.

Sa aklat ng Apocalipsis, makikita natin na ang pagnanasa ni Satanas sa kapangyarihan at pagsamba ay dinadala ang sanlibutang ito sa pinakahuling krisis nito. Kinukumbinsi ng kanyang mga pandaraya ang sanlibutan na “mamangha” at sumunod sa halimaw (Apocalipsis 13:3, 4), maliban sa mga tumatangging sumamba sa kanya. Para sa mga taong ito, ginagamit niya ang pamemuwersa.

Napansin ni Haman na si Mordecai—isa sa piniling bayan ng Diyos—ay hindi yumuyukod sa kanya o kumikilala sa pinapaniwalaan niyang kanyang karapatan sa “pagsamba.” Siya’y “napuno ng poot” (Esther 3:5), at nagpasyang alisin ang buong bayan ni Mordecai sa balat ng lupa.

`Basahin ang Esther 3:1–14; Apocalipsis 12:14–17; at 13:15. Anong mga pagkakapareho ang makikita ninyo sa mga talatang ito? Paanong naging katulad ng paglalarawan ni Juan sa nalabing iglesya ng Diyos ang paglalarawan ni Haman sa bayan ng Diyos?`

Inangkin ng Diablo ang sanlibutang ito, ngunit ang presensya ng mga taong nananatiling tapat sa Diyos—na tumutupad sa Kanyang mga utos—ay sumasansala sa kanyang pag-aangkin ng ganap na paghahari. “Kapag naging tanging punto ng tunggalian ang Sabbath sa buong Sangkakristiyanuhan, ang patuloy na pagtanggi ng maliit na grupo na magpasakop sa hinihingi ng karamihan ay magiging dahilan upang sila’y maging tampulan ng pagkamuhi ng lahat.”—Ellen G. White, Signs of the Times, February 22, 1910.

`Isipin ang mga maliliit na bagay na sumusubok sa inyong pananampalataya ngayon. Kung nakikipagkumpromiso ka sa maliliit na bagay ngayon paano ang gagawin mo kapag dumating na ang malalaking pagsubok?`