---
title:  Komento ng Guro
date:   13/06/2025
---

### Unang Bahagi: Pangkalahatang-ideya

**Susing Talata:** Esther 5:2

**Pokus ng Pag-aaral:** Ruth 1–2, 4; Esther 3:1–14

Puno ang Biblia ng mga babae na nagkaroon ng mahalagang papel sa Bibia. Si Eva, na ang pangalan ay nangangahulugan ng “buhay,” dahil siya ang “ina ng lahat ng nabubuhay,” ay siyang nagsalin ng binhi ng Mesiyas, na humantong sa pagkapanganak ni Jesu-Cristo, ang Tagapagligtas ng sangkatauhan (Genesis 3:15). Noong kapanahunan ng mga patriyarka, ang mga babaing gaya nina Sara, Rebekah, Racquel, at Leah, gayundin si Tamar, ay may malakas na epekto sa landas ng kasaysayan ng pagliligtas. Tiniyak ng kanilang mga aksyon ang pagpapatuloy ng linya ng Mesiyas.

Noong panahon ng Exodo, utang ng Israel ang kanilang buhay sa dalawang babae noong iniutos ng Faraon ang pagpatay sa lahat ng bagong panganak na batang lalaki sa Israel. Ang mga hilot (Exodo 1:15–17), at maging ang anak na babae ng Faraon (Exodo 2:5) at iba pang babae (Exodo2:7), ay inaalala sa Torah, ang Pentateuch, bilang mga instrumento sa pagliligtas ng Israel, na madalas ay ginawa sa kabila ng panganib sa sarili nilang buhay. Kalaunan, sina Debora, ang propetisa na humatol sa Israel, ay tinutukoy na siyang “bumangon” at nagligtas sa Israel sa panahon ng digmaan (Hukom 5:7). Iniligtas ni Rahab ang mga tiktik at sa gayo’y tumulong na iligtas ang Israel sa kanilang pakikipaglaban sa mga Canaanita. At ayon sa talaangkanan ni Mateo (Mateo 1:5), si Rahab ang ina ni Boaz na nakasal kay Ruth at naging ninuno ng Mesiyas. Sa aralin na ito, magpopokus tayo sa dalawang mahalagang babae na nagbigay ng kanilang mga pangalan sa mga aklat ng Biblia: sina Ruth at Esther. Sa kabila ng pagkakaiba sa panahon at lugar ng kanilang mga kwento, sa ilang paraan, halimbawa ang dalawang babaing ito ng karakter ng maraming babae na itinalaga ng Diyos na tumulong na magligtas sa Israel.

### Ikalawang Bahagi: Komentaryo

Maaaring sabihin na ang kasaysayan ng Israel ay nababakuran ng mga kwento nina Ruth at Esther. Si Ruth ay nabuhay sa “mga araw na ang mga hukom ang namumuno” (Ruth 1:1), noong pinakamaagang kapanahunan ng Israel, sa panahong sinasakop pa lamang ng Israel ang Lupang Pangako. Si Esther naman ay nabuhay sa huling kapanahunan ng Israel, sa panahon ng pagkakatapon sa Persia. Na nagsisimula ang kasaysayan ng Israel sa Biblia at nagtatapos sa tinig ng isang babae ay mahalaga, dahil, sa Biblia, madalas na isinisimbulo ng isang babae ang iglesya. Maaari ngang maitanong, sa anong paraan inilalarawan ng dalawang babaing ito ang iglesya ng Diyos, at anong mga aral ang maaari nating matutunan, bilang iglesya ng Diyos sa huling araw, mula sa kanila?

Kapansin-pansin na ang mga lipunang lagalag ay nagbibigay ng higit na kahalagahan sa mga babae kaysa sa mga lipunang sedentaryo. Sa liwanag ng ganitong pagkiling, sa kasalukuyan ay makabubuting isaalang-alang kung paanong ang mga tinig at impluwensya nina Ruth at Esther, at ang kanilang mga katulad sa kasalukuyan, ay makakatulong sa mundong naging lalong mabuway at marahas.

**Si Ruth o ang Kapangyarihan ng Kabaitan.** Nagbibigay-liwanag ang pagbabasa sa kwento ni Ruth gamit ang mga lente ng panukala ng kaligtasan sa huling araw. Ang pangalan ni Ruth ay nagmumula sa salitang ugat na nangangahulugang “kaibigan, kakampi,” na may konotasyon ng pagiging mahinay at pagkasariwa. Ang pangunahing tema ng aklat ay kabaitan. Walang tensyon, walang masamang tao o alitan o kritisismo, o maging tagong kapaitan sa maganda at makatang kwento. Kinikilala si Ruth bilang isang Moabita, na paglalarawan na dalawang beses na ginamit sa aklat. Ang bayani ng aklat ay babaing taga-ibang lupa. Ang mensahe ng kabaitan na nangingibabaw sa aklat kung sa gayo’y hindi pag-aari ng anumang iisang bansa. Para sa lahat ang kabaitan at lumalagpas sa mga hangganan ng lahat ng mga bansa.

Sinasabi sa atin ng kwento na ang Moabitang ito ay kasal sa isang asawang Israelita na namatay. Nagpasya siyang sumunod sa kanyang biyenan na si Naomi, hindi lamang sa kanyang pisikal na paglalakbay pabalik sa lupain ng Israel kundi gayundin sa kanyang relihiyong Israelita: “Kung saan ka pupunta ay doon ako pupunta; kung saan ka nakatira ay doon ako maninirahan; ang iyong bayan ay magiging aking bayan, at ang iyong Diyos ay aking Diyos; Kung saan ka mamatay ay doon ako mamamatay” (Ruth 1:6, 17). Nagsisimula ang kwento sa tagumpay sa pangangaral, bagama’t walang ulat ng istratehiya sa pagmimisyon. Hindi nahikayat si Ruth sa kagilagilalas na himala sa kampanya sa pangangaral. Basta sumunod lang si Ruth sa kanyang biyenan dahil sa pag-ibig dahil kilala niya ito at nagtitiwala sa kanyang pagpapasya.

Pansinin na hindi gumamit si Naomi ng anumang argumento upang kumbinsihin si Ruth na manatili. Sa kabaliktaran, hinikayat pa nga niya si Ruth na bumalik sa bahay ng kanyang ina (Ruth 1:8). Tumigil lamang si Naomi sa pakikipagtalo kay Ruth noong “makita ni Naomi na nakapagpasiya na siyang sumama sa kanya” (Ruth 1:18).

Ang susunod na hakbang sa kwento ay dinadala tayo kay Boaz, kamag-anak ni Naomi, na isang mayamang magsasaka na hiningan ni Ruth ng paalam upang makapamulot siya ng butil mula sa kanyang bukirin. Sinabi ng kwento na nangusap si Boaz nang “may kabaitan” sa kanya (Ruth 2:8). Nangyari na si Boaz lamang ang malapit na kamag-anak na nakahandang tuparin ang kanyang pananagutan bilang go’el, ang manunubos ng pamilya. Ang pandiwang “tumubos” ay susing salita sa talata (Ruth 4:4, 7).

Pansinin ang kasigasigan at tapang ni Ruth na lumapit sa kanyang manunubos. Pansinin din ang kanyang pagpapakumbaba, habang kinikilala niya ang kanyang mababang pinagmulan bilang isang “dayuhan” (Ruth 2:10), at ang kanyang pagiging di-karapat-dapat dahil siya’y “hindi isa sa iyong mga alila” (Ruth 2:13). Pansinin, higit pa, ang kanyang kabaitan sa kanyang biyenan, na napansin na ng maraming tao, kasama si Boaz, ang kanyang potensyal na manunubos (Ruth 2:12). Hindi tinutukoy ng may akda ng Biblia ang katapatan ni Ruth sa kanyang mga tungkuling relihiyoso at ritwal, na para bang ang kanyang kabaitan ay sapat na patunay upang makumbinsi ang kanyang manunubos sa kanyang debosyon.

Lalo pang nakakatawag pansin ang wakas ng kasaysayan; hindi lamang ikinasal si Ruth kay Boaz, na sa gayo’y naipanumbalik ang karangalan ng kanyang pamilya, kundi siya’y tumanggap ng pinakamataas na gantimpala na maaaring matanggap ng isang pamilya, ang lugar nito sa talaangkanan ng Mesiyas. Ang kontribusyon ng aklat ay may mataas na kahalagahan. Tinanggap si Ruth sa Israel, sa kabila ng kanyang pinagmulang dayuhan—marahil, at nakapagtataka, dahil sa kanyang pinagmulang dayuhan, na naidiin sa aklat (Ruth 1:4, 22; 2:2, 6, 10–13, 21; 4:5, 10). Sa liturhiyang Judio, ang aklat ng Ruth ay binabasa sa panahon ng kapistahan ng Shavuot, kilala rin bilang kapistahan ng mga linggo o Pentecostes, isang pagdiriwang na nakaugnay sa pag-aani at sa regalo ng kautusan.

**Si Esther o ang Kapangyarihan ng Kagandahan.** Nakapagpapasigla, at nakapanghahamon din, ang pagbabasa sa aklat ng Esther sa liwanag ng panukala ng Diyos ng kaligtasan sa mga huling araw ng kasaysayan ng tao. Nakapanghahamon dahil parang sekular na libro ang Esther kapag binasa, na walang anumang hayagang nilalaman na relihiyoso. Walang reperensya sa Diyos. Hindi binabanggit ng talata ang anumang gawaing relihiyoso. Para bang tumatakbo sa kanilang sarili ang mga pangyayari, na walang banal o mahimalang pamamagitan. Nakabatay sa katalinuhan ni Mordecai, isang tagapaglingkod sa hari, ang mga pangyayari sa kwento, at sa kagandahan at tapang ni Reyna Esther, gayundin sa pagpili ng tamang panahon (Esther 3:7; 9:24). Ang mga gampanin ng pari at propeta ay lubusang hindi makikita sa istorya. Kahit ang wakas ng kwento, na may pagpatay ng maraming tao, ay nag-uungkat ng mga pagdududa tungkol sa espiritwal na kahalagahan nito. Higit na mahalaga, ang pagiging Judio nina Esther at Mordecai ay hindi pumigil sa kanila na maabot ang pinakamataas na posisyon sa bulwagang pagano. Wala ring mahihinuha sa aklat na may tensyon sa pagitan nila at sa kanilang kapaligiran. Hindi nakapagtataka na maraming matandang rabbi at mga ama ng iglesya ang nag-aalinlangan sa kahalagahang espiritwal ng aklat, pinabubulaanan pa nga ang lugar nito sa kanon.

Ngunit inspirasyon pa rin ang aklat na ito, dahil nga sa mga elemento nitong nagdudulot ng suliranin na nabanggit sa itaas. Ang kawalan ng reperensya sa Diyos ay, sa totoo lang, mahalagang elemento na ginagawa ang aklat na ito na mahalaga at makabuluhan para sa atin na nabubuhay sa kasalukuyan sa mundong sekular at magulo. Ang karanasan ng katahimikan ng Diyos ay nakapagtatakang bahagi ng Kanyang mapagbigay na presensya. Nangyari na naging reyna si Esther sa sandaling nanganganib ang bayan. Nangyari rin na ang hari, sa gitna ng pagdurusa ng insomnia, ay natuklasan ang isang gawain ng katapatan ni Mordecai, na nagligtas sa buhay ng hari. Sa kabilang banda, malinaw na iminumungkahi ng teksto na naiingatan ang bayan ng mga Judio. Kung hindi magsasalita si Esther sa hari, kung mananahimik siya, “ang tulong at kaligtasan ay babangon para sa mga Judio mula sa ibang lugar” (Esther 4:14). Gayundin, si Jesus sa Kanyang kapanahunan ay gumamit ng katulad na argumento: “Kung tatahimik ang mga ito, ang mga bato’y sisigaw” (Lucas 19:40).

Nakakahanap ng patunay ang ilang komentarista ng kabutihan ng Diyos sa pangalan ni Esther, na kanilang iniuugnay sa konsepto ng gester panim, “pagtatago ng mukha,” isang mahalagang dimensyon ng relasyon ng Diyos sa Kanyang bayan kung kailan tila lubusan Siyang wala (tingnan sa Isaias 8:17; 50:6; 53:3). Ang alusyon sa Araw ng Pagtubos ay napansin na rin batay sa mga pangkaraniwang elemento na tulad ng pag-aayuno, ang kaisipan ng paghuhukom, at ang pagkatubos ng bayan ng Diyos laban sa pagkawasak ng masasama. Sinuportahan ng matatandang mga rabbi ang koneksyon na ito batay sa paglalaro sa salitang pur, “taya,” sa salitang kippur, ang Araw ng Pagtubos. Gayundin, nagtatapos ang aklat ng Esther sa katulad na pag-asa at pananaw ng “kapayapaan” at paghahanap ng “mabuti” (Esther 10:3 ihambing sa Awit 122:8, 9) na gaya rin sa Araw ng Pagtubos.

### Ikatlong Bahagi: Pagsasakabuhayan

Paanong maiaangkop sa inyong buhay ang mga sumusunod na pagninilay kina Ruth at Esther?

**Ruth:** Ang katunayan na naniniwala tayong kasama tayo sa bayan ng Diyos at napakarelihiyoso natin ay dapat na hindi tayo gawing malungkot, galit, o mapagmataas, kundi nagmumungkahi ng seryosong alituntunin ng pag-uugali. Kung paanong naging mabait at palakaibigan si Ruth sa mga tao sa kanyang paligid, kailangan nating magsikap na maging mabait at palakaibigan sa ibang tao sa ating pamilya at sa lipunan sa ating paligid. Pansinin din ang pagpapakumbaba ni Ruth. Hindi nagmamataas si Ruth tungkol sa kanyang mga katangian o tungkol sa kanyang pagiging relihiyoso. Bagkus, nakakadama si Ruth na hindi karapat-dapat at hindi humahatol sa iba. Hindi nasangkot si Ruth sa aktibismong relihiyoso; hindi siya legalista, na nag-iisip na karapat-dapat siya sa kaligtasan batay sa kanyang mga gawa. Umaasa lamang siya sa biyaya ng kanyang biyenan at sa malapit na kamag-anak. Kahulihan, pansinin na ang pamamaraang misyonero ni Naomi ay binubuo ng kanyang mabuting saloobin at mga gawa ng kabutihan.

**Esther:** Ang kwento ni Esther ay umaangkop na mabuti sa buhay sa ating makabago at sekular na mundo. Saan man tayo at anuman ang ating ginagawa—sa opisina, sa kalsada, sa kolehiyo o kahit sa pamilya, sa gitna ng ating mga pangkaraniwang gawain—mahalaga ang ating presensya at tumutukoy sa kaligtasan ng iba: Sinong nakakaalam kung nakarating tayo sa ganitong lugar para sa pagkakataong ganito (Esther 4:14). Maging matalino kayo: hindi natin kailangang laging ilahad agad ang ating pagkakakilanlang relihiyoso (Esther 2:10, 20). Gawin ninyong kaibig-ibig ang inyong sarili, na gaya ni Esther (Esther 2:17). Sumumpang gagawin ninyo ang anuman upang malutas ang inyong mga problema at magtiwala sa biyaya ng Diyos upang baliktarin ang mga pangyayari.

`Notes`