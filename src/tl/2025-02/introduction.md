### Mga Tagapagpauna Para sa Propesiya

Noong Unang Gulf War (1991), nakumbinsi ang isang kilalang Protestanteng manunulat at tagapagsalita na hinulaan ng Apocalipsis ang digmaang ito. Nakabatay ang kanyang argumento sa katunayang ang ilan sa mga helikopter na ginamit sa digmaan ay kawangis ng mga balang na inilalarawan sa Apocalipsis 9. “Binuksan niya ang hukay ng di matarok na kalaliman at umakyat ang usok mula sa hukay, na gaya ng usok ng isang malaking hurno at nagdilim ang araw at ang himpapawid dahil sa usok ng hukay. At naglabasan mula sa usok ang mga balang sa lupa at binigyan sila ng kapangyarihan, na gaya ng kapangyarihan ng mga alakdan sa lupa” (Apocalipsis 9:2, 3).

Hindi ito ang pinakamabuting paraan ng pagbibigay-kahulugan sa propesiya ng Biblia, hindi ba? Ngunit pangkaraniwan ang mga ganitong interpretasyon. Sa katunayan, sa loob ng mga dekada, marami nang mga aklat, artikulo, video at ngayon ay mga website na lahat ay nakalaan sa propesiya, ang nagbigay ng mga hula, kasama ang pagtatakda ng petsa, tungkol sa mga pangyayari sa huling araw—na kadalasa’y nakasentro sa mga digmaan o kaguluhan sa Gitnang Silangan.

At, nakagugulat na sa bawat pagkakataon ay hindi nagkatotoo ang mga hulang iyon.

Bilang mga Seventh-day Adventist, ibang pamamaraan ang kailangan nating gamitin, isang pamamaraang nakasentro kay Cristo, kung saan ang pokus ng propesiya ay hindi na sa iisang lokasyon sa Gitnang Silangan at kung anumang mga kaguluhang militar ang nagaganap doon. Bagkus, tinatanaw natin ang propesiya sa pamamagitan ng mga lente ng malaking tunggalian sa pagitan ni Cristo at Satanas—isang tunggalian na sumasaklaw sa buong mundo na hahantong sa pagharap ng bayan ng Diyos, kapwa mga Judio at Hentil (tingnan ang Apocalipsis 12:17; 14:12), sa huling krisis, na nakasentro sa pagsamba sa Maylalang (tingnan sa Apocalipsis 14:7), laban sa hayop at sa kanyang larawan.

Ang isang susing elemento sa pag-unawa sa mga propesiyang ito sa huling araw ay ang Daniel 2, na naglalaman hindi lamang ng balangkas na pangkasaysayan ng mga propesiya kundi maging ng susi sa pagbubukas ng kanilang kahulugan.

Inilalarawan ng Daniel 2 ang apat na pangsanlibutang imperyo—Babilonia, Medo-Persia, Grecia, at Roma—na sinusundan ng pagtatatag ng Diyos ng Kanyang walang hanggang kaharian, “na hindi magigiba kailanman, o ang kapangyarihan man nito’y iiwan sa ibang bayan. Dudurugin nito at wawakasan ang lahat ng mga kahariang iyon, at ito’y mananatili magpakailanman” (Daniel 2:44). Ang kaugnay na propesiya sa Daniel 7 at 8 ay naglalaman din ng ganitong pangunahing balangkas, ang pagbangon ng mga makalupang imperyong ito at ang kanilang pagkawasak hanggang sa ang kaharian ng Diyos ay maitatag nang walang hanggan.

Sa Daniel 7, inilalatag ang lahat ng ito sa ating harapan ng anghel na nagbibigay kahulugan: “Ang apat na malaking halimaw na ito ay apat na hari na lilitaw mula sa lupa. Ngunit tatanggapin ng mga banal ng Kataas-taasan ang kaharian, at aangkinin ang kaharian magpakailan kailanpaman” (Daniel 7:17, 18).

Apat na panlupang imperyo (Babilonia, Medo-Persia, Grecia, at Roma) ang kumikilos na magkakasunod na walang patlang sa kasaysayan, hanggang maitatag ng Diyos ang Kanyang walang hanggang kaharian, pagkatapos ng ikalawang pagdating ni Jesus.

Syempre, narito pa rin tayo, sa kapanahunan ng Roma, ang ika-apat at huling kaharian bago bumalik si Cristo.

Taglay ang pananaw na ito sa kasaysayan bilang saligan ng pag-unawa sa propesiya, pag-aaralan natin sa kwarter na ito ang tema ng kung paano bigyang kahulugan ang propesiya sa Biblia, lalo’t higit ang ilan sa mga alusyon, kwento, imahe, at talinghaga na nagbubukas sa katotohanan ng propesiya at mga kaganapan sa huling araw.

Magsisimula tayo sa tala ng paglalang sa Genesis—na mahalaga sa pag-unawa hindi lamang ng propesiya kundi sa sumusunod dito, lalo’t higit ang krus at ang kamatayang tumutubos ni Jesus—hanggang sa tore ng Babel, hanggang sa paglilingkod sa santwaryo, hanggang sa Mga Awit, at maging sa ilang kasalan sa Lumang Tipan. Sa lahat ng ito, at higit pa, makakahanap tayo ng mga larawan, simbolo, at talinghaga na, kapag pinag-aralang may panalangin at mapagpakumbabang espiritu (kung magtutungo ka sa Biblia na may pusong palaban, mag-aaksaya ka lang ng oras) ay makakatulong na magbigay buhay sa mga propesiya sa huling araw, lalo na sa Apocalipsis.

Tunay na hindi sapat ang isang kwarter kahit na simulan lang na pag-aralan ang lahat ng mga kwento at larawan na makakatulong na magbukas sa katotohanan ng propesiya. Baka nga kinakailangan natin ang walang hanggan para dito. Bago iyon, sa pamamagitan ng biyaya ng Diyos, pag-aaralan natin ang ating makakayanan.

_Si Shawn Boonstra ay tagapagsalita/direktor ng Voice of Prophecy. Ang kanyang mga programa at mga aklat ay napagkuhanan na ng inspirasyon ng marami sa buong sanlibutan, at sa loob ng maraming taon, ang kanyang mga harapang pagtatanghal ay ipinahayag na sa bawat kontinente maliban sa Antarctica._