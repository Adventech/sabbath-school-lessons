---
title:  Ang Pinakaunang Kautusan
date:   27/04/2025
---

Ang Halamanan ng Eden ay isang silid-aralan para sa mga unang bayan ng Diyos, isang lugar kung saan ang kanilang pakikipag-ugnayan sa sangnilikha ay walang hanggang magtuturo sa kanila at sa kanilang mga anak ng higit pa tungkol sa Manlalalang. “Ang banal na mag-asawa ay hindi lamang mga anak sa ilalim ng mala-amang pangangalaga ng Diyos,” sinabi ni Ellen White, “kundi mga mag-aaral na tumatanggap

ng turo mula sa Maylalang na nakakaalam ng lahat. . . . Ang hiwaga ng nakikitang sansinukob—‘ang kagila-gilalas na mga gawa Niya na sakdal sa kaalaman’ (Job 37:16)—ay nagkaloob sa kanila ng di nauubusang bukal ng patnubay at kasiyahan.”—Patriarchs and Prophets, pp. 50, 51.

`Basahin ang Genesis 2:9–17. Ano ang unang utos, isang pagbabawal, na ibinigay ng Diyos sa sangkatauhan, at bakit napakahalaga nito?`

Ang unang paggamit ng ugat na pandiwang tswh, “mag-utos,” na ibinigay ng Diyos sa mga tao ay nasa Genesis 2:16, ang utos na huwag kumain mula sa punongkahoy ng pagkakilala ng mabuti at masama. Bakit ipinagbabawal ang ilang kaalaman? Hindi ba’t palaging mabuti ang makaranas at makaalam nang higit pa?

Hindi ayon sa Kasulatan: naglalayon ang Diyos na turuan ang Kanyang bayan nang sapat samantalang ipinagkakait sa kanila ang matagalang pagdurusa na maaaring ibunsod ng ilang kaalaman, na kagaya ng mangyayari noong piliin ng mga taong pamahalaan ang kanilang sarili imbes na pagharian ng Panginoon mismo.

Makalipas ang libu-libong taon, noong humingi ang Israel ng isang hari, inilatag ng Panginoon ang mga kahahantungan (katulad ng natuklasan natin noong nakaraang linggo), at sinabi Niya sa Kanyang bayan na ang pagpapasyang lumayo sa Kanyang tahasang pangunguna ay aabot hanggang sa wakas ng kapanahunan.

Habang pasama nang pasama ang mga hari ng Israel, naging makasanlibutan ang bayang katipan ng Diyos, at labis na lumayo sa kanilang layunin, na anupa’t Kanyang binigyan sila ng higit pa sa kanilang ninanais: pamamahala ng tao.

Sa pag-aaral sa aklat ng Daniel gamit ang pananaw na ito ay maaaring makapagbigay ng liwanag: hindi lamang paratang laban sa “mga bansa”—mga Hentil—ang sunud-sunod na mga imperyo na inilalarawan sa mga pangitain ng aklat, ito’y paratang din laban sa mga kabiguan ng Israel, sa kanilang pagtangging sumunod sa kanyang mitswot (mga utos). Magiging bagong silid-aralan ang daan-daang taon ng pagkakasakop, imbes na iyong kalayaan na unang ibinigay sa kanila sa Eden. Dito’y masasaksihan ng mga pusong nakahanda ang nakagugulat na pagkakaiba sa kaharian ng sanlibutang ito at sa kaharian ng Diyos.

`Isipin ang mga uri ng kaalaman, kahit sa kasalukuyan, na mas mabuti pang hindi na natin natutunan. Paano nakakatulong ito sa atin na mas maintindihan kung ano ang ipinagbawal sa Eden?`