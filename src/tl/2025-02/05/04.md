---
title:  Daniel 7
date:   29/04/2025
---

Ang panaginip sa Daniel 2 ay unang ipinahayag sa isang haring taga-Babilonia. Ang pangitain ng Daniel 7, taliwas dito, ay ipinakita sa isang propetang Hebreo, isang kaanib ng bayang katipan ng Diyos.

Ipinakita kay Daniel ang katulad na paksa noong ipinakita kay Nebukadnezar, ngunit mula sa kakaibang pananaw. Imbes na isang istatuwa, nakakita siya ng mga bansa na lumalabas mula sa dagat na pinaalimpuyo ng hangin. Ang mga bansang ito’y nasa patuloy na kalagayan ng kaguluhan, na humahantong sa paglilipat-lipat ng kapangyarihan sa mga bansa. Ginagamit ng mga talatang tulad ng Awit 65:5–8; Isaias 17:12, 13; at Jeremias 46:7, 8 ang paghahalintulad ng mga baha at mga alon upang ilarawan ang kaguluhan sa mga bansa.

Taliwas dito, nananatili ang Lupang Pangako, kahit man lang sa ilang panahon, na isang isla ng kapayapaan at kaligtasan sa gitna ng karagatan ng mga bansang Hentil—isang banal na bansa na itinatag sa matibay na saligan ng pamahalaan ng Diyos, kontra sa mga magugulong mga bansa sa paligid nito.

`Basahin ang Daniel 7:1–3. Maraming pagkilos sa tanawing ito. Anong mga aral ang maaari nating makuha mula sa paglalarawang ito, gaya ng pagbangon ng unang hayop mula sa karagatan?`

Pinanonood ni Daniel mula sa dalampasigan ang kaguluhan ng mga digmaan sa pagitan ng mga Hentil, nang biglang magsimulang magtungo ang hayop sa lupa—sa kanyang teritoryo! Naging suliranin na ng kanyang bayan ang mga suliranin ng mga Hentil. Pinili nilang mamuhay na tulad ng mga Hentil, kaya’t ngayo’y mabubuhay na sila kasama (at sa ilalim) ng mga Hentil. Simula sa pangingibabaw ng Babilonia, ang bayan na katipan ng Diyos ay hindi na kailanman nagtamasa ng ganap o pangmatagalang awtonomiya.

Ang kawalang ito ng awtonomiya para sa bayan ng Diyos ngayon ay magpapatuloy hanggang sa pagtatapos ng panahon, kung kailan maibabalik si Cristo sa wakas sa Kanyang tamang lugar bilang ating Hari. Sa Bagong Tipan, patuloy na nagdusa ang bayan ng Diyos sa ilalim ng kapangyarihan ng Imperyo ng Roma at pagkatapos ay sa ilalim ng pang-uusig ng maliit na sungay, ang sumunod sa paganong Roma.

Bagama’t sa kasaysayan ang ilang mga bansa’y naging mas mabuti kaysa iba, at ang ilang kapanahuna’y naging higit na mapayapa kaysa iba, ang kalakhang bahagi ng kasaysayan ng mga bansa, bayan, at mga imperyo ay patungo mula sa isang trahedya tungo sa isa pa, mula sa isang mananakop hanggang sa isa pa. At madalas ito’y sa ilalim ng mga tagapangunang nag-aangkin ng pinakamabuting mga layunin para sa kanilang sariling bayan. Napakalaking pagkakaiba sa pangunguna na ninanais ng Diyos para sa Kanyang bayan, kung pinili lamang nila ito.

`Paano nakakatulong ang Roma 3:10–19 na ipaliwanag ang napakaraming bagay tungkol sa ating sanlibutan? Paano ipinapakita lalo na ng bersikulo 19 kung bakit kailangang-kailangan natin ang ebanghelyo sa ating mga buhay?`