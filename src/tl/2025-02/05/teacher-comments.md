---
title:  Komento ng Guro
date:   02/05/2025
---

### Unang Bahagi: Pangkalahatang-ideya

**Susing Talata:** Awit 46:10

**Pokus ng Pag-aaral:** Genesis 1:29; Daniel 2:44, 45

Isang araw, noong makita ng isang ama na tinatamad ang kanyang anak, dinala niya ito upang manood ng pelikula tungkol sa kalikasan. Tungkol sa buhay ng mga hayop ang pelikula. Layunin ng ama na turuan ang kanyang anak tungkol sa kagandahan ng Paglalang upang mas maunawaan niya ang magandang karakter ng Diyos at sa gayo’y itaas Siya dahil sa Kanyang kamangha-manghang plano para sa sangkatauhan. Sa kasawiang-palad, puno ng karahasan ang pelikula. Nagpakita ng halos di-kayang tingnan na kalupitan ang mga hayop na ipinalalabas. Dinurog ng malakas na buwitre ang mahinang maya. Ginapi ng masama ang maamo. At nagwagi ang kamatayan laban sa buhay. Natakot ang bata at nagsimulang umiyak. Sumigaw siya sa kanyang ama na iuwi na siya. Maliwanag na hindi naging matagumpay ang paraan ng pagtuturo ng ama.

Kapag pinagbubulayan natin ang landas ng kasaysayan ng tao, nahaharap tayo sa gayunding realidad. Puno ng mga digmaan, pang-aabuso, at pandaraya ang kasaysayan ng tao. Dinudurog ng mga malalakas na bansa ang mga mahihinang bansa, at mas madalas na nangingibabaw ang kapangyarihan laban sa karunungan at katarungan. Ganito rin ang nakita ni Solomon at isinulat niya sa kanyang aklat na Ecclesiastes: “Sa dako ng katarungan ay mayroon ding kasamaan; . . . mayroon ding kasamaan” (Ecclesiastes 3:16).

Mula sa batang umiiyak dahil sa karahasan ng mga hayop hanggang sa pantas na pilosopo na pinagbubulayan ang tungkol sa mga kabalintunaan ng buhay ng tao, nagbabangon ang iisang nakababahalang katanungan: Bakit nangyayari ito? Ito ba ang plinano ng Diyos para sa sanlibutan? Nasaan ang Diyos sa masamang kaguluhang ito? Sa mga katanungang ito, nagbibigay ang Biblia ng dalawang tugon. Matatagpuan sa malayong nakalipas ng sangkatauhan ang unang tugon, sa kwento ng Pagkahulog sa pagkakasala noong nilabag ang unang utos. Ang ikalawang tugon ay matatagpuan sa propesiya. Sa dalawang tugon na ito, ang sagot sa kasawian ng tao ay inilalantad.

### Ikalawang Bahagi: Komentaryo

**Ang Unang Utos**

Ang unang pagkakataon na tinutukoy ng Biblia ang unang utos ay matatagpuan sa konteksto ng ikalawang tala ng Paglalang (Genesis 2:16, 17), kaugnay sa pagkain, ang unang regalo ng Diyos sa tao (Genesis 1:29). Ang pandiwang tsawah, “iutos,” ay may kaugnayan ayon sa etimolohiya sa salitang mitswah, “kautusan.” Ang “kautusan” ay higit pa sa utos na imperatibo na kailangang sundin ng mga tao, isang gawain na hinihiling ng Diyos na gawin ng mga tao. Ang katunayan na “iniutos” ng Diyos ito ay, sa totoo lang, isang regalo mula sa Diyos tungo sa tao (Exodo 24:12; Nehemias 9:13).

Para sa kasiyahan at buhay ng tao ang regalong ito, kaya’t “kapag tinupad ng isang tao, siya ay mabubuhay” (Levitico 18:5). Dahil dito, nanalangin ang mang-aawit, “Malugod na ituro mo sa akin ang iyong kautusan” (Awit 119:29). Mahalaga na nagsisimula rin ang unang utos sa biyaya, sa regalo ng lahat ng mga puno: “Malaya kang makakakain mula sa lahat ng punungkahoy” (Genesis 2:16).

Kaya’t ang unang tugon sa kautusan ng Diyos ay tanggapin ang biyaya ng Diyos at masiyahan sa Kanyang regalo. Ang ikalawang tugon ay umiwas sa pagkain mula sa ipinagbabawal na puno. Tiyak ang dalawang pangako ng buhay at kamatayan. Nasa absolute infinitive ang dalawang pandiwa, na nagpapahayag ng ideya ng katiyakan. Ang pangako ng regalo ng buhay ay tiyak na gaya rin ng babala ng kamatayan na kasama ng pagsuway. Mula sa pasimula, malinaw na nakabalangkas ang dalawang daan. Tanggapin natin ang Diyos, at masiyahan sa buhay, o tanggihan Siya, at tayo’y mamamatay. Tiyak ang dalawang pangako: “Tingnan mo, inilagay ko sa harapan mo sa araw na ito ang buhay at kabutihan, kamatayan at kasamaan” (Deuteronomio 30:15).

**Ang mga Propesiya ng mga Bansa**

Isinulat ang aklat ng Daniel sa dalawang lenggwahe. Kapag tungkol sa mga kahariang Hentil ang isinusulat ng propeta, nagsusulat siya sa Aramaic, na siyang lingua franca noong panahon na iyon. Kapag tungkol sa espiritwal na tadhana ng Kanyang bayan, nagsusulat siya sa Hebreo, ang lenggwahe ng bayan ng Diyos noong panahon na iyon. Ang mga propesiya ni Daniel sa kapitulo 2 at 7 ay nasa bahaging Aramaic, at tungkol sa kahahantungan ng mga bansang Hentil. Kaya’t ang mga propesiyang ito ang ating bibigyang pansin.

Sa Daniel 2, nagkaroon ng panaginip na propesiya ang hari ng Babilonia na si Nebukadnezar tungkol sa isang estatuwa na kumakatawan sa sunud-sunod na mga imperyo sa sanlibutan. Ang mensahe kay Nebukadnezar, ang tagapagtayo ng Babilonia, ay hindi mananatili nang walang hanggan ang kanyang kaharian, kundi ito’y susundan ng iba pang mga kaharian, hanggang sa wakas ng kapanahunan kung kailan ang lahat ng mga kaharian ay mawawasak at papalitan ng kaharian ng Diyos, na siyang tanging kaharian na “hindi magigiba kailanman” at “mananatili magpakailanman” (Daniel 2:44). Tumanggi si Nebukadnezar na tanggapin ang tadhanang ito na itinalaga ng Diyos. Sa pagtutol sa propesiya, nagpasya si Nebukadnezar na magpatayo ng estatuwa na lantay na ginto. Ipinapahiwatig ng estatuwang ito ang kanyang layunin na labanan at palitan ang plano ng Diyos para sa mga bansa. Imbes na papalitan ng kaharian ng Diyos ang lahat ng mga naunang imperyo ng lupa, plano ni Nebukadnezar na tipunin ang lahat ng mga bansa sa ilalim ng kanyang pamumuno (Daniel 3:7).

Sa Daniel 7, ang panaginip ni Daniel ng mga hayop ay may kaugnayan kay Dario, ang haring taga-Persia na kumakatawan sa susunod na katuparan sa propesiya ng estatuwa. Hindi katulad ni Nebukadnezar, pinarangalan ni Dario ang Diyos at kinilala Siya bilang tagapamuno ng mga bansa (Daniel 6:25–27). Bagama’t ang dalawang propesiya ng Daniel 2 at 7 ay kapwa tungkol sa iisang pagkakasunud-sunod ng apat na bansa (Babilonia, mga taga-Media at taga-Persia, Grecia, at Roma), ang pokus ng wakas ng kasaysayan ay iba sa bawat propesiya.

Sa pangitain tungkol sa estatuwa, ang wakas ay may pagkawasak ng mga kaharian ng lupa, na sinusundan ng pagtatatag ng walang hanggang kaharian ng Diyos, na “hindi magigiba kailanman” at “mananatili magpakailanman” (Daniel 2:44). Sa panaginip tungkol sa mga hayop, ang wakas ay dinadala ng pagdating ng Anak ng Tao, si Jesu-Cristo mismo, sa mga alapaap (Daniel 7:13, 14 ihambing sa Marcos 13:26, 27).

**Ang Banal na Solusyon**

Ang kwento ng Pagkahulog sa pagkakasala sa Genesis at ang mga propesiya sa huling araw tungkol sa mga bansa ay hindi lamang naglalarawan sa pagkatisod at kabiguan ng mga tao kapag sinusubukan nilang palitan ang Diyos; nagbibigay rin sila sa atin ng tanging solusyon ng Diyos sa suliranin ng tao, na iyon ang kaharian ng Diyos.

Ayon sa teksto ng Genesis, naganap ang pagkahulog ni Adan at Eva na may kaugnayan sa unang utos na nag-ugnay ng buhay sa pagkakaalam ng mabuti at masama. Mahalagang pansinin na ang punung-kahoy ng buhay at ang punung-kahoy ng pagkaalam ng mabuti at masama ay kapwa nasa gitna ng Halamanan, na malapit sa isa’t isa, na nagpapahiwatig ng ugnayan sa pagitan nila. Sa sandaling kumain ang tao ng bunga ng punung-kahoy ng pagkaalam ng mabuti at masam, hindi na sila makakalapit sa punung-kahoy ng buhay (Genesis 3:22–24).

May dalawang aral na makukuha mula sa koneksyon na ito: una, ang buhay ay hindi likas na bahagi ng pagkatao. Hindi imortal ang mga tao. Maging sa Halamanan ng Eden, umaasa sina Adan at Eva sa eksternal na pinagmumulan ng buhay. At ikalawa, ang buhay ay hindi lamang kalagayang bayolohikal; mayroon din itong dimensyong espiritwal at moral.

Ayon sa mga propesiya ng Daniel, ang kabiguan ng mga bansa na magtatag ng kapayapaan at kasiyahan, pagkatapos ng mapagmataas na pagsubok na magtayo ng tore ng Babel, ay bunsod ng kanilang pagnanasa na magkaisa laban sa Diyos, na Maylalang, na pagkatapos nito’y bumaba at ikinalat sila (Genesis 11:4–9). Sa pagpaalusyon sa kwento ng tore ng Babel, tinukoy ng propesiya ng Daniel ang katulad na pagkilos tungo sa pagkakaisa sa pagitan ng mga sekular at relihiyoso sa wakas ng kapanahunan: ang bakal (iyong sekular na kapangyarihan) ay susubuking makihalo sa putik (iyong kapangyarihang relihiyoso, ang Iglesya Romana). Sinasabi sa atin na, “Sa mga araw ng mga haring iyon ang Diyos sa langit ay magtatatag ng isang kaharian na hindi magigiba kailanman” (Daniel 2:44).

Sa Daniel 11:43, ang hari ng hilaga (kapangyarihang relihiyoso) ay sasamahan ng hari ng timog (kapangyarihang sekular) at magkasama silang tatayo laban sa bundok ng Panginoon na may layuning “pumuksa at lumipol ng marami” (Daniel 11:44). Pagkatapos, sinasabi sa atin ng propesiya na kagaya sa Daniel 2, ang kawakasan nito ay darating na walang makakatulong (Daniel 11:45 ihambing sa Daniel 2:45). Sa aklat ng Apocalipsis, ang pangitain ng digmaan ng Armageddon ay tumutukoy sa gayunding kilusan tungo sa pagkakaisa: ang mga hari ng lupa ay magtitipon laban sa kaharian ng Diyos (Apocalipsis 16:16). Ang paglalarawan sa propesiya ng palagiang pagbangon at pagbagsak ng mga bansa na magwawakas sa pagpasok ng kaharian ng Diyos na “mananatili magpakailanman” ay pagpapatibay ng iisang posibleng solusyon sa problema ng mga bansa. Tanging ang kaharian ng Diyos, na nangangahulugan ng pagpapanumbalik ng kalagayan sa Halamanan ng Eden, ang magdadala ng buhay na walang hanggan. Noon lamang, matutupad ang unang utos, at ang mga bansa ay pagagalingin mula sa kanilang mga sugat (Apocalipsis 22:2).

### Ikatlong Bahagi: Pagsasakabuhayan

**Mga Aral sa Pamumuno.** Noong malaman ni Nebukadnezar na magiging limitado ang kanyang paghahari doon lamang sa ulong ginto sa ibabaw ng estatuwa, nagpatayo siya ng estatuwa na gawa sa ginto. Anong mga aral ang matututunan natin sa halimbawa ni Nebukadnezar tungkol sa pangangailangan ng pagpapakumbaba sa pamumuno? Paano tayo tinuturuan ng kanyang kwento na hindi lamang tayo ang may kakayanan at handang gawin ang trabaho nang tama? Gayundin, ano ang itinuturo sa atin ng personal na kwento kapwa nina Nebukadnezar at Daniel tungkol sa pananampalataya (tiwala sa Diyos), kahit na hindi na tayo ang nangunguna?

**Aral sa Pulitika.** Sa wakas ng kapanahunan, magsasama ang mga tagapanguna upang palitan ang kaharian ng Diyos, na gaya ng ginawa ng mga tagapagtayo ng tore ng Babel. Paano kayo dapat na tumugon sa tukso na makipagsabwatan upang makakuha ng suporta para sa inyong mga pananaw? Basahin ang Daniel 3:8 at 6:4–13. Ano ang matututunan natin mula sa pagkakamali ng mga Caldeo na nagsabwatan laban kay Daniel upang kunin ang kanyang lugar? Paano natin matagumpay na mapaglalabanan na pahintulutan ang mga maniobrang pulitikal at personal na ambisyon at interes na mangibabaw sa katotohanan at katarungan?

**Aral sa Pananaw.** Ang problema sa mga hari sa lupa sa propesiya ni Daniel ay nakatuon sila sa kasalukuyan, Ang walang hanggan, ang darating na kaharian ng Diyos, ay hindi bahagi ng kanilang realidad. Umaangkop ito sa lahat ng aspeto ng buhay. Nagbigay ng babala si Ellen G. White, “Walang panukala sa negosyo o plano ng buhay ang maaaring maging maayos o kumpleto habang sumasakop lamang sa maiikling mga taon ng kasalukuyang buhay na ito,” Pagkatapos ay pinapayuhan niya ang mga taong “isama ang walang hanggan sa kanilang pagtutuos.”—Education, p. 145, Paano natin maiiwasan na gawin ang katulad na pagkakamali na ginawa ng mga hari sa lupa sa propesiya?

`Notes`