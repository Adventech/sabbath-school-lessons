---
title:  Daniel 2
date:   28/04/2025
---

Sa panahon ng pagkabihag sa Babilonia, sa pamamagitan ng propetang si Daniel, inihayag ng Diyos ang pinakanakahihikayat na mga paglalarawan na mayroon tayo tungkol sa ugnayan sa pagitan ng Kanyang bayan at ng mga kaharian ng sanlibutang ito. Hindi na nagsasarili ang Kanyang bayan; ngayo’y kanila nang aanihin ang mga kahahantungan ng kanilang mga pagpili. (At, marahil, ay matuto mula sa kanila?)

`Basahin ang Daniel 2:31–35, na nagbibigay ng malawakang pananaw ng kasaysayan ng sanlibutan hanggang sa kawakasan ng panahon. Anong mahahalagang katotohanan ang maaari nating matutunan mula sa nakamamanghang propesiyang ito?`

Sa katapusan ng ika-labingsiyam na siglo, marami ang may bagong pagtitiwala sa pagsulong ng sangkatauhan. Ang Eksposisyon sa Paris (1900), halimbawa na, ay napakalaking pagtatanyag ng optimismo tungkol sa hinaharap. Tiyak na sa lahat ng ating pagsulong sa teknolohiya at agham, marami sa pinakamasasamang suliranin ng sangkatauhan ay magwawakas! Sa pagpasok ng sangkatauhan sa ika-dalawampung siglo, mayroong laganap na optimismo sa mga intelektuwal na ang mga kaisipan ng Enlightenment—gaya ng pagsulong ng sangkatauhan at ng kapangyarihan ng pangangatuwiran—ay magpapasimula ng kamangha-manghang bagong kapanahunan para sa sangkatauhan.

Gayunman, ang Digmaang Pandaigdig I ay mabilis na sumira sa mga pangarap na iyon, at sa pagtatapos ng ika-dalawampung siglo, ay higit sa 200 milyong taong ang namatay dahil sa mga digmaan. Maaaring sumulong tayo sa aspetong teknolohikal, ngunit tiyak na hindi sa moralidad. Gaya ng gustong iparating ni Dr. Martin Luther King Jr. sa kanyang mga salita, mayroon tayong mga ginagabayang mga missile subalit ang mga tao nama’y naliligaw. At iyo’y nakakatakot na kombinasyon.

Maraming mga nag-aaral ng propesiya ang nakapansin na ang mga metal sa Daniel 2 ay kumikilos mula sa pinakamahal hanggang sa pinakamura: bumababa ang ginto tungo sa pilak, bumababa ang pilak tungo sa tanso, at bumababa ang tanso tungo sa bakal, hanggang sa magtapos tayo sa bakal at luwad.

Sinubukan ng ilang intelektuwal ng ika-labingsiyam na siglo, gaya nina Charles Darwin, Karl Marx, atbp., na kumbinsihin tayo na umuunlad ang sangkatauhan nang paitaas—na tayo’y umuunlad sa biyolohikal at panlipunang paraan. At bagama’t bumuti ang sangkatauhan sa ilang aspeto (kahit man lang sa pisikal na aspeto), sino ang umaasang bubuti ang hinaharap ng sanlibutan, ayon sa paraang ito’y pinaghaharian at pinamamahalaan sa kasalukuyan, na may optimismo tungkol sa kapayapaan, kaligtasan, at kasaganaan?

`Nagbabala si Jesus, “At makakarinig kayo ng mga digmaan at ng mga bali-balita ng mga digmaan. . . . Sapagkat maglalaban ang bansa sa bansa, at ang kaharian laban sa kaharian. Magkakaroon ng taggutom at mga lindol sa iba’t ibang dako” (Mateo 24: 6, 7). Sa kabila ng mga babalang ito, paano tayo magkakaroon ng kaaliwan mula sa pagkakabatid na tayo’y binalaan na tungkol sa mga bagay na ito?`