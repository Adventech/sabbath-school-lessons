---
title:  "Sa Mga Awit: Ikalawang Bahagi"
date:   24/05/2025
---

### Basahin Para sa Pag-aaral sa Linggong Ito

Awit 46; Jeremias 4:23–26; Awit 47:1–4; 1 Tesalonica 4:13–17; Awit 75; Apocalipsis 14:6–12.

> <p>Talatang Sauluhin</p>
> “Purihin Ka nawa ng mga bayan, O Diyos; purihin Ka nawa ng lahat ng mga bayan! Ang mga bansa nawa’y magalak at umawit sa kagalakan, sapagkat Iyong hahatulan na may katarungan ang mga bayan, at ang mga bansa sa lupa ay papatnubayan. Selah” (Awit 67:3, 4).

Kapag iniisip ang tungkol sa mga pangyayari sa huling araw, madalas ay nakapokus tayo sa mga hayop at kapangyarihan sa Apocalipsis. At, siyempre, mayroon silang malaking ginagampanan, at mahalaga ang gampaning ito. Kung hindi’y hindi na sana sila inilagay ng Diyos sa Biblia para maunawaan natin (tingnan ang Apocalipsis 1:3).

Ngunit, ang propesiya’y tungkol din sa mahahalagang usapin na may kinalaman sa kasalanan at pagdurusa, paghuhukom, tunggalian sa pagitan ng mabuti at masama, likas ng katarungan at kawalang katarungan, pang-uusig, at marami pa.

Tinatalakay din ng mga Awit ang mga usaping ito na may dakilang kalaliman, na sinasaliksik ang halos bawat posibleng emosyon ng tao—mula sa madilim na panglulupaypay hanggang sa di-mapigil na katuwaan. Nakikita natin ang Israel na naghahanda para sa pakikidigma laban sa mga pwersa ng kadiliman. Mababasa natin ang tungkol sa mga taong nakikipagbuno sa katanungang bakit hindi pinipigilan ng Diyos ang kasamaan sa higit na direkta at agarang paraan, isang katanungang walang pagdududang itinanong na nating lahat. Itinuturo tayo sa santwaryo para sa mga kasagutan, at mayroon ding pauli-ulit na panawagan mula sa Diyos bilang Maylalang. Hindi ba ang mga ito’y mga usapin at katanungan na tayo sa ating sariling kaligiran ay nakikipagpunyagi rin ngayon?

Siyempre—kaya nga magpapatuloy tayo sa pagbukas sa mga Awit upang marami pang matutunan tungkol sa mga mahahalagang katotohanang ito.

_*Pag-aralan ang liksyon sa linggong ito bilang paghahanda sa Sabbath, Mayo 31._