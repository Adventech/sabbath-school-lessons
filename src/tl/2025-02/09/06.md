---
title:  Upang Malaman ang Iyong Pagliligtas
date:   29/05/2025
---

`Basahin ang Awit 67. Paano tinutulungan ng himnong ito ng papuri ang iyong pag-unawa sa ginagampanan ng bayan ng Diyos sa Apocalipsis 14:6–12?`

Nakagawa ang mga inhenyero sa MIT ng isang bagong pintura na ginagawang halos hindi na nakikita ang mga bagay na pinipinturahan gamit ito. Gawa sa mga nanotube, ito’y maraming beses na mas maitim pa sa anumang maitim na materyales na nagawa. Nakakasipsip ng 99.995 na porsyento ng lahat ng nakikitang liwanag ang bagong materyales na ito. Kahit ang pinakamaliwanag na ilaw ay nabibigong ipakita ang mga bagay na tinakpan ng pinturang ito.

Nagsisimula ang Awit 67 sa pagsusumamo sa Diyos na “pagliwanagin nawa Niya ang Kanyang mukha sa atin, upang ang Iyong daan ay malaman sa lupa” (Awit 67:1, 2). Sa panukala ng pagliligtas, nagbigay ang Diyos ng daan para sa mga makasalanan na muling tanggapin sa Kanyang malapit at maluwalhating presensya na hindi nasusunog sa Kanyang kaluwalhatian; at kahit ngayon, sa buhay na ito, ginagawang posibleng krus ni Cristo na magningning sa atin ang mukha ng Diyos.

Ngunit mayroon pa: panukala ng Diyos na ating isalamin ang Kanyang liwanag sa nalalabing bahagi ng sanlibutan. Ito ang gawaing ibinigay sa Israel: dapat na maging bahay na dalanginan ang templo para sa lahat ng mga bansa: “Sila ay dadalhin ko sa aking banal na bundok, at pasasayahin ko sila sa aking bahay dalanginan. Ang kanilang mga handog na sinusunog at ang kanilang mga alay ay tatanggapin sa aking dambana; sapagkat ang aking bahay ay tatawaging bahay panalanginan para sa lahat ng mga bayan” (Isaias 56:7).

Sa Awit na ito, pinapaalalahanan tayo ni David na nais ng Diyos na ang Kanyang “daan ay malaman sa lupa, ang Iyong pagliligtas sa lahat ng mga bansa” (Awit 67:2). Sa kasamaang-palad, madalas na nabigo ang bayan ng Diyos sa gawaing ito. May ilang madilim na kabanata ang tala ng Israel sa Lumang Tipan, at gayundin ang tala ng iglesya Kristiyana sa loob ng huling dalawang milenya. Para bang pinintahan natin ang ating mga puso ng sobrang itim na bagay na natutuwa tayong sipsipin ang liwanag ng Diyos na hindi ito isinasalamin.

Kung minsan tinatrato natin ang panghuling-panahong kilusan ng Diyos na parang isang departure lounge na nakareserba para sa mga espiritwal na madalas bumayahe sakay ng eroplano, at tayo’y nakukuntentong ang iba pang bahagi ng sanlibutan ay kailangang umupo sa maingay at di-kumportableng gate lounge, na hindi handa para sa darating na paglalakbay. Subalit ang iglesyang nalabi sa Apocalipsis 14 ay hindi nakukontentong tumayo lamang sa Zion na kasama si Cristo, na naliligayahan sa Kanyang presensya. Bagkus, lumilipad sila sa buong lupa, na tinatawagan ang sanlibutan na sumama sa kanila sa banal na bundok ng Diyos.

`Anong mga obligasyon ang dapat nating maramdaman, bilang isang iglesya at bilang mga indibidwal, tungo sa pagtuturo sa iba ng mga katotohanang labis nating minamahal?`