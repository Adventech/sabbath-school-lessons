---
title:  Pag-asa sa Gitna ng Kaguluhan
date:   26/05/2025
---

Ang maraming mga salita sa aklat ng Awit ay simboliko, ngunit pagdating sa mga salitang tumuturo sa muling pagsasaayos ng planeta sa huli, mahirap paniwalaan na ito’y simboliko lamang. Ipinapaalala sa atin ng Awit 46 na ang pisikal na mundo ay maaapektuhan ng pagbabalik ni Cristo. Ngunit hindi lamang ang mga bato at dagat ang maaapektuhan; ang dakilang kasukdulan ng kasaysayan ng sanlibutan ay mangangahulugang pagkawasak ng mga makalupang kaharian—ang masasamang sistema ng pamahalaan ng taong naging sanhi ng labis na pagdurusa sa loob ng libu-libong taon.

Sa huli ang lahat ng mga kapangyarihang ito, at ang lahat ng kasamaan at pagdurusa na kanilang dinala sa sangkatauhan ay ganap na magwawakas.

`Basahin ang Jeremias 4:23–26. Ano ang sinasabi nito sa atin tungkol sa kapalaran ng sanlibutang ito, hanggang sa magkaroon ng “bagong langit at bagong lupa” (Apocalipsis 21:1)?`

Ipinapakita sa atin ng propesiya ng Biblia kung ano ang mangyayari sa sanlibutang ito. Ang pangitain ng Daniel 7, halimbawa na, ay ipinapakita sa atin ang isang mabagyong karagatan na pinagmumulan ng mga bansa sa sanlibutan. Humihihip ang mga hangin ng kaguluhan at digmaan sa ibabaw ng karagatang Hentil, na nagbubunsod ng sunud-sunod na makalupang kaharian, at wala ni isa man sa kanila ay makakalutas sa mga tunay na suliranin na hinaharap ng sangkatauhan. Ang mga pinuno ng sanlibutan na ating pinagkakatiwalaan ay laging makasalanan at makasarili na katulad din natin.

Wala sa mga kahariang ipinakita kay Daniel ang naging ligtas na tahanan para sa bayan ng Diyos (bagama’t mas mabuti ang ilan kaysa iba). Ngunit alam natin na mayroon tayong pagkamamamayan sa kaharian ng Diyos (Filipos 3:20), at sa ibabaw ng kaguluhan ng planetang ito ay may trono na hindi maaaring makilos (tingnan ang Ezekiel 1:26). Itinuro ni Jesus na ang sanlibutan ay magtutungo sa higit na kaguluhan habang nalalapit tayo sa sandali ng pagbabalik ni Cristo (Mateo 24), ngunit maaari tayong magtiis sa pananampalataya, sa kabila ng kalagayan ng ating planeta, dahil maaari nating malaman na hindi nawalan ng kontrol ang Diyos, at Kanyang tutuparin ang Kanyang mga pangako: “Ang mga bansa ay nagkagulo, ang mga kaharian ay nagpasuray-suray, binigkas Niya ang Kanyang tinig, ang lupa ay natunaw. Ang PANGINOON ng mga hukbo ay kasama natin, ang Diyos ni Jacob ay kanlungan natin” (Awit 46:6, 7). Sa panandalian, hindi maganda ang mga bagay-bagay. Sa matagalan? Iyon—salamat kay Jesus—ay ibang bagay.

`Walang pagdududang ang ating sanlibuta’y magulo at hindi mapipigilan. Paano makakatulong ang propesiya ng Daniel 7, halimbawa na, na makita natin na sa huli, magiging mabuti ang mga bagay para sa atin kung mananatili tayong matapat?`