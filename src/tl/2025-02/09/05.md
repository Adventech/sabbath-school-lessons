---
title:  Alak at Dugo
date:   28/05/2025
---

`Basahin ang Awit 75. Basahin din ang Mateo 26:26–29 at Apocalipsis 14:9–12. Ano ang inilalahad ng Awit na ito tungkol sa ilang mga usapin sa paghuhukom, at paano ba nakakatulong ang ibang mga talatang ito upang ating maunawaan ang mga usaping ito?`

Iniisip ng iba na maaaring kinanta ang Awit na ito sa mahimalang pagkakawasak ng hukbo ni Senakerib (2 Cronica 32; 2 Hari 19)—isang kwentong tila tumuturo sa huling pagkawasak ng masasama sa Apocalipsis 20. Nasa loob ng Banal na Lunsod ang bayan ng Diyos kasama ang kanilang matuwid na hari noong palibutan sila ng mga hukbo ng masasama, at ang mga ito’y winasak ng Diyos mismo.

Ang isang bagay na itinutuwid ng Diyos sa paghuhukom ay ang maling paggamit ng kapangyarihan na nagaganap sa ating nagkasalang sanlibutan. Ang mga nagkasalang tao ay hindi na namumuhay para sa iba, o para sa kaluwalhatian ng Diyos, kundi para sa sarili. Tayo ngayon, sa maraming kaparaanan, ay nabubuhay sa mga resulta ng paniniwalang walang kahulugan o moral na pamantayan sa sansinukob. Para magkaroon ng kahulugan, idiniin ng pilosopong si Friedrich Nietzsche na kailangan nating imbentuhin ito at magkunwaring umiiral ito sa sansinukob para sa ikabubuti natin. Kung magkagayon, ang bawat indibidwal ay kumikilos na para bang siya’y isang diyos.

(Maaaring maitanong na may katuwiran: Gaano kabuti naman ang idinulot ng pilosopiyang ito para kay Nietzsche mismo? Hindi maganda. Nabaliw siya, na hinimatay sa isang kalye sa Italya pagkatapos na subukang pigilan ang isang lalaki sa pagpalo sa isang kabayo. Pagkatapos ay ginugol niya ang sumusunod na 11 taon ng buhay sa kalagayang semi-catatonic bago siya mamatay noong 1900.)

Gaano man kasama ang mga problema, bilang mga mananampalataya pinaaalalahanan tayo na mamuhay na may pag-asa at huwag hatulan ang hinaharap sa pamamagitan ng mga kasalukuyang pangyayari. Madaling mawalan ng pag-asa habang nakikita nating dahan-dahang sinisira ang mga saligan ng sibilisasyon ng mga puso at isipan ng mga taong walang diyos, o nilang may mga pananaw tungkol sa Diyos na hindi matatagpuan sa Biblia. Kasalukuyan tayong nabubuhay sa kapanahunang ang mga pagpapahalagang moral, at maging mga bagay na pangunahin na tulad ng kasarian, lalaki o babae, ay inaatake, sa ilang bahagi ng sanlibutan. Ang ilang uri ng imoralidad, mga bagay na dati’y nakakahiyang banggitin kahit sa sarilinan, ngayo’y itinatanyag at pinapalakpakan pa sa publiko. Ganyan na kasama ang mga bagay-bagay.

`Bagama’t kailangang gawin natin ang ating bahagi na pabutihin ang buhay para sa iba, bakit mahalagang alalahanin na kakailanganin ang ganap na pagkawasak ng kasalukuyang sanlibutang ito at ang muling paglalang nito bago, sa huli, maging tama ang lahat ng mga bagay?`