---
title:  Isang Handang Saklolo sa Kabagabagan
date:   25/05/2025
---

`Basahin ang Awit 46. Anong mensahe ng pag-asa ang makukuha natin mula rito sa gitna ng kaguluhan ng buhay ngayon at sa nababatid nating magaganap sa lupa sa mga huling araw habang nagaganap ang malaking tunggalian dito?`

Parang tinatalakay ng Awit 46 ang isang temang matatagpuan natin sa aklat ng Hebreo: ang tungkol sa higit na mabuti. Si Jesus ay higit na mabuti kaysa sa Dakilang Saserdote sa lupa, mas mabuti ang Kanyang sakripisyo kaysa sa lahat ng mga hayop na iniaalay, at ang santwaryo sa langit ay higit na mabuti kaysa sa mga katulad na umiral sa lupa.

Ngunit iba ang pagtalakay ng Awit na ito. Hindi kinukuha ng may akda ang mabubuting bagay at inihahambing sila sa mga mas mabuting bagay; pinaghahambing niya ang mundong nasa rebelyon—at ang masasamang kinahinatnan na dala nito—sa pangako ng mga higit na mabubuting bagay na pinapanukala ng Diyos para sa atin.

Totoong ang Awit na ito’y puno ng pag-asa at pangako na kahit sa gitna ng mga kahapisan at pagsubok at pagdurusa at mga digmaan na ating hinaharap, sa huli’y kailangan nating “magsitigil at kilalanin ninyo na Ako ang Diyos” (Awit 46:10), at manahan sa katiyakan na darating ang araw na lahat ng ito ay magwawakas at ang Diyos ay “mamumuno sa lupa” (Awit 46:10).

Pansinin din kung ano ang nakasulat dito. “Kaya’t hindi tayo matatakot bagaman mabago ang lupa, bagaman ang mga bundok ay madulas sa puso ng dagat” (Awit 46:2).

Hindi maiiwasang hindi maalala ng isang tao ang mga tagpong magaganap sa Ikalawang Pagdating: “Ang langit ay nahawi na gaya ng isang balumbong nilululon, at ang bawat bundok at pulo ay naalis sa kanilang kinalalagyan” (Apocalipsis 6:14). At ito pa: “Na hinihintay at pinagmamadali ang pagdating ng araw ng Diyos, sapagkat ang kalangitan na nagliliyab ay matutupok, at ang mga sangkap ay matutunaw sa init” (2 Pedro 3:12). Ang ating mundo sa kasalukuyan, kasama ang lahat ng kasamaan na narito ay hindi mananatili nang walang hanggan, at ang bagay na susunod ay hindi halos maarok ng ating mga pag-iisip. Sa ngayon, gayunpaman, kailangan lang nating kumapit, mag-ingat sa pananampalataya at kumapit sa kapahayagan ng Diyos na mayroon tayo, lalo na kay Jesus sa krus.

`Gaano man kasama ang mga bagay dito sa mundo (at alam nating mas sasama pa ito), anong pag-asa ang kailangan mong hugutin mula sa iyong nalalaman tungkol sa kabutihan, kapangyarihan, at karakter ng Diyos (isipin: ang krus)?`