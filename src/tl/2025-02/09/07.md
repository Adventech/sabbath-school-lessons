---
title:  Karagdagang Kaisipan
date:   30/05/2025
---

Basahin ang Awit 133; Gawa 1:4–9; Apocalipsis 5:4–7.

“Sa panahon ng mga patriarka ang impluwensya ng Banal na Espiritu ay madalas na naipahayag sa tiyak na paraan, ngunit kailanma’y hindi sa lubusang paraan. Ngayon, bilang pagsunod sa salita ng Tagapagligtas, ang mga alagad ay dumalangin ukol sa kaloob na ito, at sa langit ay idinagdag ni Jesus ang Kanyang pamamagitan. Inangkin Niya ang kaloob ng Espiritu, upang ito naman ay maibuhos sa

Kanyang bayan”—Ellen G. White, The Acts of the Apostles, p. 37

Inatasan ang mga alagad na sumaksi para kay Cristo “hanggang sa kadulu-duluhang bahagi ng lupa” (Gawa 1:8), isang gawaing magpapahayag sa pagbabalik ni Cristo (Mateo 24:14). Ipinagpapatuloy natin kung ano ang kanilang sinimulan.

Noong sinabihan tayo ni Cristo na dalhin ang ebanghelyo sa sanlibutan, hindi Niya tayo iniwan upang isipin kung paano ito mangyayari. Pinamamahalaan ang gawain mula sa santwaryo: ginagabayan at binibigyang kalakasan Niya tayo. Ito’y gawain Niya, hindi sa atin: hinihilingan tayong sumunod sa Kanyang pangunguna. Mapapansin ninyong ganito ang ginawa nito sa Israel: hiniling ng Diyos na sumunod sila sa Kanyang mga tagubilin, at pagkatapos ay ginawa Niyang mangyari ang imposible. Gumagawa na ang Espiritu sa puso ng ating mga kapit-bahay; hinihilingan tayong maging naroon kapag dumating ang sandali para sa pagpapasya, upang atin silang maanyayahan na sumama sa bayan ng Diyos habang sila’y nakatayo kasama ng Kordero sa Zion. Hindi natin kailangang mag-imbento ng mga bagong pamamaraan, dahil hindi tayo kailanman namahala sa gawain.

**Mga Tanong Para sa Talakayan:**

`Maraming mga taong hindi pa naabot, bagama’t nagtungo na ang mensahe ng tatlong anghel sa buong mundo. Sa klase, talakayin kung paanong bilang isang iglesya higit na mabuti nating magagampanan ang gawaing ginagamit tayo ni Cristo upang tapusin. Paano natin matututuhan na huwag mawalan ng pag-asa bagaman totoo pa rin na napakaraming tao ang hindi nakarinig ng mga katotohanang ito sa mga huling araw?`

`Sa Apocalipsis 5, nasaksihan ni Juan na ibinigay ang balumbong may tatak sa Kordero dahil Siya’y karapat-dapat. Kapag binuksan ang mga tatak sa balumbon sa Apocalipsis 6, makikita nating malinaw ang kasaysayan ng iglesya ng Bagong Tipan na hinulaan hanggang sa katapusan ng kapanahunan. Mula sa paglalarawan na ito, anong mga aral ang matututunan natin tungkol sa paraang nilalayon ng Diyos na tapusin ang gawain?`

`Ano ang kasalukuyang mga kaganapan na nakikita natin sa mundo na maaaring madaling humantong sa kung ano ang alam nating darating sa Apocalipsis 13 at 14? Ano pa ang mga humahadlang?`