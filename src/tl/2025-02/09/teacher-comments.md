---
title:  Komento ng Guro
date:   30/05/2025
---

### Unang Bahagi: Pangkalahatang-ideya

**Susing Talata:** Awit 67:3, 4

**Pokus ng Pag-aaral:** Awit 46; 47, 67, 75

Noong nakaraang linggo, nakapokus ang mga piniling awit sa bayan ng Diyos sa panahon ng kawakasan, habang naghahanda sila para sa pagdating ng Panginoon. Ang aralin ay tungkol sa mga hamon at pakikipagpunyagi ng bayan ng Diyos. Ang mga hamon ay tungkol sa kanilang personal na buhay. Tinukoy ng mga awit ang pangangailangan para sa malalim at radikal na pagsisisi—isang ganap na pagbabago ng puso. Nagbabala rin ang mga piniling awit sa bayan ng Diyos, bilang komunidad ng pananampalataya, tungkol sa panlabas na kaaway, na sa mga sandali ng malupit na pang-uusig ay nagdala ng di-matiis na paghihirap sa kanila. Sa linggong ito, ang apat na napiling mga awit ay dadalhin ang ating pansin sa Diyos mismo. Ilalahad ng unang awit ang Diyos sa atin bilang “ating kanlungan,” na umaaliw sa atin at pinapanatag ang ating kalooban, na nagpapalapit sa Kanya sa atin bilang siyang magdadala ng “saklolo” sa panahon ng “kabagabagan” (Awit 46:1).

Gigisingin ng ikalawang awit ang ating mga puso na dahil dito’y magdiriwang tayo dahil ang Diyos na “ating Hari . . . ay Hari ng buong lupa” (Awit 17:6, 7). Pagtitibayin ng pangatlong awit ang mga damdaming ito, na magiging pasasalamat dahil sa wakas ay tumugon ang Diyos sa ating pag-iyak. Ang Diyos ay hindi na lamang Diyos na sa Kanya’y inuulit natin ang ating mga kahilingan, na humihingi ng Kanyang pagtubos. Ang Diyos ay hindi na lamang Diyos na sa Kanya’y umaangal tayo, na naglalabas ng ating pagkasiphayo dahil “sa dako ng katarungan ay mayroon ding kasamaan” (Ecclesiastes 3:16). Sa huli, ang Diyos ay siyang Hukom na magdadala ng katarungan sa sanlibutan at sa huli ay magpapanumbalik ng kaayusan (Awit 75:7, 10). Ang ika-apat, at huling, awit ay kaganapan ng pagpapala ng pari. Naroon ang Diyos, na puno ng mga pagpapala ng kahabagan, sa gitna ng Kanyang bayan (Awit 67:7).

### Ikalawang Bahagi: Komentaryo

**Awit 46: Ang Diyos ang Ating Kanlungan.** Iniuugnay ang awit na ito sa “mga anak ni Korah,” na mga Levita (1 Cronica 6:16, 22) na may pananagutan para sa musika ng templo. Ipinapaliwanag ng impormasyon na ito ang reperensya sa templo bilang “banal na tahanan ng Kataastaasan” (tingnan sa Awit 46:4). Ayon sa awit, ang mga panganib na kinakaharap dito ay may dalawang likas. Hindi lamang sila may likas na kaayusan, na tulad ng isang lindol na kosmiko na may mga elementong panlupa at pantubig. Pati mga bundok ay naaalog (Awit 46:3), at itinatapon ang mga bundok sa gitna ng dagat (Awit 46:2). Ang mga panganib ng kataklismo ay dahil din sa marahas na paglusob ng mga kalaban na tao, na tulad ng makikita natin sa pariralang “ang mga bansa ay nagkagulo.” Kinikilos ng kanilang galit ang paralel na pagkilos na nagwawakas sa pagbagsak ng lahat ng mga kaharian ng lupa (Awit 46:6).

Ang bayan ng Diyos, ang mga unang biktima ng dobleng kapahamakan na ito, ay kinilala na silang mga tagapagsalita sa awit, na naglalaman ng kanilang reaksyon sa kapahamakan sa huling araw: “hindi tayo matatakot” (Awit 46:2). Sa dobleng paglusob mula sa kalikasan at sa mga bansa, tumutugon ang bayan ng Diyos ng dobleng depensa mula kapwa sa kalikasan at sa Diyos. Sa isang banda, ang ilog mula sa lunsod ng Diyos ay nagdadala ng kasiyahan (Awit 46:4). Pinapaalala ng umaagos na ilog na ito ang mga nagpapagaling na tubig na umaagos mula sa Bagong Jerusalem at ang mga ilog na umagos mula sa Halamanan ng Eden (Genesis 2:10). Muing nagpapakita ang katulad na larawan sa aklat ng Apocalipsis upang ilarawan ang Bagong Jerusalem (Apocalipsis 22:1). Sa kabilang banda, ang Diyos mismo ang sangkot: ang Diyos na nakatayo sa gitna ng banal na lunsod (Awit 46:5) ay tinatawag na “ating saklolo,” na kinikilala bilang “kanlungan at kalakasan” sa panahon ng kabagabagan (Awit 46:1). Pansinin ang pang-kosmikong pagkakasundo sa pagitan ng Diyos ng paglalang at ng kalikasan: ang Diyos ang pumipigil sa mga elemento, na tulad ng ginawa ni Jesus sa dagat (Mateo 8:27). Ang paghaharap na pang-kosmiko ay tumutukoy sa mga huling kaganapan ng malaking tunggalian, na paghaharapin ang kampamento ng Diyos na kinakatawan ng banal na bundok (ang makalangit na Zion) laban sa mga bansa. Mababatid sa awit ang pangitain ng propesiya sa huling araw tungkol sa huling labanan sa kasaysayan ng tao, ayon sa pagkakalarawan nito sa Daniel 11:45 at Apocalipsis 16:16. Nagtatapos ang awit sa katiyakan ng presensya ng Diyos na “kasama natin” (Awit 46:11).

**Awit 47: Ang Diyos ay Ating Hari.** Ipinagpapatuloy ng Awit 47 ang pag-asa na ipinagdiwang sa naunang awit. Siya ring may akdang Levita mula sa mga anak ni Korah ang umaawit tungkol sa tagumpay ng Diyos ng Zion. Ang Diyos ng templo ay nakaupo sa Kanyang trono, na nasa Zion. Ngayong nakamit na ang tagumpay, ang ganap na pagwawagi, laban sa kaaway, pinupuri ang Diyos bilang Hari. Ang awit na ito ay kasama sa serye ng mga awit na tinatawag na “mga maharlikang Awit” o “mga Awit ng pag-upo sa trono,” na makikilala sa pangkalahatang papuri sa Diyos bilang Hari (tingnan sa Awit 93, 96–99).

Kapansin-pansin na ginamit ang Awit 47 sa liturhiya ng mga Judio na Rosh Hashanah (Bagong Taon), ang unang araw ng unang buwan sa kalendaryo ng mga Judio, Tishri. Ang pag-ihip sa mga trumpeta na nabanggit sa Awit 47:5 ay nagsisilbi bilang batayan ng pagpapatunog ng mga shofar sa araw na iyon, upang ipagdiwang ang pag-asa na isang araw maghahari ang Diyos sa lahat ng mga bansa. Gayundin, ang mga bansa na ngayon ay nagpupuri sa Diyos ay sila ring mga bansa na nagapi sa digmaan (Awit 47:3). Tinutukoy ng aklat ng Apocalipsis ang ganito ring pangyayari kapag binabanggit nito ang tungkol sa “pagpapagaling sa mga bansa” (Apocalipsis 22:2). Sa matandang Israel, ang salitang “bansa” (goyim) ay tumutukoy sa mga kalaban ng Israel. Ngayon, sa bagong kapaligirang ito, hindi na kinikilala ang mga bansa na laban sa bayan ng Diyos. Ngayon ay mayroon na silang bahagi sa bayan ng Diyos.

Ginagamit ang kaganapan ng Exodo bilang template upang magmungkahi, sa paraang espiritwal, ng pagsakop ng bagong Canaan. Ang mga paralel na pahayag na “pamana” at “kaluwalhatian ni Jacob” (Awit 47:4) ay tumutukoy sa pagsakop sa Lupang Pangako, na kasama ang mga nakapalibot na mga bansa na nasakop na nila (tingnan ang Deuteronomio 32:8). Nagtatapos ang awit sa pangitain sa huling araw tungkol sa Israel, at lahat ng mga bansa sa sanlibutan, na kumikilala sa paghahari ng Diyos.

**Awit 75: Ang Diyos ang Ating Hukom.** Ang Awit 75 ay di-malilimutan dahil sa tatlong impresibong larawan na ginamit upang ipahiwatig ang tatlong aksyon ng Diyos sa paghuhukom. Una, naroon ang larawan ng pag-alog sa lupa, na nadurog at nawala ang lahat ng mga saligan nito (Awit 75:3). Para bang inilalarawan ng awit ang ating sanlibutan ngayon, na puno ng kaguluhan at kawalan ng kaayusan, isang sanlibutan na nawalan ng lahat ng katatagan at mga puntong moral, o haligi, ng pagbabatayan ng pagkilos. Pinaaalalahanan ng Diyos, bilang Hukom, ang Kanyang bayan na Kanyang ipanunumbalik ang katatagan ng mga “haligi” (Awit 75:3).

Ang pangalawang larawan ay isang kopa na puno ng napakatapang na alak na ibinubuhos ng Diyos sa masasama. Iniinom ng masasama ang alak na ito (Awit 75:8). Katulad nito, madalas na tinutukoy ng aklat ng Apocalipsis ang kopa ng poot ng Diyos (Apocalipsis 14:10; 16:19; 18:6).

Ang pangatlong larawan ay mga sungay (Awit 75:10). Ang mga sungay ay simbolo ng kapangyarihan at dignidad (Bilang 23:22; Daniel 7:8).

Sa bawat yugto, nagdadala ng katarungan ang paghuhukom ng Diyos sa komunidad na nabaluktot. “Ibinababa” ng Diyos ang mapagmataas na masasama na “nagtataas” ng kanilang sungay (Awit 75:5, 10). Itinataas din ng Diyos ang matuwid na ang kanilang sungay ay ibinagsak (Awit 757:10). Ipinapanumbalik ng banal na Hukom ang kaayusan na binaliktad ng mga kapangyarihan ng kasamaan.

Ang katulad na pag-asa ay ipinangako sa aklat ng Ecclesiastes. Pagkatapos na ikalungkot ang pagbabaliktad ng kaayusan sa lupa, umaasa si Solomon na “Hahatulan ng Diyos ang matuwid at ang masama; sapagkat nagtakda siya ng panahon sa bawat bagay at sa bawat gawa” (Ecclesiastes 3:17 ihambing sa Ecclesiastes 12:14). Sa pag-uulit ng damdaming ito, nagsasalita ang anghel ng Apocalipsis 14 tungkol sa katulad na dobleng paghuhukom. Sa isang banda, ipinapangako ng anghel na silang sumasamba sa hayop, na kumakatawan sa mapandayang iglesya, “ay iinom din naman ng alak ng poot ng Diyos” (Apocalipsis 14:10). Sa kabilang banda, silang sumasamba sa Panginoon ng Paglalang ay inilarawan bilang “mga tumutupad sa mga utos ng Diyos, at humahawak ng matatag sa pananampalataya ni Jesus” at “sila’y magpapahinga sa kanilang mga gawa” (Apocalipsis 14:12, 13).

**Awit 67: Ang Diyos ang Ating Pagpapala.** Ang Awit 67, na tumatapos sa ating serye ng mga awit, ay isang panalangin, na gaya ng ipinapakita ng mga jussive na pandiwa na naghahayag ng kahilingan ng humihingi: “upang ang iyong daan ay malaman sa lupa” (Awit 67:2 ihambing sa Awit 67:3, 5, 6, 7). Isinasalamin ng panalangin para sa pagpapala na ito ang bendisyon ni Aaron: “tayo’y pagpalain, at pagliwanagin nawa niya ang kanyang mukha sa atin” (Awit 67:1 ihambing sa Bilang 6:23–26). Bagama’t hindi hayagang ipinapakilala ang tagapagsalita, ang superskripsyon na tumutukoy sa pinuno ng musika at pagbanggit sa bendisyon ng pari ay nagmumungkahi na ito’y isang pari na nangunguna sa isang kongregasyon. Natatangi ang panalangin na ito dahil sa sakop nitong pang-sansinukob. Nagsisimula ang awit sa panawagan para sa pagbendisyon sa sarili: “sa atin” (Awit 67:1), at pagkatapos ng kahilingan na ang daan ng Diyos “ay malaman sa lupa . . . sa lahat ng mga bansa” (Awit 67:2), umaabot ang panalangin sa lahat ng mga bansang nahikayat. Nasa pananaw ng awit na ito ang katuparan sa huling araw kung kailan ang lahat ng mga bansa, at hindi lamang ang Israel, ay makinabang sa bendisyon ng Diyos. Matutupad lamang ang panalangin na ito sa “Bagong Jerusalem,” kung saan “hindi nangangailangan ng araw, o ng buwan man, upang magbigay liwanag sa kanya” (Apocalipsis 21:23).

### Ikatlong Bahagi: Pagsasakabuhayan

Hindi natin kailangang maghintay sa darating na pang-uusig sa huling araw bago tayo makadama ng ating pangangailangan para sa pagkanlong ng Diyos ngayon. Ang lahat ng uri ng kasalukuyang paghihirap ay ginagawa tayong karapat-dapat para sa pangangailangang ito at mga pagkakataon na maranasan ang saklolo ng Diyos. Sa mga sandali ng kahirapan, maaaring maramdaman nating tayo’y nanganganib mula sa ating mga kasamahan o ating kaibigan na hindi katulad sa ating pananampalataya at maaari pa ngang kinukutya tayo at nakikipagsabwatan sila laban sa atin. O maaari ring tayo’y naghihirap dahil sa karamdaman, kabiguan sa isang egsamen sa eskwelahan, kakulangan ng pera o kasiguraduhang pinansyal, at kalumbayan. Maaaring maging mga pagkakataon ang anuman sa mga ito na maranasan ang pagsaklolo ng Diyos. Tanging ang Diyos lamang ang makapagbibigay sa atin ng tulong na kailangan natin para makalusot sa kahirapan. Tanging siya lamang ang makapagbibigay sa atin ng kalakasan upang magtiyaga sa kahirapan.

Ang kaisipan ng pagiging “maharlika” ay hindi angkop sa ating makabagong kabuhayan. Ngunit ito’y mahalagang kaisipan na makakatulong sa atin sa mga nakakahiyang kalagayan upang tayo’y hindi makadama ng kawalang pag-asa: inaaruga tayo ng dakilang Hari ng buong lupa. Bilang Kanyang mga anak, hindi magtatagal ay mamanahin natin ang Kanyang pangako.

Habang dinadanas natin ang mga kaguluhan at kawalang katarungan, maaari tayong magbulay-bulay sa sumusunod na linya mula sa Ecclesiastes: “ang takbuhan ay hindi para sa matutulin . . . kundi ang panahon at pagkakataon ay nangyayari sa kanilang lahat” (Ecclesiastes 9:11). Ang obserbasyon na ito ng likas na kawalang katarungan ng buhay ay dapat na magpaalala sa atin ng mekanismo ng biyaya. Hindi tayo karapat-dapat sa kabutihan at kahabagan ng Diyos na ating tinanggap. Kaya’t kailangan nating umasa sa biyaya ng Diyos. Ang liwanag ng Diyos ay atin nang liwanag, ngayon at dito. Paano natin matatanggap at ikasisiya ang regalo ng Diyos ng kahabagan sa ating buhay ngayon at lumakad na may pagtitiwala at kasiyahan habang naglalakbay tayo sa Kanyang liwanag?

`Notes`