---
title:  Si Ciro, ang Pinahiran
date:   26/06/2025
---

Noong kubkubin ni Ciro ang lunsod ng Babilonia, natapos na ang mga taon ng pagkakabihag ng bayan ng Diyos, at pinahintulutan sila ng mga taga-Persia na bumalik sa lupang pangako at muling itayo ang templo. Sa ilalim ni Ciro, naging pinakamalaking imperyo sa kasaysayan ang imperyo ng Persia, na mayroong tinatawag ni Tom Holland na “pinakamalaking koleksyon ng mga teritoryo na nakita ng sanlibutan.”—Tom Holland, Dominion Basic Books, Kindle Edition, p. 25.

Katulad ng nakasanayan ng mga taga-Persia, tinawag pa nga si Ciro na “Dakilang Hari” o “Hari ng mga hari.”

Inaanino ni Ciro ang magaganap kapag bumalik si Cristo para sa Kanyang iglesya: Siya ang Hari na nagmumula sa silangan (ihambing sa Mateo 24:27), na nakikidigma laban sa Babilonia, at pinalalaya ang Kanyang bayan upang makatakas sa Babilonia sa huli at makabalik sa lupang pangako. (Tingnan ang Apocalipsis 19:11–16). Ito ang dahilan na tinutukoy ng Diyos si Ciro na “Kanyang pinahiran” (Isaias 45:1); hindi lamang pinalaya ng kilalang taga-Persia na ito ang bayan ng Diyos, ang kanyang kampanya laban sa Babilonia ay larawan din ng ikalawang pagbabalik ni Cristo.

`Basahin ang 2 Cronica 36:22, 23. Sa anong mga paraan inihahalintulad ng kwento ni Ciro ang kay Nebukadnezar? Sa anong paraan sila nagkakaiba? Ano ang kahalagahan ng pahayag? Paano nito naapektuhan ang buong unang pagdating ni Jesus ilang siglo kalaunan?`

Ang orihinal na pagkakasunud-sunod ng mga aklat ng Lumang Tipan ay nabago sa ating kapanahunan upang magwakas sa Malakias, ngunit noong una, dito nagwakas ang Lumang Tipan—sa pahayag ni Ciro. Ang susunod na kabanata sa kanon ng Kasulatan ay ang Mateo, na nagsisimula sa pagkapanganak ni Cristo, na siyang inaaninuhan ni Ciro. Isasagawa ni Ciro ang muling pagpapatayo ng templo sa lupa; papasinayan ni Jesus ang Kanyang ministeryo sa santwaryo sa langit—na humahantong sa Kanyang pagbabalik at ating paglaya.

Si Ciro, siyempre, ay hindi perpektong kinatawan ni Cristo; walang larawan na perpekto ang pagkakalinya sa inaaninuhan, at kailangan nating mag-ingat na huwag bumasa ng sobra sa bawat maliit na detalye. Gayunpaman, kumikilos siya sa malawakan bilang larawan ng “Tagapagligtas.”

Nakakatuwang gagamit ang Diyos ng isang haring pagano sa ganitong kapansin-pansing paraan upang tuparin ang Kanyang kalooban. Ibig sabihin, sa kabila ng mga panlabas na kalagayan, paano natin matututunan ang katotohanan, na sa pangmatagalan, tutuparin ng Panginoon ang mga pangyayari sa huling araw ayon sa inihula?