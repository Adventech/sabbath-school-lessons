---
title:  Mga Larawan ng Kawakasan
date:   21/06/2025
---

### Basahin Para sa Pag-aaral sa Linggong Ito

Mateo 12:38–42; Jonas 3:5–10; Apocalipsis 18:4; Daniel 5:1–31; Apocalipsis 16:12–19; 2 Cronica 36:22, 23.

> <p>Talatang Sauluhin</p>
> “Kanyang sinabi sa kanila, ‘Ako’y isang Hebreo. Ako’y may takot sa PANGINOON, sa Diyos ng langit na gumawa ng dagat at ng tuyong lupain’” (Jonas 1:9).

Ang linggong ito ang magiging huling tingin natin sa mga salaysay na nakakatulong na paliwanagin ang ating pag-unawa sa mga pangyayari sa huling araw. Ngayo’y titingin tayo sa misyon ni Jonas sa Ninive; sa pagbagsak ng Babilonia at sa pagbangon ni Ciro, ang haring taga-Persia na nagpalaya sa bayan ng Diyos at nagpahintulot sa kanilang bumalik sa lupang pangako.

Katulad sa ibang mga kwento na ating sinuri, ang mga makasaysayang salaysay na ito ay nagkaroon ng malalim na kahulugan para sa bawat henerasyon. Ngunit mayroon din silang tanging kahalagahan sa huling mga salinlahi na nabuuhay bago ang pagbabalik ni Cristo. Ibig sabihin, maaari tayong makahukay mula sa mga makasaysayang tala na ito ng iba’t ibang elemento na makakatulong sa ating maunawaan ang tinatawag nating “katotohanan para sa kasalukuyan.”

Kasabay nito, kailangang alalahanin natin ang isang bagay para sa lahat ng mga kwentong ito na tila umaanino sa mga pangyayari sa huling araw: kailangang maging maingat tayo na tumingin sa malalawak na tema at alusyon at huwag subuking himayin ang bawat detalye hanggang makabuo tayo ng mga kaisipang kakatwa sa propesiya. Katulad sa mga talinghaga ni Jesus, kailangang hanapin natin ang mga pangunahing punto at mga prinsipyo. Hindi dapat na gatasin ang bawat detalye sa pag-asang makahanap ng nakatagong katotohanan. Bagkus, kailangang hanapin natin ang mga balangkas, ang mga prinsipyo; at mula sa mga ito’y makakatuklas tayo ng mga elementong mahalaga para sa huling araw.

_*Pag-aralan ang liksyon sa linggong ito bilang paghahanda sa Sabbath, Hunyo 28._