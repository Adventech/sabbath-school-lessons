---
title:  Ang Atubiling Propeta
date:   22/06/2025
---

Ang kwento ni Jonas (tingnan ang Jonas 1–4), bagaman maikli, ay naghahatid ng malaking impluwensya. Maraming mga mananampalataya ang nakatagpo ng mga pagsasalamin ng kanilang sarili sa propetang ito na nag-aatubili. Naglalaman din ang salaysay ng nakagugulat na mga pahiwatig ng mga mangyayari sa hinaharap.

`Basahin ang Mateo 12:38–42. Aling mga bahagi ng kwento ni Jonas ang tinutukoy ni Jesus habang kinakausap Niya ang mga eskriba at Fariseo? Anong mga aral tungkol sa paghuhukom ang matatagpuan sa Kanyang mga sinasabi?`

Sinabi ni Jesus na Siya’y higit na dakila kay Jonas. Batid Niyang ang pagtungo sa sanlibutang ito’y mangangahulugan ng krus, ngunit dumating pa rin Siya upang “hanapin at iligtas ang nawala” (Lucas 19:10). Gumugol si Jonas ng tatlong araw sa loob ng malaking isda dahil sa sarili niyang mga kasalanan; gumugol si Jesus ng tatlong araw sa libingan dahil sa atin. Iyon ang kinailangan upang iligtas ang mga nawaglit.

Ngayon, kilala natin si Jonas bilang propetang nag-aatubili, na ayaw pumunta sa Ninive. Mula sa pananaw ng tao, madali itong intindihin: ang mga Asiryano ay namamahala sa isang malupit na rehimen. ng mga mural ng Asirya ay punô ng mga eksena ng di-pangkaraniwang kalupitan: ng mga taong nasakop ay pinapatay sa pinakamalupit na paraan. Sino ang magnanais na harapin ang pag-asang mangaral ng pagsisisi sa kanilang kabisera?

May mahalagang sandali sa kwento na maaaring tumuro sa kilusang nalabi sa huling araw: noong tinanong si Jonas kung sino siya, sumagot siya, “Ako’y isang Hebreo. Ako’y may takot sa PANGINOON, sa Diyos ng langit na gumawa ng dagat at ng tuyong lupain”—isang pahayag na katulad ng mensahe ng unang anghel (Jonas 1:9; Apocalipsis 14:7). Sa totoo lang, ang kanyang pagdidiin sa Panginoon bilang “gumawa ng dagat at ng tuyong lupain” ay, siyempre, tumuturo sa Kanya bilang Maylalang. Saligan ang katunayang ito sa dahilan ng ating pagsamba sa Kanya, at ang pagsamba ay mahalaga sa mga pangyayari sa huling araw.

Tayo rin ay inatasang mangaral ng isang mensaheng hindi popular sa espiritwal na Babilonia. Ang sabihing “Magsilabas kayo sa kanya, bayan Ko” (Apocalipsis 18:4) ay pagsasabi sa sanlibutan na kailangan nilang magsisi—isang mensaheng palagi nang humihimok ng negatibong tugon mula sa maraming tao—kahit na ihatid sa pinakamabait na paraan. Sino sa atin ang hindi nakatanggap ng negatibo, o palaban pa nga, na tugon habang nangangaral? Kasama talaga ito sa trabaho.

`Gaano karaming Jonas ang nakikita ninyo sa inyong sarili? Paano ninyo malalagpasan ang ganitong saloobin?`