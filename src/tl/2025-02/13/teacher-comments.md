---
title:  Komento ng Guro
date:   27/06/2025
---

### Unang Bahagi: Pangkalahatang-ideya

**Susing Talata:** Jonas 1:9

**Pokus ng Pag-aaral:** Mateo 12:38–42; Jonas 3:5–10; Apocalipsis 18:4; Daniel 5:1–31

Dahil ang Biblia ay talagang tungkol sa kaharian ng Diyos, ang pinakamahalagang mensahe nito ay kumikiling tungo sa kawakasan at sa makalangit na kaharian ng Diyos. Pinatototohanan at inilalahad ang eskatolohikal na paglilinaw na ito sa mga propesiyang apokaliptik ng Biblia, na malinaw at hayagang naglalahad ng tanawin sa huling araw. Matatagpuan din ang pahayag na ito sa ibang bahagi ng Kasulatan sa pamamagitan ng mga tiyak na kaganapan ng paghuhukom at kaligtasan na magaganap sa huling kapanahunan.

Sa aralin para sa linggong ito, pinili natin ang tatlo sa mga pangyayaring ito na may isang katangiang matatagpuan sa lahat: nagaganap silang lahat sa wakas ng kasaysayan ng biblikal na Israel at sangkot ang mga Hentil, ang “mga bansa” (ihambing sa Genesis 12:3; 22:18). Ang unang kaganapan ay dramatiko: ito ang paghatol at pagsisisi ng buong bayan ng Ninive, pagkatapos ng sapilitang kampanya ng pangangaral ng propetang si Jonas. Ang pangalawang pangyayari ay malungkot: ito ang paghatol at pagtangging magsisi ni Belshasar na nagtatapos sa pagkawala ng kanyang kaharian. At ang pangatlong pangyayari ay maluwalhati: ito ang kaligtasan ng bayan ng Diyos, salamat sa kontribusyon ng taga-Persia na si Haring Ciro. Nakakagulat na ang mga panahon ng kawakasan ay pagkakataon para sa kaligtasan ng mga bansa, na sa wakas ay sasama sa Israel; ngunit ito’y ayon sa kosmikong katangian ng sandaling eskatolohikal, ayon sa hula ni Pablo: “hanggang makapasok ang buong bilang ng mga Hentil. Sa ganoon ang buong Israel ay maliligtas” (Roma 11:25, 26).

### Ikalawang Bahagi: Komentaryo

**Ang Kahatulan ng Ninive.** Sinasabi sa atin ng propetang si Jonas, ang misyonerong Israelita sa bayan ng Ninive, ang kwento ng kanyang tagumpay-kabiguan. Tinawagan siya ng Diyos na umalis mula sa kanyang lugar sa Gath Hepher (2 Hari 14:25), isang maliit na bayan sa hilagang bahagi ng matandang Israel noong panahon ni Jeroboam II, noong ika-walong siglo b.c. (785 b.c.). Inilalarawan ang panahon na ito sa aklat ng mga Hari bilang masamang panahon para sa Israel, na ginising ng kanilang kawalang katapatan ang galit ng Diyos laban sa kanila (2 Hari 13:3). “Ngunit hindi sinabi ng PANGINOON na Kanyang papawiin ang pangalan ng Israel mula sa silong ng langit” (2 Hari 14:27). Bagkus, “iniligtas sila” ng Diyos mula sa kaaway (2 Hari 14:27).

Nakapagtataka na sa panahon na ito, kung kailan hindi tapat ang Israel, ay tinawagan ng Diyos si Jonas upang magtungo sa Ninive, mangaral sa mga mamamayan nito, at udyukan silang magsisi. Sinasabi sa atin ni Jonas na nagsisi nga ang buong lunsod, na kanyang labis na ipinanlumo. Labis na ikinabahala ni Jonas ang panawagan ng Diyos sa misyon na anupa’t tumanggi siyang sumunod. Imbes na maglakbay pahilaga tungo sa Ninive, ayon sa tagubilin ng Diyos, pinili ni Jonas na maglakbay patimog tungo sa Joppa, at pagkatapos ay bumaba sa Tarsis.

Sinasabi sa atin ng aklat ng Jonas, kung gayon, kung paano napunta si Jonas sa tiyan ng malaking isda, na iniluwa siya sa lupa (Jonas 2:10). Inaalala si Jonas bilang iyong propeta na nilunok ng malaking isda dahil tumanggi siyang balaan ang lunsod ng Ninive tungkol sa paghatol ng Diyos. Nakapagtataka na ang lenggwaheng cuneiform ng mga taga-Ninive ay iningatan ang alaala ng himalang ito: ang repersentasyon sa cuneiform ng pangalang Ninive ay nangangahulugang “malaking isda sa lunsod.” Para bang ang pinakapangalan ng lunsod mismo ang nagmumungkahi sa ginawa ng Diyos, na nabigo sa sarili Niyang bayan, upang iligtas ang isang bansang Hentil na magiging higit na tumutugon sa Kanyang kahabagan.

Lalo pang nakakawili na pagkalipas ng 150 taon muling dinalaw ang lunsod ding ito ng Ninive ng propetang si Nahum na naghatid ng mensahe ng kapahamakan sa mga mamamayan nito dahil sa kanilang kasamaan. Magandang ilustrasyon ang mga kasong ito kung paano pinakikitunguhan ng Diyos ang Kanyang bayan at ang mga bansa. Makikita nating malinaw sa kanila kung paanong nagbibigay ang Diyos ng biyaya sa mga makasalanan at kung paanong pinaparusahan pa rin Niya ang mga ito dahil sa kanilang mga kasalanang hindi itinatakwil.

**Ang Paghatol kay Belshasar.** Ang kwento ng paghatol sa hari ng Babilonia na si Belshasar ay sumusunod sa kwento ng paghatol kay Nebukadnezar at kanyang pagsisisi, na para bang nilalayon ng may akda ng Biblia na ipakita ang pagkakaiba ng dalawang hari ng Babilonia. Samantalang parehong mapagmataas at kapwa sila nagkasala laban sa Diyos, hindi sila tumanggap ng magkatulad na hatol. Pinatawad si Nebukadbezar, at nagtatapos ang kabanatang nag-uulat ng kanyang karanasan sa kanyang awit ng papuri sa Diyos, na may kapangayarihang magbaba sa mga lumalakad na may kapalaluan (Daniel 4:37). Sa kabilang banda, tumangging magsisi si Belshasar na nakababatid sa karanasan ng kanyang ama (Daniel 5:22). Taliwas dito, sadya niyang inuulit ang pag-agaw ni Nebukadnezar sa kapangyarihan ng Diyos (tingnan sa aralin 5 at 12) at hinigitan pa niya ang kasamaan ng kanyang ama. Samantalang nilayon lamang ni Nebukadnezar na dalhin ang mga sisidlan ng templo sa sarili niyang templo, uminom si Belshasar, at nalasing, mula sa mga sisidlang ito. Nasiyahan si Nebukadnezar sa pag-alis sa ibang mga metal ng istatuwa (tingnan sa Daniel 3) at iniwan lamang ang ginto, na kumakatawan sa kanya. Sa wakas, nabatid niya ang kanyang kamangmangan at nagbigay ng papuri sa Diyos ng langit na “nabubuhay magpakailanman” (Daniel 4:34).

Si Belshasar, sa kabilang banda, ay pinupuri ang lahat ng mga diyos na kinakatawan ng mga metal na ito (Daniel 5:4). Sinasadya niyang ininsuto ang Diyos. Sa sandali ng kanyang pagpuri sa mga diyus-diyosan lumabas ang isang kamay sa puting pader at isinulat ang hatol ng Diyos laban sa kanya.

Kahit ang angkop na pagtatapos ng kwento ng bawat hari ay nagpapakita ng pagkakaiba sa kanila. Si Nebukadnezar, na napilitang gumapang sa lupa na gaya ng hayop bilang resulta ng paghatol ng Diyos laban sa kanyang pagmamalaki, ay nabawi ang kanyang katayuan. Pagkatapos ang kanyang “kadakilaan at kamahalan” ay ibinalik sa kanya (Daniel 4:36). Si Belshasar, na nakaupo sa trono na nakatitiyak sa kanyang sariling katayuan, ngayon ay hindi makatayo at hindi makontrol ang kanyang sarili, nag-uumpugan ang kanyang mga tuhod: “ang hari ay sumigaw nang malakas” (Daniel 5:7). Tinawag ng hari ang kanyang mga pantas at humingi ng tulong, sapagkat hindi niya mabasa ang isinulat ng mahiwagang kamay sa pader. Ngunit kahit ang kanyang mga pantas ay hindi maintindihan ito.

Pagkatapos ay dumating ang inang reyna, na asawa ni Nebukadnezar, at nagpatotoo tungkol sa mataas na kakayanan ni Daniel, na ipinapaalala kay Belshasar ang karanasang espiritwal ni Nebukadnezar. Si Daniel, na kinatawan ng Diyos na kanyang ininsulto, ang siyang tanging makakabasa at makakapagbigay-kahulugan sa kasulatan ng paghatol, na hinuhulaan ang kawakasan ng kaharian ni Belshasar (Daniel 5:26–29). Ang tatlong salita sa sulat sa pader ay bumubuod sa paghatol laban kay Belshasar at ibinibigay ang ideya kung ano ang bumubuo sa kahatulan: “binilang” na nangangahulugan ng pananagutan; “tinimbang” na nagpapakita ng pagsusuri; at “hinati” na nangangahulugan ng “pagtakwil.”

**Ang Paghatol kay Ciro.** Inuukupa ng hari ng Persia na si Ciro ang kakaibang lugar sa Kasulatan. Si Ciro ang nag-iisang Hentil na tumanggap ng titulo na “Mesiyas,” o pinahiran (Isaias 45:1). Iniuugnay pa nga ng Biblia si Ciro sa Mesiyas na Tagapagligtas, kay Cristo mismo. Higit pa sa pagliligtas sa Israel ng mesiyas na si Ciro mula sa pagkakatapon sa Babilonia, nakikita ng propetang si Daniel ang pang-sansinukob na Mesiyas na magliligtas ng mga tao mula sa galamay ng kasamaan. Higit pa rito, hindi lamang hinuhulaan ng propeta ang pangyayari.

Sa pamamagitan ng pag-paralel sa 70 taon ni Ciro sa 70 sanlinggo ng pagkaalipin sa Babilonia, ipinapaalam ni Daniel sa mambabasa na ang mga sanlinggong ito’y kailangang unawain sa propesiya. Tinutukoy ng 70 taon ang literal na mga taon na humahantong sa pagdating ng mesiyas na si Ciro (Isaias 45:1), na nagpanumbalik sa Israel sa matandang Palestina. Sa totoo lang, sinusuportahan ng mesiyas na si Ciro ang makasaysayang karakter ng Mesiyas na si Jesu-Cristo at ang kaganapan ng pagliligtas Niya. Ang 70 sanlinggo (ng mga taon) ay mga propetikong sanlinggo na humahantong sa pagdating ng pang-sansinukob na Mesiyas na magliligtas sa sanlibutan mula sa pagkakasala at, sa gayon, sa pamamagitan ng pagtubos, magbibigay ng kapatawaran sa mga kasalanan. Ang paralel na ito sa pagitan ng dalawang mesiyas ay matatagpuan din sa aklat ng Isaias, kung saan ang mesiyas na si Ciro, sa Isaias 45, at ang Nagpapakasakit na Lingkod, sa Isaias 53, ay tumutukoy sa isa’t isa sa maraming lebel ng lenggwahe at tema.

Nagkaroon ng mahalagang papel ang mesiyas na si Ciro sa pagbagsak ng Babilonia, ang kalaban ng Israel; ibinalik din niya ang Israel sa kanilang lupa (Ezra 1:1–3) at tinulungan pa ang mga Judio sa muling pagpapatayo ng templo sa Jerusalem sa ilalim ni Josue ang dakilang saserdote (Ezra 3:2, 3). Iniuugnay ng aklat ng Apocalipsis ang ginawa ni Ciro sa ikalawang pagdating ni Cristo. Ang kaganapan ng pagpapatuyo sa Eufrates na nagpahintulot sa hari ng silangan, si Ciro, na pumasok at pabagsakin ang lunsod ng Babilonia ay nagsisilbing template upang ilarawan ang pagdating ni Cristo sa panahon ng kawakasan (Apocalipsis 16:12). Inihanda ni Ciro ang lupain para sa pagdating ni Cristo sa hinaharap at sa kaligtasan ng sangkatauhan. Higit pa rito, si Ciro ay tipo ni Cristo. Ang papel na ginampanan ni Ciro sa unang pagdating ni Cristo ay tumuturo sa kaganapan na pwedeng mangyari sa wakas ng panahon na kaugnay sa ikalawang pagdating ni Cristo. Kaya’t maaari nating isipin na ang mga huling kaganapan ng kaligtasan ay sangkot ang mga taong nasa labas ng pangkaraniwang nangyayari.

### Ikatlong Bahagi: Pagsasakabuhayan

1\. Sa anong mga paraan ba na ang halimbawa ni Jonas ay babala laban sa mga bayas na relihiyoso? Talakayin.

2\. Samantalang maaaring mabigo ang iglesya sa matatag na pagpapakita ng katuwiran, taliwas dito, paanong maaaring magtagumpay ang mga tao sa sanlibutan? Kagaya ng itinuro ni Jesus sa mga taong relihiyoso ng Kanyang kapanahunan, “ang mga maniningil ng buwis at ang mga masamang babae ay nauuna sa inyo sa pagpasok sa kaharian ng Diyos” (Mateo 21:31). Ano ang ibig sabihin ni Jesus sa pamamagitan ng mga salitang ito?

3\. Garantiya ng kaseryosohan ng Diyos sa Kanyang gawa ng pagligtas na ang katarungan ay bahagi rin ng paghuhukom. Naglalayon ang kaligtasan na ito na lubos na iwaksi ang kasamaan at kamatayan. Sa anong paraan ba na ang tensyon sa pagitan ng katarungan at biyaya ay mensahe rin ng kaaliwan at pag-asa?

4\. Bakit ba tayo’y maliligtas lamang batay sa kahabagan ng Diyos at hindi sa batayan ng ating mga merito?

5\. May dalawang mahalagang katotohanan na kailangan nating maunawaan tungkol sa paghuhukom ng Diyos sa mga huling araw: una, ang lahat ay masasabihan at mababalaan; ikalawa, darating ang panahon na magiging huli na upang magsisi. Iangkop sa iglesya sa huling kapanahunan ang kahalagahan ng tatlong salita ng sulat sa pader: ang “binilang” ay nanganghulugan na tayo’y may pananagutan para sa lahat ng ginagawa natin at hindi natin ginagawa; ang “tinimbang” ay nangangahulugan na ang “kabutihan” at “kasamaan” ay paghihiwalayin (tanging Diyos lamang ang may kapangyarihan ng pagkilala); ang “nahati” ay nangangahulugan na ang kaligtasan ay ibinigay sa iba.

6\. Basahin ang sumusunod na pagpapalakas ng loob mula kay Ellen White: “Hindi na nalalayo ang panahon kung kailan ang bayan ng Diyos ay tatawagan upag magbi00gay ng kanilang patotoo sa harapan ng mga tagapanguna ng lupa. . . . Wala nang panahon para sa banidad, para sa mga walang kabuluhan, para sa paggamit ng ating pag-iisip sa mga bagay na hindi mahalaga.”—The Advent Review and Sabbath Herald, April 26, 1892. Paano kayo inuudyukan ng siping ito na ibahagi ang mensahe at babala ng Diyos sa huling araw sa mga taong nasa posisyon ng awtoridad at kapangyarihan?

`Notes`