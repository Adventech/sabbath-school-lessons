---
title:  Ang Pagkatuyo ng Eufrates
date:   25/06/2025
---

Ang isa sa mga kalakasan ng Babilonia ay ang pagdaloy ng Ilog ng Eufrates sa ilalim ng kanyang mga muog, na nagbibigay sa lunsod ng di-nauubos na mapagkukunan ng tubig. Napatunayan din na ito’y kanyang kahinaan. Si Nitocris, isang reyna ng matandang Babilonia, ay gumawa ng mga pader na lupa sa gilid ng ilog upang gawin itong daan patungo sa lunsod, at sa paggawa nito’y inilipat niya ang ilog patungo sa isang latian upang pahintulutan ang mga taong mas madaling makapagtrabaho. Naisip ni Ciro na magagawa ri niya ito, na tuyuin ang Eufrates nang sapat upang makapagmartsa siya sa ilalim ng pader. Noong makapasok siya sa loob ng mga pader ng lunsod, natagpuan niyang ang mga pader na pang-depensa na sumusunod sa ilog sa buong lunsod ay hindi nababantayan, at nakubkob ang lunsod sa loob lamang ng isang gabi. Isinulat ng historyador ng matandang Grecia na si Herodotus na “silang naninirahan sa sentro ng Babilonia ay walang kaalam-alam na bumagsak na ang mga karatig-lunsod, sapagkat iyo’y panahon ng pagpipiyesta, at lahat ay nagsasayaw, at pinaluluguran ang kanilang sarili.”—Herodotus, The Histories, Tom Holland, trans. (New York: Penguin, 2015), p. 94. Mayroon pa bang pag-aalinlangan na ito rin ang piging na inilalarawan sa Daniel 5?

`Basahin ang Daniel 5:18–31 at Apocalipsis 16:12–19. Anong mga pagkakahalintulad ang makikita ninyo sa pagitan ng ilan sa mga salot ng Apocalipsis at sa kwento ng pagbagsak ng Babilonia?`

Sa pagpapaliwanag kung paano makilala ang mga tanda ng kapanahunan, binalaan ni Jesus ang Kanyang mga alagad, “Magbantay kayo, sapagkat hindi ninyo nalalaman kung anong araw darating ang inyong Panginoon. Ngunit unawain ninyo ito, na kung nalalaman ng puno ng sambahayan kung anong bahagi ng gabi darating ang magnanakaw, magpupuyat sana siya at hindi niya hahayaang pasukin ang kanyang bahay” (Mateo 24:42, 43). Katulad ng sa pagbagsak ng Babilonia, ang biglang pagdating ni Cristo ay gugulat sa makabagong Babilonia. Subalit hindi kailangang maging ganito; nabigyan na tayo ng sapat na ebidensya ng malapit na pagdating ni Jesus sa napakaraming mga detalyadong mga propesiya.

Ang mundo ay hindi mabibigla dahil lamang sa ito ay ignorante sa kung ano ang inihula ng Diyos; magugulat ito dahil pinili nitong hindi maniwala sa sinabi ng Diyos na mangyayari.

`Basahin ang Apocalipsis 16:15. Kahit sa gitna ng mga babalang ito para sa huling araw, anong mensahe ng ebanghelyo ang matatagpuan doon? Ano ang kahulugan ng “hindi lumakad na hubad”?`