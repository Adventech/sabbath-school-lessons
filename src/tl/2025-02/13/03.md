---
title:  Isang Gawain ng Pagsisisi
date:   23/06/2025
---

May kakaibang mensahe si Jonas para sa bayan ng Ninive. “Nagpasimulang pumasok si Jonas sa lunsod na may isang araw na lakarin ang layo. At siya’y sumigaw, ‘Apatnapung araw pa at ang Ninive ay mawawasak!’ ” (Jonas 3:4). Malinaw: wala nang pag-asa ang lugar. Kung sa bagay, hindi ba’t iyo’y salita mula sa isang propeta ng Panginoon?

Ngunit, ano ang nangyari sa Ninive?

`Basahin ang Jonas 3:5–10. Bakit hindi natupad ang propesiyang iyon?`

Oo, nagsisi ang buong lunsod, at naiwasan ang inihulang kapahamakan, kahit sandali. “Ang kanilang pagkawasak ay nahadlangan, ang Diyos ng Israel ay naitaas at naparangalan sa buong lupain ng mga pagano, at ang Kanyang kautusan ay iginalang. Dumaan pa ang maraming taon bago ang Ninive ay bumagsak sa mga kalapit na bansa dahilan sa pagkalimot nila sa Diyos at dahilan sa kanilang pagmamataas”—Ellen G. White, Prophets and Kings, p. 271.

Makakaasa ba tayo ng katulad nito sa mga huling araw, sa huling mensahe para sa nahulog na sanlibutan? Oo—at hindi. Ibig sabihin, maraming mga tao, sa buong mundo, ang susunod sa panawagan, “Magsilabas kayo sa kanya, bayan Ko, upang huwag kayong madamay sa kanyang mga kasalanan, at huwag kayong makabahagi sa kanyang mga salot” (Apocalipsis 18:4). Sa buong sanlibutan, maninindigan ang mga tao at, sa pagsalungat sa halimaw, sila’y “tumutupad sa mga utos ng Diyos, at humahawak ng matatag sa pananampalataya ni Jesus” (Apocalipsis 14:12). Ang mga taong ito, katulad nang mga nasa Ninive ay maliligtas mula sa paghuhukom na babagsak sa mga nawaglit.

Kasabay nito, samantalang ang ilang propesiya, katulad ng paghahayag na mawawasak ang Ninive, ay kundisyunal; ito’y mawawasak malibang tumalikod ang mga tao sa kanilang kasamaan (tingnan sa Jeremias 18:7–10). Ngunit ang ilang mga propesiya ay wala ng ganitong mga kundisyon. Matutupad sila, anuman ang maging tugon ng tao. Ang mga hula tungkol sa Mesiyas sa una at ikalawang pagdating ni Cristo, ang tanda ng hayop, ang pagbubuhos ng mga salot, mga pang-uusig sa huling araw—hindi kundisyunal ang mga ito; magaganap sila anuman ang gawin ng mga tao. Ang ginagawa ng mga tao, at ang mga pagpiling ginagawa nila, ay titiyak sa panig na kanilang tatayuan habang natutupad ang mga huling pangyayari na inihula ng mga propeta.

`Anong mga pagpili ang ginagawa mo ngayon na makakatulong para tiyakin kung anong pagpili ang gagawin mo kapag dumating sa sanlibutan ang usapin ng pagsamba sa Diyos o sa larawan?`