---
title:  Karagdagang Kaisipan
date:   27/06/2025
---

Basahin ang sulat ni Ellen G. White, “The Unseen Watcher,” pp. 535–538, sa Prophets and Kings.

“Bawat bansang nalagay sa entablado ng pagkilos ay nabigyang pahintulot na kunin nito ang lugar sa lupa, upang mapagpasyahan kung sinunod nito ang mga adhikain ng Tagapagmasid at ng Isang Banal. Sinundan ng hula ang naging pagbangon at pag-unlad ng mga dakilang imperyo—Babilonia, Medo-Persia, Grecia, at Roma. Sa bawat isa sa mga ito, tulad din ng mga bansang maliliit lamang ang kapangyarihan, ang kasaysayan ay nauulit. Bawat isa ay dumaan sa panahon ng kanyang pagsubok; bawat isa ay nabigo, ang kaluwalhatian ay kumupas at ang kapangyarihan nito ay tumakas.

Bagama’t ang mga bansa ay tumanggi sa mga simulain ng Diyos, at sa ganitong paraan ay gumawa ng sariling pagkawasak, gayunman ay mahahalatang ang banal na adhikain ay gumagawa pa rin at namamayani sa buong kapanahunan.”—Ellen G. White, Prophets and Kings, p. 535.

Sa Jeremias 18, namasdan ni Jeremias ang isang magpapalayok na ginagawa kung ano ang talagang ginagawa ng isang magpapalayok: hinuhulma at hinuhugis kung ano ang kanyang tinatrabaho. Ang larawang ito, ng isang magpapalayok na hinuhulma ang kanyang putik, ay ginamit ng Diyos upang ipaliwanag ang prinsipyo ng pagkakaroon ng kundisyon sa propesiya ng Biblia. At upang matiyak na nauunawaan natin, nagsalita ang Panginoon sa pamamagitan ni Jeremias, na nagsasabi: “Kung sa anumang sandali ay magsalita Ako ng tungkol sa isang bansa o sa isang kaharian na ito’y Aking bubunutin, ibabagsak at lilipulin, at kung ang bansang iyon na Aking pinagsalitaan ay humiwalay sa kanilang kasamaan ay magbabago ang isip Ko tungkol sa kasamaan na binabalak Kong gawin doon. At kung sa anumang sandali ay magsalita Ako tungkol sa isang bansa o kaharian, na ito’y Aking itatayo at itatanim, kung ito’y gumawa ng kasamaan sa Aking paningin, na hindi nakikinig sa Aking tinig, ay magbabago ang isip Ko tungkol sa kabutihan na binabalak Kong gawin doon” (Jeremias 18:7–10).

**Mga Tanong Para sa Talakayan:**

`Isipin ang tungkol sa sinabi ni Jesus na ang paghuhukom ay magiging mas madali para sa Ninive kaysa sa bayan ng Diyos na lumayo sa katotohanan. (Tingnan ang Mateo 12:39–42). Anong aral ang makukuha ng iglesya ng Diyos mula sa babalang ito?`

`Pansinin ang sinabi ni Ellen G. White na sa bawat sumusunod na imperyo, “ang kasaysayan ay nauulit.”—Ellen G. White, Prophets and Kings, p. 535. Ano ang nakikita mong pangkaraniwang hibla sa lahat ng mga imperyong nakalista sa propesiya? Sa anong mga paraan ba nila sinundan ang gayon ding landas ng propesiya? Paano ba sumusunod din dito ang ating kasalukuyang sanlibutan?`

`Pagbulayan ang kaisipan na hindi palaging ang isip ang pumipigil sa mga tao sa pananampalataya, kundi ang puso. Paano nakakaapekto ang kaalaman na ito sa paraan ng iyong pagsaksi sa iba?`