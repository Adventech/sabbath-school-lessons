---
title:  Ang Piging ni Belshasar
date:   24/06/2025
---

Matapos na pabagsakin ang Ninive (612 b.c.) ng isang hukbong koalisyon na kinabibilangan kapwa ng mga taga-Media at mga taga-Babilonia (na pinangungunahan ng ama ni Nebukadnezar), nakaranas ng muling-pagpapasigla ang lungsod ng Babilonia, na hindi pa nakikita sa lunsod mula pa noong panahon ni Hammurabi, ang kanilang dakilang tagapagbigay ng mga batas. Sa ilalim ni Nebukadnezar, na ngayo’y malaya na sa suliranin ng mga paglusob ng Asiria, sumulong ang lunsod ng Babilonia sa yaman at impluwensya hanggang sa ang mga katabing mga bansa ay wala nang magawa kundi tanggapin ang kanyang pangingibabaw. Siya ang reyna ng sanlibutan, at ang mga bansang nagnanasang umunlad ay kailangang magdeklara ng kanilang katapatan sa kanya.

Samantala, ayon sa nalalaman natin, namatay si Nebukadnezar na isang mananampalataya, na kinikilala na ang Diyos ni Daniel ay talagang karapat-dapat na maghari sa lahat ng mga bansa (Daniel 4:34–37). Ang susunod na salaysay na ibinigay ni Daniel ay tungkol sa sumunod sa kanya, ang bise rehente na si Belshasar.

`Basahin ang Daniel 5:1–31. Anong mahalagang mensaheng espiritwal ang makukuha natin mula sa salaysay na ito? Ano sa huli ang nakatisod kay Belshasar?`

Marahil ang pinakamalungkot na bahagi ng kwentong ito ay matatagpuan sa Daniel 5:22. Pagkatapos na isalaysay sa hari ang pagbagsak at pagpapanumbalik ni Nebukadnezar, sinabi sa kanya ni Daniel, “Ngunit ikaw na kanyang anak, O Belshasar, ay hindi mo pinapagkumbaba ang iyong puso, bagaman iyong nalalaman ang lahat ng ito.” Ibig sabihin, bagama’t may pagkakataon siyang malaman ang katotohanan; bagama’t maaaring nasaksihan nga niya nang personal kung ano ang nangyari kay Nebukadnezar—pinili niyang balewalain ang mga pangyayaring ito at, bagkus, ay nagtungo sa gayon ding gawain na nagdala sa nauna sa kanya ng napakaraming kahirapan.

Katulad ng ginawa ni Nebukadnezar sa pamamagitan ng pagtatayo ng gintong rebulto, hayagang nilabanan ni Belshasar ang inihula ng Diyos ni Daniel. Sa pamamagitan ng paggamit ng mga sisidlan ng templo sa paraang lapastangan, marahil ay idinidiin niya na nasakop ng Babilonia ang mga Judio at ngayo’y inaari ang mga kasangkapang pangrelihiyon ng kanilang Diyos. Sa ibang salita, mayroon pa rin silang paghahari sa Diyos na ito na humula tungkol sa kanilang pagpanaw.

Ito talaga’y ganap na paglaban, kahit na may sapat na ebidensya si Belshasar, “patunay,” upang malaman ang mas mabuti. May sapat na siyang kaalaman upang malaman ang katotohanan; ang problema ay iyong kanyang puso. Sa mga huling araw, habang nagaganap ang huling krisis sa sanlibutan, bibigyan din ang mga tao ng pagkakataon na malaman ang katotohanan. Ang titiyak sa kanilang pagpili, na katulad kay Belshasar, ay ang kanilang mga puso.