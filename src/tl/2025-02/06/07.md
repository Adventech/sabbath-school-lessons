---
title:  Karagdagang Kaisipan
date:   09/05/2025
---

Nililinaw ng kasulatan na si Cristo ang tanging karapat-dapat upang magbigay katiyakan sa ating kaligtasan. Ang buhay Niya ang tanging buhay ng taong hindi nagkasala, ang tanging halimbawa ng buhay na nagbigay ng perpektong pagtugon sa kaluwalhatian ng Ama. Siya ang walang bahid na Kordero ng Diyos, at ngayo’y nakatayo sa unahan ng sangkatauhan bilang ating walang hanggang katiyakan. Kasabay nito’y tinanggap Niya ang ating kasalanan sa Kanyang sarili, na binibigyang kasiyahan ang paghuhukom na tugon ng Diyos sa kasamaan. Habang nasasaksihan ni Juan ang kagila-gilalas na tagpo ng pagtitipon ng mga makalangit na nilalang sa paligid ng trono ng Diyos, sinabihan siyang tumigil sa pagluha dahil “ang Leon sa lipi ni Juda, ang Ugat ni David, ay nagtagumpay (Apocalipsis 5:5).

Isipin din kung gaano kasama ang kasalanan at kung gaano nahulog ang sangkatauhan, na anupa’t tanging ang kamatayan ni Jesus, ang Diyos mismo, ang sasapat upang tugunan ang suliranin ng pagkakasala. Walang pagdududa na kung mayroon pang ibang paraan upang maliligtas tayo ng Diyos, na hindi nilalabag ang mga prinsipyo ng Kanyang banal na pamahalaan, tiyak Niyang gagawin ito.

“Hinihingi ng nasuway na kautusan ng Diyos ang buhay ng nagkasala. Sa buong sansinukob ay may isa lamang, na sa lugar ng tao, ay maaaring makatugon sa mga hinihingi nito. Sapagkat ang banal na kautusan ay kasing banal ng Diyos mismo, isang kasing banal lamang ng Diyos ang maaaring makakagawa ng pagbabayad-sala para sa pagkakalabag nito. Walang iba kundi si Cristo ang maaaring makatubos sa nagkasalang tao mula sa sumpa ng kautusan at magdala sa kanya muli sa pakikipagkasundo sa Langit. Aangkinin ni Cristo ang kasamaan at kahihiyan ng kasalanan—kasalanang lubhang nakasasakit sa isang banal na Diyos na kinailangang paghiwalayin nito ang Ama at ang Kanyang Anak. Aabutin ni Cristo ang kaibuturan ng paghihirap upang iligtas ang nasirang lahi.”—Ellen G. White, Patriarchs and Prophets, p. 63.

**Mga Tanong Para sa Talakayan:**

`Nakita ni Juan na pumapasok ang Kordero sa bulwagan ng trono na parang Siya’y “pinaslang.” Sinasabi sa atin ng Apocalipsis 13:8 na pinaslang si Jesus mula pa noong itatag ang sanlibutan. Ano ang maaari nating matutunan mula sa katunayan na naroon na ang kaligtasan bago pa natin ito kailanganin?`

`Maraming mga ateista ang naniniwala na tayo’y nag-iisa sa malamig at walang pagmamalasakit na sansinukob. Taliwas dito, ang Biblia ay nagsasalita hindi lamang tungkol sa Diyos kundi na Siya’y labis na nagmamahal sa sanlibutan anupat Siya’y bumaba para dito, at namatay pa nga para dito. Gaano kaiba ang dapat nating pagtingin sa sanlibutan, at sa ating lugar dito, kung ihahambing sa mga hindi naniniwala sa Diyos? Sa madaling salita, paano dapat magkaroon ng pagkakaiba ang realidad ng krus sa lahat ng ating ginagawa?`

`Bakit ang buhay, kamatayan, at pagkabuhay na mag-uli ni Cristo ang tanging paraan upang mailigtas ang sangkatauhan? Muli, ano ang sinasabi sa atin ng gayong halaga tungkol sa kung gaano talaga kasama ang kasalanan?`