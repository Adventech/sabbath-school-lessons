---
title:  Dugo ng Mga Toro at ng Mga Kambing
date:   05/05/2025
---

Pinupuna ng ilan ang buong konsepto ng pag-aalay, na sinasabing ito’y malupit, mabagsik, at, sa isang banda’y hindi patas. Ngunit iyon nga mismo ang punto. Malupit ang pagkamatay ni Cristo, at mabagsik at hindi patas—ang pagkamatay ng walang-sala para sa may sala. Iyon ang kinailangan upang malutas ang suliranin ng kasalanan. At ang kamatayang iyon, iyong kay Cristo, ang siyang itinituro ng lahat ng mga malupit, mabagsik, at hindi patas na sakripisyo.

`Basahin ang Hebreo 10:3–10. Ano ang itinuturo sa atin ng talatang ito tungkol sa mga sakripisyo na inialay ng bayan ng Diyos noong Lumang Tipan? Kung hindi talaga maililigtas ang mga makasalanan ng mga sakripisyong ito, bakit pa sila iaalay?`

Ang mga kordero at iba pang mga hayop na iniaalay ay mga simbolo lamang na tumuturo sa sakripisyong tumutubos ng Kordero ng Diyos. Ang mga ito’y mga gawa ng pananampalataya, na binibigyan ang mga makasalanan ng tiyak na paraan upang maihayag ang pananampalataya sa gawain ng darating na Mesiyas. Madalas nating tinutukoy ang mga ganitong simbolo bilang mga type, na isinasakatuparan ng mga antitype, o ng pagdating ng bagay o kaganapan na kanilang inaaninuhan. Inilalarawan pa nga ng iba ang mga sakripisyo bilang mga maliliit na propesiya ng kamatayan ni Jesus sa krus.

Ang mga ritwal na nauugnay sa paghahandog ay parang pagbabayad para sa isang biyahe. Kapag bumili ka ng tiket ng tren o ng bus o ng eroplano, hindi ka agad makakatanggap ng biyahe na binayaran mo. Sa halip, bibigyan ka ng isang tiket o boarding pass: isang simbolo o pangako ng paglalakbay na darating. Maaari kang umupo sa piraso ng papel na iyon hangga’t gusto mo, subalit hindi ka nito dadalhin sa anumang patutunguhan. Gayunman, sa sandaling sumakay ka na at nagsimula na ang paglalakbay, natanggap mo na ang iyong binabayaran: ang papel na tiket ay hindi na kailangan.

Gayundin para sa mga hayop na iniaalay. May mahalaga silang gagampanan, ngunit noong ang tunay na sakripisyo ay inialay na, wala na silang kabuluhan—na inilarawan noong nahapak ang tabing sa pagitan ng Dakong Banal at Dakong Kabanal-banalan sa santwaryo sa lupa noong mamatay si Jesus. “Ang tabing ng templo ay nahati sa dalawa, mula sa itaas hanggang sa ibaba” (Marcos 15:38). Ang buong sistema ng pag-aalay, kasama ang templo, ay tumuturo sa kamatayan ni Jesus sa krus. Noong ginanap ni Jesus ang Kanyang pangako sa krus at matagumpay na bumangon mula sa kamatayan, hindi na kinakailangan ang mga type.

`Isipin kung gaano kasama ang kasalanan na anupa’t tanging ang kamatayan ni Jesus, ang Salitang nagkatawang-tao (tingnan sa Juan 1:1–3, 14) ang makapagbabayad sala para rito. Ano ang dapat na sinasabi nito sa atin tungkol sa nararapat nating saloobin sa kasalanan?`