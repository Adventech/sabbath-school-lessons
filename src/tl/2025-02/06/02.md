---
title:  Mga Pag-aalay na Walang Saysay?
date:   04/05/2025
---

Kung minsan nakakatulong ang paghahambing sa dalawang ideya. Maraming maaaring matutunan tungkol sa likas ng pag-aalay sa pananaw ng Biblia mula sa panahon na talagang itinakwil ng Diyos ang mga pag-aalay ng Kanyang bayan.

`Ihambing ang Isaias 1:2–15 sa Isaias 56:6, 7 at Awit 51:17. Anong mga mahahalagang aral tungkol sa mga pag-aalay ang itinuturo rito?`

Ang malungkot na tagpong ito sa kasaysayan ng Israel ay hindi unang pagkakataon na tinanggihan ng Diyos ang isang alay. May katulad na pangyayari malapit sa simula ng kasaysayan ng pagliligtas, kung saan ang sakripisyo ni Abel ay tinanggap at kinilala ng Diyos, at ang kay Cain ay hindi. Ang naunang tagpong iyon ay nagbibigay sa atin ng isa pang pagkakataon na ikumpara ang katanggap-tanggap at di-katanggap-tanggap. (Tingnan ang Genesis 4:3–7 at Hebreo 11:4.)

Noong panahon ni Isaias, hindi isinasaloob ng Israel ang ginagawa nilang mga ritwal, na sa pag-aakalang sa pamamagitan ng mga ritwal na ito’y nasunod na nila ang lahat ng kailangang gawin upang paluguran ang Diyos, habang namumuhay ayon sa gusto nila. Nakasalig sa sarili ang kanilang mga alay, katulad ng kay Cain, at walang pagsuko at pagpapasakop sa Diyos.

Ang ganito ring espiritu ang nagpapakilos sa mga kaharian ng sanlibutang ito: Ang espiritu ng pagsasarili. Nais ni Cain na mabuhay ayon sa kanyang sariling kasiyahan at magbigay ng ritwal sa Diyos ayon lamang sa kanyang kagustuhan. Maaaring mailarawan na istorbo ang Diyos sa kanyang sariling pananaw, isang balakid sa paglalatag ng kanyang sariling landas, ngunit may sapat na pagkatakot sa Diyos para lamang magsagawa ng mga ritwal.

Ngunit si Abel ay nag-alay ayon sa hinihingi ng Diyos, ang sakripisyo na nagpapakita ng pangako ng Diyos tungkol sa darating na Mesiyas (Genesis 3:15): isang kordero, na tumuturo sa gawaing pagliligtas ni Cristo sa Kalbaryo.

“Pinanghawakan ni Abel ang mga dakilang alituntunin ng pagtubos. Nakita niya ang kanyang sarili bilang isang makasalanan, at nakita niya ang kasalanan at ang kaparusahan noon, ang kamatayan, na nasa pagitan ng kanyang kaluluwa at ng pakikipag-ugnayan sa Diyos. Dinala niya ang pinatay na biktima, ang inialay na buhay, sa gano’ng paraan ay kinilala ang

hinihiling ng kautusang hindi nasunod. Sa pamamagitan ng nabuhos na dugo siya ay tumingin sa hinaharap na handog, si Cristo na namatay sa krus ng Kalbaryo; at nagtitiwala sa pangtubos na gagawin doon, mayroon siyang patotoo na siya ay matuwid, at ang kanyang handog ay tinanggap.”—Ellen G. White, Patriarchs and Prophets, p. 72.

`Gaano kahalagang maingatan natin ang ating sarili mula sa paglilingkod na hindi isanasapuso! Paano mararanasan ng bawat isa sa atin ang kahulugan ng ganap na pagtitiwala sa kamatayan ni Jesus bilang ating tanging pag-asa sa kaligtasan?`