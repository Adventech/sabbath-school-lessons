---
title:  Ang Kordero ng Paskwa
date:   06/05/2025
---

Tinutukoy ng aklat ng Apocalipsis si Jesus bilang “ang Kordero” nang halos tatlumpung beses. Mula pa sa pinakaunang mga araw sa panukala ng pagtubos, ginamit na ng bayan ng Diyos ang mga kordero bilang simbolo ng darating na Mesiyas. Naghandog si Abel ng “panganay ng kanyang kawan” (Genesis 4:4), at bago umalis ang Israel mula sa Ehipto patungo sa lupang pangako, binilinan silang tubusin ang bawat panganay na tao o hayop sa pamamagitan ng isang korderong isang taong gulang (Exodo 12:5).

`Basahin ang Exodo 12:1–11; Isaias 53:7, 8; 1 Corinto 5:7; at Apocalipsis 5:6. Ano ang itinuturo sa atin ng mga talatang ito tungkol kay Jesus bilang sakripisyo ng Paskwa? Ano ang kahulugan nito para sa bawat isa sa atin?`

Maraming taon pagkatapos ng kamatayan, pagkabuhay na muli, at pag-akyat sa langit ni Cristo, nagbulay si Pedro tungkol sa naganap, at isinulat niya, “Nalalaman ninyong kayo’y tinubos mula sa inyong walang kabuluhang paraan ng pamumuhay na minana ninyo sa inyong mga ninuno, hindi ng mga bagay na nasisira, tulad ng pilak o ginto, kundi ng mahalagang dugo ni Cristo, gaya ng sa korderong walang kapintasan at walang dungis” (1 Pedro 1:18, 19).

Isinakabuhayan ni Jesus ang nag-iisang buhay ng taong sumapat sa banal na pamantayan ng Diyos; lahat tayo’y nagkasala, at ang paraan ng pamumuhay natin sa ating makasalanang buhay ay literal na nagsasalita ng kasinungalingan tungkol sa likas na katangian ng ating Maylalang.

Ngunit si Jesus ay naging “huling Adan” (1 Corinto 15:45). Kung saan tayo bumagsak, namuhay Siya nang perpekto. Sa Kanyang pagiging-tao, Siya ang lahat ng dapat na maging ang sangkatauhan. Isinalamin Niya nang ganap ang kaluwalhatian ng Diyos. “Ang nakakita sa Akin,” sinabi Niya kay Felipe, “ay nakakita sa Ama” (Juan 14:9).

Samantala’y ipinako sa krus si Jesus noong Paskwa, na lalo pang pinapakita na Siya ang Korderong pinatutungkulan ng mga ritwal at simbolo. Sa Juan 18:19, 20, sinabi ni Jesus na hayagan Siyang nagsalita tungkol sa Kanyang doktrina. Sa kahalintulad na kaparaanan, tungkol sa kordero ng Paskwa sa Exodo 12:5, 6, inatasan ang mga anak ng Israel na pumili ng kordero para sa Paskwa, at “ingatan,” o ipakita sa mga araw na humahantong sa sakripisyo. Noong tinanong si Jesus ng dakilang saserdote tungkol sa Kanyang mga turo, sinabi Niya na Siya mismo ay napakita sa templo upang makita ng lahat. Ang Kanyang buhay, mga gawa, mga turo—ay lahat na nagpapakita kung sino talaga Siya. Siya ang Korderong walang dungis, ang pinakamakapangyarihang paglalahad ng katuwiran at kaluwalhatian ng Diyos.

`Ano ang mga paraan na mas mabuti nating maisasalamin ang perpektong karakter ni Jesus sa ating mga buhay?`