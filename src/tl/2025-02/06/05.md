---
title:  Si Jesus sa Templo
date:   07/05/2025
---

May tensyon sa buong kasaysayan ng kaligtasan. Ninanasa ng Diyos na ipanumbalik ang ugnayan na dati nating tinatamasa kasama Niya at nais Niyang lumapit sa atin. Ngunit ang pagdadala ng mga makasalanan sa Kanyang presensya ay wawasak sa kanila. “Sapagkat ikaw ay hindi isang Diyos na nalulugod sa kasamaan,” isinulat ni David, “ang kasamaan ay hindi mo kasamang naninirahan” (Awit 5:4). Kasabay din nito, isinulat ni David, “Ngunit ako, sa pamamagitan ng kasaganaan ng iyong wagas na pag-ibig, ay papasok sa iyong bahay; at sa iyo’y may takot na sasamba sa templo mong banal” (Awit 5:7).

`Basahin ang Hagai 2:7–9. Habang itinatayo ang pangalawang templo, nagbigay si propeta Hagai ng isang nakakagulat na pangako: higit na magiging maluwalhati ang bagong templo kaysa sa nauna. Ano ang kahulugan ng propesiyang iyon?`

Noong itinalaga ni Solomon ang unang templo, pinuno ng kaluwalhatiang Shekinah—ang presensya ng Diyos na sumama sa mga anak ng Israel sa daan patungo sa Canaan—ang templo, kaya’t hindi makapanatili ang mga pari upang tapusin ang kanilang ministeryo (1 Hari 8:10, 11). Noong itinalaga ang ikalawang templo, ang kaban ng tipan, na kumakatawan sa trono ng Diyos, ay nawawala sapagkat itinago ito ni Jeremias. Hindi napuno ng literal na presensya ng Diyos ang templo sa pagkakataong ito. Nakakadurog ng puso. Paano posibleng magkatotoo ang pangako ni Hagai?

Sa ikalawang templo nagpakita ng personal si Jesus, na siyang pagkakatawang-tao ng Diyos. Ang Diyos mismo ang lumabas mula sa likod ng tabing upang maging kaisa natin at samahan tayo sa sirang sanlibutang ito. Dahil ang Anak ng Diyos ay naging Anak ng tao, makikita natin ang Kanyang mukha, maririnig ang Kanyang tinig, at masasaksihan, halimbawa na, noong hipuin Niya ang karumaldumal na ketongin at pinagaling siya (Mateo 8:3). Imbes na pinalapit tayo sa Kanyang direksyon, dinala tayo papalapit sa Kanya sa pamamagitan ng pagkilos patungo sa ating direksyon. Bumaba Siya nang personal sa atin. Kaya’t hindi nakapagtataka na sinabi ng Biblia: “Narito, magdadalang-tao ang isang birhen at manganganak ng isang lalaki, at ang pangalang itatawag nila sa Kanya ay Emmanuel (na ang ibig sabihin’y kasama natin ang Diyos)” (Mateo 1:23). Isipin ang kahulugan nito: Ang Maylalang ng sansinukob ay nagpakababa hindi lamang upang mabuhay sa ating kalagitnaan kundi upang mamatay para sa atin.

`Ang Krus ang pinakadakilang paghahayag ng pag-ibig ng Diyos. Ano pa ang ibang paraan na maaari nating makita at maranasan ang katotohanan ng pag-ibig ng Diyos?`