---
title:  Sapagkat Ginawa Mo ang Lahat ng Mga Bagay!
date:   08/05/2025
---

Sa ilang mga pagkakataon, dinala ang mga propeta nang napakalapit sa Diyos sa pangitain na anupa’t pinahintulutan silang makita ang trono ng Diyos. Nakita ito ni Ezekiel sa ibabaw ng kalawakan (Ezekiel 1:26); dinalaw ni Isaias ang templo sa kalangitan upang makita ito (Isaias 6:1), at sa isa sa pinakamalinaw na paglalarawan na nabigay sa atin, sinamahan si Juan doon sa pangitain sa Apocalipsis 4 at 5. Ang mga simbolo sa Lumang Tipan sa paglilingkod sa santwaryo ay nagpapakita na mayroon lamang iisang paraan kung saan mapapasok ng sangkatauhan ang presensya ng Diyos: ang dugo ni Cristo. (Tingnan sa Levitico 16: 2, 14, halimbawa na).

`Basahin ang Isaias 6:1–5 at Apocalipsis 4:7–11. Anong mga elemento sa dalawang mga pangitaing ito ang magkatulad? Pansinin ang pagkakasunud-sunod ng mga pangyayari: Anong paksa ang unang inilahad? Ano ang sumusunod? Anong katotohanan tungkol sa Diyos ang idinidiin sa mga pangitaing ito?`

Sa bawat isa sa mga pangitaing ito sa trono ng Diyos, ang unang bagay na nangyayari ay idinidiin ng mga makalangit na nilalang ang kabanalan ng Diyos. Sa pangitain ni Isaias, kahanga-hanga ang tagpo: napuno ang templo ng usok at nayanig ang “pundasyon ng pintuan” habang inihahayag ng mga serafin ang kabanalan ng Diyos. Sa pangitain ni Juan, binigay ng mga kerubin ang pahayag, “Banal, banal, banal.” (Tingnan ang Ezekiel 10: 14, 15 upang makita ang mga nabubuhay na nilalang na inilalarawan bilang kerubin.) Ang bawat isa sa mga propetang ito’y pinakitaan ng maningning na tagpo ng kaluwalhatian ng Diyos.

Pagkatapos ay ipinakita sa atin ang reaksyon ng propeta sa tagpo. Sumigaw si Isaias na siya’y may maruruming labi (Isaias 6:5), at lumuha si Juan dahil naharap siya sa malungkot na katotohanan na walang matagpuang karapat-dapat (Apocalipsis 5:4). Kapag direktang ipinahahayag sa atin ang pagiging karapat-dapat ng Diyos, doo’y nagsisimula tayong makaunawa sa kalagayan ng sangkatauhan: tayo’y lubusang di-karapat-dapat, at kailangan natin si Cristo bilang ating Manunubos.

Ibinato ni Satanas ang maraming mga bintang laban sa Diyos, na sinasabing Siya’y di-makatuwiran, makasarili, at malupit, ngunit kahit maigsing sandali sa trono ng Diyos ay nagpapakita sa mga kasinungalingan ni Satanas. Ang pagkakita kay Cristo kung sino talaga Siya, “Ang Kordero na pinaslang” (Apocalipsis 5:12), ay nagbibigay-daan sa atin na makita ang Ama sa tunay na anyo Niya. Nakalulugod na malamang sa pamamagitan ng pagkakita kay Jesus, makikita natin ang likas ng Ama (Juan 14:9). At ang pinakadakilang paglalahad ng likas ng Ama ay ang makita si Jesus na namamatay sa krus.

Ang krus kung gayon ay dapat na magpakita sa atin ng dalawang bagay: una, ang tindi ng pagmamahal sa atin ng Diyos na anupa’t gagawin Niya ito; pangalawa, dapat nitong ipakita sa atin kung gaano katindi ang ating pagkakasala at pagkahulog na tanging sa pamamagitan ng krus lamang tayo maililigtas.