---
title:  Karagdagang Kaisipan
date:   25/04/2025
---

Basahin ang Isaias 44:24–45:13.

“Unti-unti sa pasimula at dahandahan at tahimik, at pagkatapos, nang lumakas na at makapaghari na sa isipan ng mga tao, lantaran nang ipinagpatuloy ng “hiwaga ng kasamaan” ang kanyang mapandaya at mapamusong na gawa. Ang mga kaugalian ng mga pagano ay nakapasok sa loob ng Kristiyanong iglesya na halos di-namamalayan. Ang diwa ng may pasubaling pakikipagkasundo at pagsang-ayon ay ilang panahon ding napigil ng mahigpit na pag-uusig na tiniis ng iglesya nang kapanahunan ng paganismo. Datapuwa’t nang huminto na ang pag-uusig, at pumasok ang Kristiyanismo sa loob ng mga korte at mga palasyo ng mga hari, ay binayaan na niya ang mapagpakumbabang kasimplihan ni Cristo at ng mga alagad, upang palitan ng karangalan at kapalaluan ng mga saserdote at mga punong pagano; at sa mga utos at bilin ng Diyos ay ipinalit niya ang pala-palagay at sali’t saling sabi ng mga tao. Ang pagkahikayat ni Constantino sa pangalan lamang, noong unang bahagi ng ikaapat na dantaon, ay naging dahilan ng malaking katuwaan; at ang sanlibutan na nababalat-kayuhan ng anyo ng kabanalan ay pumasok sa iglesya. Ang paganismo, bagaman waring nalupig ay siya ring nagtagumpay. Ang diwa nito ay naghari sa iglesya. Ang aral nito, seremonya, at pamahiin ay nalakip sa pananampalataya at pagsamba ng mga nagsasabing sumasamba kay Cristo.”—Ellen G. White, The Great Controversy, pp. 49, 50.

Kaugnay sa katanungan sa dulo ng aralin para sa Miyerkules, hindi ba lahat tayo’y nasa panganib, lalo na habang tumatagal tayong naririto, na isantabi “ang mapagpakumbabang kasimplihan ni Cristo at ng mga alagad” para sa karangyaan, kapangyarihan, mga papuri, at tukso ng sanlibutan? Kung sa palagay nati’y hindi, nililinlang natin ang ating sarili.

**Mga Tanong Para sa Talakayan:**

`Noong ipinatapon ng Diyos ang Kanyang bayan sa Babilonia, ito’y sadyang napakasakit na sandali. Tinawag si Abraham na lumabas sa Caldea upang magtatag ng bayan ng tipan bilang liwanag para sa mundo, at ngayon sila’y dinalang nakatanikala. Sa panahon ng kanilang pagkabihag, ipinakita ng Diyos sa Isarel kung ano sana ang naganap kung sila’y naging tapat lamang. Si Nebukadnezar, ang pinakaulo ng isang sistemang labis na kasalungat sa Diyos, ay lumapit kay Cristo (Daniel 4). Sa pagtatapos ng kanilang pagkabihag, ginamit ng Diyos ang isang haring taga-Persia upang magsilbing anino ni Cristo, na pinapalaya ang Kanyang bayan mula sa Babiblonia at ibinabalik sila sa Lupang Pangako. Hindi Israelita si Ciro, ngunit pinili siya ng Diyos upang ipakita ang panukala ng kaligtasan sa sanlibutan habang ibinabalik niya ang bayan ng tipan sa Jerusalem. Anong mga aral ang maaari nating matutunan tungkol sa pagtingin ng Diyos sa sangkatauhan dahil ngayo’y gumagamit Siya ng mga tao sa labas ng Israel upang tuparin ang Kanyang mga layunin?`

`Maaaring wala tayo sa Babilonia, ngunit gaano kalaking bahagi ng Babilonia ang nasa loob natin? Paano natin makikilala ang suliraning ito, at pagkatapos ay paano tayo magbabago?`