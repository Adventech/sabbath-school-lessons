---
title:  Si Nimrod at ang Ninive
date:   20/04/2025
---

Nilalang ang Eden bilang huwarang tahanan ng sangkatauhan. Noong pumasok ang kasalanan, walang magawa ang Diyos kundi ihiwalay ang sangkatauhan mula sa Halamanan at sa punungkahoy ng buhay, kahit sa kasalukuyan lang.

Sa labas ng halamanan, kinailangang magtrabaho nang mabuti ang mga tao para mabuhay. Lalong humirap ang buhay; kailangan nating mabuhay na kasama ang pasakit at iyo’y sa pamamagitan ng pawis (Genesis 3:16–19). Nagtiwala ang ating unang mga magulang na magbibigay ang tunay na Hari ng daan pabalik sa Halamanan, at nagdala sila ng mga alay sa pintuan ng Halamanan na tapat na umaasa sa pagtubos na ipinangako ng Diyos sa nagkasalang sanlibutan sa simua pa lang.

“Ang halamanan ng Eden ay nanatili sa lupa ng matagal pang panahon mula ng ang tao ay itakwil sa mga landas noon. . . . Si Adan at ang kanyang mga anak na lalaki ay nagtutungo roon upang sambahin ang Diyos. Dito ay pinananariwa nila ang kanilang panatang pagsunod sa kautusan na bunga ng pagsalansang nila dito sila ay pinaalis mula sa Eden. Noong ang kasamaan ay naging lubhang laganap sa sanlibutan, at ang kasamaan ng mga tao ay naghatid ng pagkagunaw sa pamamagitan ng baha, ang Eden ay inalis mula sa lupa sa pamamagitan ng kamay ng Lumikha. Subalit sa wakas na pagsasauli, kung magkaroon na ng “isang bagong langit at isang bagong lupa” (Apocalipsis 21:1), iyon ay ibabalik na higit na maluwalhating nagagayakan kaysa noong dati.”—Ellen G. White, Patriarchs and Prophets, p. 62.

Ang iba naman ay nagsikap na gumawa ng mga “solusyong” gawa ng tao para sa ating mga bagong problema, at nakita natin ang pagbangon ng mga estadong-lunsod, isang pagsisikap na makagawa ng mas madaling buhay, at marahil ay subukang maibalik iyong nawala sa Eden.

`Basahin ang Genesis 10:1–12. Dito ipinakilala ng Biblia ang ilang mga mahahalagang kapangyarihang politikal na matatagpuan sa buong Biblia, kasama ang Ninive at Babilonia. Kung isasaalang-alang ang nalalaman natin tungkol sa gagampanan ng mga lunsod na iyon, ano ang maaari nating matutunan mula sa mga talatang ito?`

May ilang nakabasa ng tungkol kay Nimrod at inisip na siya’y marangal na bayani, na katulad ng mga bayaning mananakop sa mitolohiyang pagano. Ngunit kapag inilalarawan siya ng Biblia bilang “makapangyarihan sa lupa,” at “makapangyarihang mangangaso sa harapan ng PANGINOON,” ito’y hindi bilang papuri. Dakila si Nimrod ayon sa sarili niyang pananaw, at siya’y nakatayo sa “harapan” ng Panginoon dahil sinasalangsang niya ang Diyos. Ang nakikita natin sa talatang ito ay ang paglaganap ng pag-aalsa laban sa Diyos, isang paghihimagsik na mananatili hanggang sa ang lahat ng paghihimagsik ay tuluyang mapawi magpakailanman.

`Bakit higit na mapanlinlang ang kasalanan ng paglaban sa Diyos kaysa sa ating inaakala? Paano natin maiingatan ang ating sarili laban sa napakapantaong katangiang ito?`