---
title:  Ang Mga Pinuno ng Mga Hentil
date:   23/04/2025
---

Nagbibigay ng mayayamang pananaw ang pakikitungo ng Diyos sa Israel sa Kanyang pakikitungo sa iglesya ng Bagong Tipan. Sa katunayan, sa maraming paraan, nagsisilbi ang bansang Israel bilang anino ng mga kamalian ng iglesya. Imbes na makaangkin ng anumang kahigitan sa matandang Israel, ang mga Kristiyano’y madaling mahulog sa mga gayunding tukso.

`Basahin ang Mateo 20:25–28. Anong kamalian ang binalaan ni Jesus ang Kanyang mga alagad na kanilang iwasan sa pagtatatag ng gawain ng iglesyang Kristiyano?`

Humingi ang Israel ng isang haring tao, isang kahilingang humantong sa moral na pagbagsak ng bansa. Ang mga hari’y naging pasama nang pasama hanggang sa pinahintulutan ng Diyos ang mga taga-Babilonia na bihagin ang Kanyang bayan bilang paraan ng pagtatama.

May nangyaring katulad nito sa kasaysayan ng iglesyang Kristiyano. Bagama’t hindi nila dapat na isaayos ang kanilang sarili na tulad ng isang bansang Hentil, noong naghari si Consantino at ipinahayag ang kanyang sarili bilang isang Kristiyano, natuwa ang mga mananampalataya: nagwakas na ang mga pang-uusig! Sa kanyang sarili iyo’y pagpapala, ngunit naisip ng iglesya na maaari nilang magamit ang kapangyarihan ng imperador para sa kanilang sariling pakinabang.

Sumabog ang ilang malakihang pagtatalo sa gitna ng mga Kristiyano noong ika-apat na siglo, at noong matagpuan ng iglesya na hindi niya magawang sila’y iresolba, umapela sila sa imperador na mamagitan. Mula rito, nangibabaw na ang Obispo ng Roma, na dati’y isa lamang siya sa mga nangungunang obispo na magkakapantay sa kapangyarihan. Hinilingan ng iglesya ang estado na mamagitan sa mga usaping relihiyoso, at noong nakapasok na ang estado, naging pasama na ng pasama.

Katulad ng matandang Israel, marami sa pinakamadidilim na kabanata sa kasaysayang Kristiyano ay tuwirang resulta ng pakikipagkompromiso ng iglesya sa sanlibutan. Samantalang ang Israel ay bumaling sa pagsamba sa mga diyus-diyosan at ang kanyang mga hari’y natiwali dahil sa kanilang katakawan para sa kapangyarihan—hanggang sa ihandog nila ang kanilang mga anak sa mga diyus-diyosan—ang iglesya’y unti-unting tinanggap ang marami sa mga pamamaraan ng imperyong pagano hanggang sa maraming mga tapat na mananampalataya ay naging martir dahil napagkamalan silang mga banta sa institusyong iglesya-estado.

`Sa sarili ninyong kultura, sa sarili ninyong lipunan, anu-ano ang mga pamamaraan kung saan ang mga ganito ring mga tukso ay maaaring makasama sa integridad ng ating pananampalataya?`