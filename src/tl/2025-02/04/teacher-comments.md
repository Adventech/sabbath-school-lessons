---
title:  Komento ng Guro
date:   25/04/2025
---

### Unang Bahagi: Pangkalahatang-ideya

**Susing Talata:** Daniel 7:14

**Pokus ng Pag-aaral:** Genesis 12:1–9

Noong nilalang ng Diyos ang sanlibutan, mayroon Siyang plano na kasiyahan at pagmamahalan para sa mga taong mananahan doon. Ngunit imbes na tuparin ang plano ng Diyos para sa kanila, natukso ang mga taong piliin ang sarili nilang landas. Sa susunod na dalawang liksyon, pag-aaralan natin kung paanong nabigo ang mga bansa na hanapin ang tamang daan at kung paano ginabayan ng Diyos ang Kanyang bayan sa kanilang pakikipagpunyagi na mahanap ang liwanag sa kadiliman. Binuo ang kadilimang ito ng kanilang pagnanasa na pamunuan ang kanilang sarili.

Unang nagpakita ang pagnanasa na pamunuan ang kanilang sarili sa Halamanan ng Eden, noong si Adan at Eva, na nasa ilalim ng impluwensya ng ahas, ay sumuway sa Diyos at nahulog sa ilalim ng tukso ng pagnanasa na maging “kagaya ng Diyos” (Genesis 3:5). Kung kaya, sina Adan at Eva, bilang mga nilalang na nagkasala, ay nagkaroon ng kaalaman ng kasalanan at sa gayo’y nawalan ng kapangyarihang moral na pumili ng mabuti kaysa masama (Genesis 3:22). Kalaunan, sa matandang kasaysayan ng sangkatauhan, nagpasya ang mga tao ng Babel na magtayo ng tore upang makarating sa pintuan ng Diyos (“Bab-El”) sa langit, upang agawin ang lugar ng Diyos (Genesis 11:1–4). Ngunit iyong mga tagapagtayo ng Babel ay naguluhan at, bunga ng kanilang maling pagpapalagay, ikinalat sila ng Diyos sa ibabaw ng lupa.

Maging ang bayan ng Israel ay sinubukang pamunuan ang kanilang sarili, at imbes na yakapin ang pangunguna ng Diyos, naghanap sila ng isang hari mula sa mga tao galing sa isa sa kanilang tribo. Tumugon ang Diyos sa lahat ng mga pagkilos na ito ng tao sa pamamagitan ng banal na inisyatibo. Una, tinawag ng Diyos si Abraham upang maging pagpapala sa lahat ng mga bansa. Pagkatapos ay tinawagan ang Israel at kalaunan ay ang iglesya upang sumaksi sa mga bansa tungkol sa kaharian ng Diyos. Laban sa tukso na magtiwala sa kapangyarihan ng tao upang itatag ang kaharian sa lupa, at sa gayo’y mahulog sa kadiliman, dinadala ng Biblia ang pag-asa ng kaharian ng Diyos, iyong tanging liwanag para sa mga bansa.

### Ikalawang Bahagi: Komentaryo

**Adan at Eva**

Sa Halamanan ng Eden, ang kwento ng paghaharap nina Eva at ng ahas ay naglalahad ng sanhi ng kabiguan ng tao; iyong ambisyon na palitan ang Diyos. Unang lumabas ang ahas sa kwento. Noong nagsasalita siya, para siyang Diyos, ang Maylalang mismo. “Sinabi” ng ahas (Genesis 3:1), kung paano ring “sinabi” ng Diyos ng sampung beses sa salaysay ng Paglalang. Iyong katulad na anyo ng pandiwang wayyo’mer, “sinabi niya,” ay ginagamit sa dalawang kwento. Nakakalito ang istraktura ng parirala, dahil ang simuno ng pandiwang “sinabi niya” ay hindi nakalahad. Sa katunayan, ito ang tanging pagkakataon sa buong talata na hindi ipinapakita nang malinaw ang simuno. Dagdag pa sa kalituhan, nauuna pa sa pandiwa ang pangalang Elohim, “Diyos,” na tila nagpapahiwatig na Diyos ang nagsasalita. Narito ang pagkakasunud-sunod ng mga salita sa teksto ng Hebreo: “Diyos [siya] sinabi sa babae.” Kaya’t tila pinalitan ng ahas ang Diyos.

Kapansin-pansin na nangyayari rin ito noong sumuway ang babae sa Diyos. Ang parirala na naglalarawan ng kanyang aksyon, “nang makita ng babae . . . ay mabuting kainin” (Genesis 3:6), ay nagpapaalala sa atin sa pagtutuos ng Diyos sa Kanyang nilalang: “Nakita ng Diyos na . . . mabuti” (Genesis 1:4, 10, 12, 18, 25, 31). Ipinapahiwatig ng kasunduang ito sa pagitan ng mga salita ng Diyos at nang kay Eva na pinalitan na Niya ang Diyos na lumalang ng sarili niyang opinyon. Sa katunayan, para siyang Diyos kung kumilos: “Siya ay pumitas ng bunga nito at kinain ito; binigyan din niya ang kanyang asawa na kasama niya, at siya’y kumain” (Genesis 3:6). Ang tatlong pandiwang ito (na naka-italics) sa inabot ng kwento sa kasalukuyan ay nakaugnay lamang sa Maylalang. Ibinigay ng Diyos upang kainin (Genesis 1:29). “Kinuha” ng Diyos ang lalaki (Genesis 2:15) at “kinuha” ng Diyos ang isa sa kanyang mga tadyang (Genesis 2:21). Kaya’t kinikilala ni Eva ang kanyang sarili bilang Manlalalang at pinapasunod si Adan sa kanyang “pamumuno.”

Kalaunan, kapwa sina Adan at Eva ay susubukang kuning muli ang lugar ng Diyos noong malaman nila na sila’y hubad. Inuulat ng teksto ng Biblia na “kanilang ginawang panakip” (Genesis 3:7) ang dahon ng igos. Ang pandiwang “ginawa” ay ginagamit lamang sa abot ng kwentong ito sa kasalukuyan na may kinalaman sa Diyos, ang Maylalang (Genesis 1:31; 2:2, atbp). Kapuna-puna na sinubukan nina Adan at Eva na lutasin ang kanilang problema sa pamamagitan ng paglalagay ng kanilang sarili sa lugar ng Diyos, na nauna nang ginawa ng babae. Nakababahala na sumama na ang mag-asawa sa usapin ng ahas, na agawin ang lugar ng Diyos. Iminumungkahi rin ang kanilang pamumusong sa alingangaw sa pagitan ng mga salitang ‘arom, na naglalarawan ng kanilang “kahubaran,” at ng salitang ‘arom, na naglalarawan sa pagiging “tuso” ng ahas (Genesis 3:1).

**Ang mga Tagapagtayo ng Babel**

Ang lenggwaheng ginamit upang ilarawan ang gawain ng mga tagapagtayo ng Babel ay nagpapaalala sa salaysay ng Paglalang, na sinasadyang baliktarin ang gawain ng Paglalang at pagkuha ng lugar ng Diyos ng Paglalang. Ipinapakita na ang layuning ito sa listahan ng mga bansa kung saan ipinapakilala ang saligan ng kaharian ng Babel ni Nimrod sa pamamagitan ng salitang teknikal na re’shit “simula” (Genesis 10:10), na iniaalingawngaw ang tala ng Paglalang (Genesis 1:1). Si Nimrod, na ang pangala’y nangangahulugan ng “kami’y mag-aalsa” ay ipinapakilala bilang maylalang ng Babel, kung paanong ang Diyos ang Maylalang ng mga langit at lupa.

Sa kwento ng Tore ng Babel, makikita natin ang ganito ring pag-agaw ng kapangyarihan. Ang pariralang, ‘al peney, “sa ibabaw ng,” na ginamit upang tukuyin ang kalagayan ng lupa bago ang Paglalang (Genesis 1:2), ay muling lumalabas dito (Genesis 11:4). Samantalang kumilos ang tala ng Paglalang mula sa isang elemento (mga tubig) tungo sa marami at pagkakaiba-iba, binabaliktad ng Babel ang kalagayan ng marami tungo sa isang elemento. Ang salita ng Diyos, wayyomer ‘Elohim, “sinabi ng Diyos,” ay pinalitan ng salita ng mga tagapagtayo, wayy’omeru, “sinabi nila (Genesis 11:3, 4). Ang banal na katuparan ng Paglalang, “at nagkaroon” (Genesis 1:3), ay pinalitan ng gawang tao wattehi, “inari nilang” (Genesis 11:3). Ang pakikipag-usap ng Diyos na Manlalalang sa kanilang sarili na’aseh, “Lalangin natin” (Genesis 1:26) ay napalitan ng pakikipag-usap ng tao sa kanilang sarili na’aseh, “Magtayo tayo” (Genesis 11:4). Ang mga tagapagtayo ng Babel ay may katulad na ambisyon kay Eva: nais nilang maging katulad ng Diyos.

**Ang Pagtawag kay Abram**

Sa pamamagitan ng mga salitang ito, tinawag ng Diyos si Abraham: “Gagawin kitang isang malaking bansa . . . gagawin Kong dakila ang iyong pangalan” (Genesis 12:2). Tumutugon ang pagtawag ng Diyos kay Abram sa, at sumasalungat sa, mga panukala ng mga tagapagtayo ng Babel. Kaya’t hindi pagkakataon na ang pagtawag ng Diyos kay Abram na umalis ay nangyayari sa lupain ng Ur ng mga taga-Caldeo. Talagang nakakagulat na ang matandang lunsod ng Sumeria na Ur ay nasa rehiyon ng Babilonia na may pinakamalapit na kaugnayan sa naganap sa Babel.

Makatuwiran na narinig ni Abram ang tawag na umalis sa lugar na puno ng alaala ng Babel at hindi natin dapat na ikagulat, hindi lamang dahil sa mga usaping makasaysayan at heyograpikal, kundi dahil din sa mga implikasyong teyolohikal nito. Mula sa panawagan ng mga propeta hanggang sa pagsusumamo sa huling araw, ang panawagan ng Diyos na “lumabas sa Babilonia” (ang pangalang Griego para sa Babel), ay may mahabang kasaysayang teyolohikal sa tradisyon ng Biblia (tingnan sa Isaias 48:20; Apocalipsis 18:4). Nangangahulugan ang banal na panawagan hindi lamang ng katubusan mula sa mapaniil na kalagayan ng pagkakatapon, kundi gayundin ng pambansang pagpapanumbalik sa Lupang Pangako, at nagmumungkahi rin ng pagbabalik sa tipan.

Nais ng mga tagapagtayo ng Babel na gumawa para sa kanilang sarili ng dakilang pangalan at gawin ang kanilang sarili na kakaibang pangsanlibutan na bansa (Genesis 11:4). Ngunit ang Diyos ang gagawa ng dakilang pangalan at tanging ang Diyos ang makagagawa na dakila ang isang partikular na bansa at kakaiba sa iba pang mga bansa. Kapansin-pansin na ang pandiwang “gawin” ay susing salita ng tala ng Paglalang, kung saan matatagpuan ito ng pitong beses, na ang Diyos ang simuno (Genesis 1:7, 16, 26, 2:2 [2x], 3). Ginamit din ang pandiwang ito ng tatlong beses upang ilarawan ang gawain ng mga tagapagtayo ng Babel (Genesis 11:4, 6 [2x]), at ang isa sa kanila ay may kaugnayan sa kanilang “pangalan” (Genesis 1:4). Nakatayo ang Babel sa lugar ng Maylalang. Ang tawag kay Abram ay nagpapanumbalik sa mga karapatan ng Diyos. Tanging ang Diyos lamang, bilang Manlalalang, ang talagang “makakagawa”; at tanging Diyos lamang ang “makakagawa ng pangalan.” Higit pa rito, tanging ang pangalan lamang ng Diyos ang inilalarawan na “dakila” (Josue 7:9).

**Ang Pagpapala ni Abram**

Ang salitang barak, “pagpalain,” ay susing salita sa pagtawag ng Diyos kay Abram, kung saan limang beses itong lumalabas. Ang paggamit sa salitang ito’y lalong prominente sa aklat ng Genesis, kung saan ito’y ginagamit ng 88 beses (kung ikukumpara sa 356 na beses sa iba pang bahagi ng Bibliang Hebreo). Ang konsepto ng pagpapala sa Hebreo ay madalas na nakaugnay sa inaasahang pagiging mabunga (Genesis 1:21–23). Kaya’t ang pagtawag kay Abram ay binabaliktad ang ideyolohiya ng Babel. Laban sa mga tagapagtayo ng Babel, na tumangging sumunod sa banal na plano ng paglalang na magparami, pinapanumbalik ng pagpapala kay Abram ang kapangyarihan ng paglalang at pangako ng hinaharap.

Samantalang isinalig ng mga tagapagtayo ng Babel ang kanilang sedguridad sa kanilang sarili lamang, ang pagpapala sa mga bansa ay tanging umaasa sa pagpapala ng Diyos kay Abram. Ang mahalagang dahilan para sa pagpapalang ito ay nasa makasaysayang kaganapan sa hinaharap: “sa pamamagitan mo ang lahat ng angkan sa lupa ay pagpapalain” (Genesis 12:3). Ang pariralang preposisyonal na “sa pamamagitan mo” ay nangangahulugan ng “sa iyong binhi” o “sa pamamagitan ng binhi mo.” Ibig sabihin, hindi “kay Abram” natatanggap ang pagpapala, kundi “sa binhi” ni Abram, na siyang katulad na “binhi” ng Mesiyas sa Genesis 3:15, na maraming katulad na salita sa ating talata, at mga anyong gramatiko, at pagkakaugnay ng mga salita at tema. Ginagamit din ni Pablo ang katulad na lenggwahe upang ilarawan ang epekto sa buong sanlibutan ng tipan “kay Cristo-Jesus” (Galacia 6:15).

### Ikatlong Bahagi: Pagsasakabuhayan

**Pinapalitan ang Diyos.** Sa pagkakabatid na ang diwa ng pagkakasala ay pagpalit sa Diyos, tanungin ninyo ang inyong sarili, Paano, kung hindi tayo magiging maingat, mapapalitan ang Diyos sa bawat antas ng ating buhay? Talakayin ang mga sumusunod na aspeto sa inyong klase.

_Sa inyong mga salita:_ Kapag nagsisinungaling kayo, itinatago ninyo o binabaluktot ang katotohanan. Pinalitan ninyo ang katotohanan (iyong nakikita ng Diyos) ng inyong bersyon nito. Kapag nagmamataas kayo, kadalasa’y pinapalaki ninyo ang inyong halaga kapalit ng pagpapababa sa I nyong kapwa o sa Diyos mismo, na gaya ng ginawa ni Nebukadnezar noong itinayo niya ang lunsod ng Babilonia (Daniel 4:30).

_Sa inyong trabaho:_ Kapag nagtatrabaho kayo ng sobra, pinapabayaan ninyo ang mga batas ng kalusugan o ang inyong pamilya na nangangailangan ng inyong presensya at atensyon. Kapag nagiging tamad kayo, nagiging burara kayo sa trabaho. Kapag nandadaya kayo, kapag nangongopya kayo, ninanakaw ninyo ang trabaho o natuklasan ng iba, na nagkukunwaring sa inyo iyon.

_Sa inyong relihiyon:_ Kapag sumasamba kayo sa iba o sa ibang bagay maliban sa Diyos, kung ito man ay salapi, trabaho, kotse, bahay, o ang inyong sarili, sa ganito’y nangangalunya kayo.

**Pagtugon sa Panawagan ng Diyos.** Sa pagkakabatid na ang pagpalit sa Diyos ay kasalanan, ano ang maaari ninyong gawin upang pahintulutan ang Diyos na alisin ang inyong sarili mula sa trono ng inyong puso at Siya ang mailuklok doon? Maghanap ng mga halimbawa sa Biblia na nagpapakita ng banal na pamamagitan na ito.

Talakayin ang tugon ng Diyos sa kasalanan ng tao; magbulay-bulay sa usapin ng pagpapalit—ang katunayan na pinili ng Diyos na mamatay sa inyong lugar upang kayo’y mabuhay. Magbulay-bulay sa tiyak na kaganapan sa kasaysayan ng Israel kung saan gumawa ang Diyos para sa mga tao (halimbawa, ang Paglalang, ang Exodo, ang pagkakatapon sa Babilonia, o mga tiyak na pagkakataon kung saan nakipaglaban ang Diyos para sa Kanyang bayan [Exodo 14:14], atbp.).

`Notes`