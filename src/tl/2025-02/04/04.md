---
title:  Ibinigay ang Iyong Hinihingi
date:   22/04/2025
---

Gaya ng orihinal na pagkakatata, ang Israel ay hindi dapat magakaroon ng isang taong hari tulad ng ibang mga bansa. Ngunit sa paglipas ng panahon, nanghina ang pananampalataya ng Israel, at nakita nila ang kanilang sarili na nananabik na magkaroon ng mga bagay na mayoon ang “mga bansa,” ang mga Hentil.

`Basahin ang 1 Samuel 8:4–18. Bakit sa palagay mo’y kaakit-akit para sa mga tagapanguna ang pagkakaroon ng hari? Paano tayo nahuhulog sa mga katulad na mga tukso?`

Mahalagang mapansin na ang kahilingan para sa isang hari ay isang pagtanggi sa paghahari ng Diyos sa Kanyang bayan. Gaya ng pagkakatatag, ang bansang ito ay direktang may pananagutan sa Maylalang, at ang kanilang kaugnayan sa Kanya ay ipinakita sa pamamagitan ng santwaryo at ng mga serbisyo nito bukod sa iba pang mga bagay. Sa pamamagitan ng paghingi ng isang hari, dadalhin nila sa kanilang sarili ang parehong uri ng pagdurusa na naranasan ng mga kaharian ng mga Gentil: pag-aanyaya sa militar sa mga digmaan ng hari, pag-aalis, pagbubuwis, at iba pang mga kasamaan. Kanilang matutuklasan na ang mga taong may kapangyarihan ay may hilig na mamuno para sa kanilang sariling kapakinabangan, sa halip na sa kabutihan, gaya ng ginagawa ng Diyos.

Gayundin, ang bagong kaayusan ay magiging permamente: Ibibigay sa Israel ang kanilang hinihingi, ngunit kapag napagtanto nila na ito’y pababang landas, hindi na sila makakatakas dito. “Sa araw na iyon kayo’y daraing dahil sa inyong hari na inyong pinili para sa inyong sarili; ngunit hindi kayo sasagutin ng PANGINOON sa araw na iyon” (1 Samuel 8:18).

Batid ng Diyos ang mga kahinaan ng Kanyang bayan, at hinulaan Niya nang maaga na hihingi ng isang haring tao ang Israel. Ginawa nila ito, at napakalaking bahagi ng kasaysayan ng Israel ay tala ng mga kinahinatnan ng pagpiling iyon.

Basahin ang Deuteronomio 17:14–20. Pansining hindi sinasabi ng Diyos, “Magbibigay Ako ng isang hari,” kundi, nagpasya ang Kanyang bayan na nais nilang magkaroon ng hari. Naglagay ang Diyos ng mga tagapagsanggalang upang maingatan ang Kanyang bayan mula sa mga kasamaan ng pamahalaa ng tao—bagama’t kagaya ng ipinakikita ng kasaysayan ng bansa at ng kanyang mga hari, madalas na binabaliwala ang mga tagapagsanggalang na ito.

Kailangan lamang na tingnan ang kasaysayan ng Israel pagkatapos na magpasya silang magkaroon ng hari upang makita kung gaano kasama ang kanilang naranasan sa ilalim ng mga haring ito. Bagama’t mas mabuti ang ilang hari kaysa iba, nakagawa rin ng masama ang mga mabubuting hari (isipin sina David at Batsheba). Sa maraming pagkakataon, nabuhay ang bansa sa ilalim ng sunud-sunod na hari na “gumawa ng masama sa paningin ng PANGINOON” (tingnan ang 1 Hari 11:6; 15:26; 16:30; 2 Hari 3:2; atbp.)

Noon, at kahit ngayon, may isang pangkaraniwan sa lahat ng pamahalaang tao: pinaghaharian ng mga makasalanan ang ibang mga makasalanan. Anong kasamaan ang maaaring maganap?