---
title:  Ang Pagtawag kay Abraham
date:   21/04/2025
---

Sa ika-sampung kabanata ng Genesis, makikita natin ang pagbangon ng iba’t ibang mga bansa. Ang salitang kadalasang isinasalin na “mga bansa” ay goyim, na maaari ring tumukoy sa mga Hentil. Sinasabi sa atin ng Genesis 10 na nahati ang sangkatauhan sa mga lupain, lenggwahe, pamilya, at “mga bansa” (Genesis 10:5; tingnan din sa Apocalipsis 14:6).

Pagkatapos na pagkatapos na maipakilala ang konseptong ito, tinawag ng Diyos si Abraham na lumabas mula sa isa sa mga bansang ito upang maging kakaiba sa kanila at sa kanilang ikinakatawan.

`Basahin ang Genesis 12:1–9. Bakit tinawag ng Diyos si Abram (na kalauna’y naging Abraham) na lumbas mula sa kanyang bansang pinagmulan?`

Nilalayon ng Diyos na gamitin si Abraham upang magtatag ng isang bansa na tatayong kasalungat ng mga kaharian ng tao. Hindi sila dapat na magkaroon ng hari maliban sa Diyos mismo. Dapat na ipakita ng bayan kung ano ang magaganap kapag nanumbalik ang sangkatauhan sa kanilang Manlalalang. Itinatag ang Israel upang maging pagpapala sa “lahat ng angkan sa lupa” (Genesis 12:3). Ibinuhos sa kanila ng Diyos ang liwanag at mga kabutihan na hindi pa nakikita sa lupa mula pa noong, marahil, bago pa ang Baha.

`Basahin ang Deuteronomio 4:5–9. Ano ang sinasabi ng Panginoon sa mga anak ni Abraham, ang bansang naging katuparan ng pangako ng Diyos kay Abraham?`

Ito’y hindi iisang taong sasaksi sa iisang pamayanan; ito’y isang buong bansa na, gumagawang magkakasama at nakikipagtulungan sa Diyos, makapagpapakita ng kaluwalhatian ng Kanyang karakter. Pansinin, din, sa mga salitang binigkas sa kanila na hindi lamang ang “mga alituntunin at mga batas” na ibinigay sa kanila ng Diyos ang nagtangi sa kanila, kundi ang kanilang pagsunod sa mga ito ang magiging dahilan na sasabihin ng mga bansa, “Tunay na ang dakilang bansang ito ay matalino at may pagkaunawa” (Deuteronomio 4:6). Bagaman kamangha-mangha ang mga katotohanan na ibinigay sa mga tao, ang kanilang pagkabigo na mabuhay ayon sa mga ito, upang sundin ang mga ito, ay magdudulot ng mga sumpa sa halip na pagpapala at kamatayan sa halip na buhay

`Paanong ang prinsipyo ring ito, ang hindi lamang pagkakabatid sa mga katotohanang ito kundi ang pagsunod sa mga ito, ay naaangkop sa atin bilang mga Adventista ngayon?`