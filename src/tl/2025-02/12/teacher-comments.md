---
title:  Komento ng Guro
date:   20/06/2025
---

### Unang Bahagi: Pangkalahatang-ideya

**Susing Talata:** 2 Timoteo 1:7

**Pokus ng Pag-aaral:** Daniel 2:31–45; Apocalipsis 13:11–17

Napag-aralan na natin ang mga kwento sa Biblia at mga awit na naglalaman ng mga alusyon sa hinaharap na propesiya. Ngunit ang mga reperensyang ito sa hinaharap ay mga pag-unawa na hindi deretsahan na naghahanda sa atin na tanggapin at maunawaan ang mensahe ng propesiya. Sa aralin na ito, bibigyang pansin natin ang mga propesiya na hayagang tinutukoy ang kapanahunan ng kawakasan. Kailangan nating alalahanin na ang Biblia ay hindi lamang aklat ng magagandang kwento, na isinulat para sa ating kaaliwan. Hindi rin ito isinulat para lamang sa espiritwal at moral na pagpapatibay. Nagiging kakaiba ang Biblia dahil sa mensahe nito ng pag-asa: Ililigtas ng Diyos ang sanlibutan sa wakas ng kapanahunan.

Ang mensahe ng pag-asa, siyempre, ay naroon sa iba’t ibang anyo sa buong Kasulatan. Ngunit partikular na ang dalawang aklat na apokaliptik, ang Daniel at Apocalipsis, ang nagpopokus sa huling kahahantungan ng sanlibutan. Magkaugnay ang dalawang aklat na ito, kaya’t atin silang titingnan na isinasaalang-alang ang kanilang koneksyon. Unang sasakupin ng aralin para sa linggong ito ang pangkalahatang linya ng mga pangyayaring propetika, ayon sa pagkakalahad sa hula ni Daniel sa istatuwa (Daniel 2:31–45). Pagkatapos ay titingnan natin ang mga huling araw ng kasaysayan ng tao. Makikita natin kung paano inilalahad ng propesiya ni Daniel ang kapangyarihan ng kasamaan at tinutuligsa ang mentalidad nito, na ipinakita na ng mga hari ng Babilonia (Daniel 3). Pagkatapos ay mararating ng propesiya ang katuparan nito sa mga kabanata tungkol sa maliit na sungay ng Kabanata 7 at 8, at sa hayop ng Apocalipsis 13 at 14.

### Ikalawang Bahagi: Komentaryo

**Ang Mentalidad ng Babel.** Nagsisimula ang aklat ng Daniel sa isang alusyon sa tore ng Babel. Habang iniuulat ng propeta ang mga pangyayari tungkol sa pagdating ni Nebukadnezar laban sa Jerusalem, binanggit niya ang pambihira at lumang salitang Shinar, iyon mismong pangalan na tumutukoy sa lugar kung saan ang mga tagapagtayo ng Babel ay itinayo ang kanilang tore (Genesis 11:2). Inilalahad ng tiyak na reperensyang ito, mula sa pasimula ng aklat, ang layunin ng may akda na iugnay ang pagkilos ni Nebukadnezar na dalhin ang mga kagamitan ng templo sa Jerusalem sa kanyang lugar, Babilonia (Shinar), doon sa ginawa ng mga tagapagtayo ng tore ng Babel.

Sa Daniel 2, ang hari ring iyon ay nagkaroon ng panaginip na gumugulo sa kanya, Ipinaliwanag sa hari ni Daniel, na tinawag upang bigyang kahulugan ang panaginip, na ang Diyos ng kalangitan ang nagpadala ng panaginip na ito upang tulungan siyang maunawaan, at mabatid, ang kasamaan ng “mga nilalaman ng iyong isipan” (Daniel 2:30). Talagang katulad ng mga tagapagtayo ng tore ng Babel ang mentalidad ni Nebukadnezar. Kung paanong dinala ni Nebukadnezar ang mga kagamitan ng templo sa kanyang sariling templo, ipinakita niya ang katulad na layunin na kunin ang lugar ng Diyos. Mula sa simula, inilalahad ni Daniel ang susi sa panaginip. Ang panaginip na ito ay, una sa lahat, tungkol sa mentalidad na “Babel” ng hari. Kalaunan, sa Daniel 3, pagtitibayin ng pagkilos ni Nebukadnezar ang paghatol na ito (tingnan sa ibaba). Sa katunayan, binubuo ng pagtuligsang ito ang pangunahing linya na nakahabi sa buong propesiya ng mga kaharian sa lupa.

Sa kanyang unang linya, itinuturo ni Daniel ang pagmamataas ni Nebukadnezar at pag-agaw sa kaharian ng Diyos: sa isang banda, tinawag ni Daniel ang hari sa pamamagitan ng kanyang regular na titulo, “hari ng mga hari,” na nagbibigay sa kanya ng pagka-diyos, na para bang siya ang nangingibabaw sa lahat ng iba pang mga hari. Sa kabilang banda naman, malinaw na kinikilala ni Daniel ang “Diyos sa langit” na siyang nagbigay sa hari ng kanyang kapangyarihan (Daniel 2:37). Inilalarawan ni Daniel ang hari na para bang siya mismo ang Maylalang (kahit lang sa linya ng pag-iisip ni Nebukadnezar). Kasabay nito, pinapaalalahanan ni Daniel ang hari na ang Diyos ng langit ang nagbigay sa kanya ng lahat na nasa kanya (Daniel 2:38).

Pagkatapos ay ipinababatid ni Daniel na ang mga sumusunod na mga kaharian ay magiging mas mababa sa kaharian ni Nebukadnezar, na sinasabing muli, na sila’y gawa lamang ng tao at panandali na katulad din ng kanyang kaharian. Mahalagang pansinin na ang kawakasan ng mga kaharian ay mayroon ding mentalidad na tumutukoy sa Babel: susubukin ng mga tagapanguna ng mga kaharian na pag-isahin ang kanilang nasasakop at tipunin ang kanilang kapangyarihan na gaya ng ginawa ng mga tagapagtayo ng Babel (Genesis 11:4).

Kapansin-pansin na ang mga pangunahing mga katangian ng pagsisikap na ito na magsama ay ipinapahiwatig ng materyales na “luwad ng magpapalayok.” Kinakatawan ng luwad na ito ang mga kapangyarihan sa huling araw na nagsimula pagkatapos ng pagbagsak ng paganong Roma (Daniel 2:41) at tumagal hanggang sa wakas ng kapanahunan, na tulad ng iminumungkahi ng pariralang nagpapakilala sa pagbangon ng kaharian ng Diyos: “At sa mga araw ng mga haring iyon ang Diyos sa langit ay magtatatag ng isang kaharian na hindi magigiba kailanman” (Daniel 2:44).

Iminumungkahi na ng materyales na luwad ng magpapalayok, na kumakatawan sa kapangyarihang ito sa huling araw, na ito’y may katulad na ambisyon sa mga lalaki ng Babel. Sa Biblia, ang luwad na ito ay madalas na iniuugnay sa simbolo para sa sangkatauhan (Isaias 29:16; Jeremias 18:2; Roma 9:20, 21, atbp.). Samantalang ang ibang materyales ay kumakatawan sa mga kapangyarihang pulitikal, ang luwad ay kumakatawan sa kakaibang kapangyarihang espiritwal, na nag-aangkin ng pagiging diyos. Kapansin-pansin na ang huling tagpo sa pangitain, na umaabot sa sukdulan sa pagkawasak ng mga kaharian, ay nagtatapos na nasa gitna ng mga materyales ang luwad: “ang mga bakal, ang tanso, ang luwad, ang pilak, at ang ginto” (Daniel 2:45). Sa ganitong posisyon, sa gitna ng lahat ng mga materyales, tila ba kinakatawan ng luwad ang diwa ng lahat na inaasam ng mga makalupang kahariang ito: ang pag-agaw ng banal na kapangyarihan ng Diyos.

**Ang Kapangyarihang Umaagaw.** Sa Daniel 3, agad na pinabubulaanan (na nakapagtataka) ni Nebukadnezar ang paghatol na natutunan pa lamang niya mula sa kanyang panaginip. Talagang paghihirapan niya na kunin ang lugar ng Diyos ng langit. Malinaw na ipinapakita ng panaginip na “ang Diyos sa langit ay magtatatag ng isang kaharian na hindi magigiba kailanman” (Daniel 2:44). Taliwas sa kalooban ng Diyos, pinagsisikapan ni Nebukadnezar na “magtatag” ng larawan ng ginto na kakatawan sa kanya, ang “ulong ginto” (Daniel 2:38). Ngunit hindi nasisiyahan si Nebukadnezar na maging ulong ginto lamang, na kagaya ng ipinakita ng panaginip; ngayon ay tinitingnan niya ang kanyang sarili bilang walang hanggang hari, na tatagal magpakailanman ang kanyang imperyo, na ipinakita ng kanyang pagtatayo ng istatuwa na purong ginto. Sa kabuuan, “itinatag” ni Nebukadnezar ang kanyang imahe upang palitan ang walang hanggang kaharian ng Diyos. Pansinin ang gamit ng katulad na pandiwang “itatag.” Hindi natatapos ang kwento sa pang-aagaw ni Nebukadnezar.

Ang susunod na hakbang ni Nebukadnezar ay ang marahas na pang-uusig sa lahat ng hindi yuyukod sa harapan ng kanyang larawan. Sinasabi sa atin ng kwento na tumanggi ang tatlong Hebreo na sumamba sa larawan; at dahil dito, binantaan sila ng kamatayan, “ihahagis sa gitna ng hurno ng nagniningas na apoy” (Daniel 3:6). Ginamit ang lahat ng uri ng istratehiya upang kumbinsihin ang mga Hebreo na yumukod. Ang banta ng kamatayan ay hayagang kinakatawan ng hurno sa paanan ng larawan. Ginamit ang kapangyarihan ng administrasyon sa lahat ng antas upang tiyakin ang kontrol sa lahat ng mga antas ng populasyon. Ginamit ang kapangyarihan ng mass media upang abutin ang mga tao sa lahat ng bahagi ng imperyo. Maging ang kapangyarihan ng musika ay ginamit upang impluwensyahan at kuntrolin ang mga emosyon.

Ayon sa ulat ng kanilang pagsagwil, hindi natinag ang tatlong Hebreong ito sa kanilang pagtatalaga na manatiling totoo sa Diyos. Ang dalawang kampo ng mga mananamba, ang kampo ng Babel at ang kampo ng tatlong Hebreo, ay malinaw na kinilala at pinag-iba: maingay ang kampo ng Babel. “Malakas na ipinahayag” nila (Daniel 3:4). Ang kampo ng Diyos ay tahimik: “hindi namin kailangang sagutin” (Daniel 3:16). Makapangyarihan ang kampo ng Babel: binubuo ito ng mga “tagapangasiwa,” “kinatawan,” atbp. (Daniel 3:2). Mapagpakumbaba ang kampo ng Diyos: kinikilala lamang sila bilang “ilang mga Judio” (Daniel 3:12). Ang kampo ng Babel ay marami: binubuo ito ng “lahat ng mga bayan” (Daniel 3:7). Ang kampo ng Diyos ay “tatlong lalaki” (Daniel 3:7) lamang. Ang kampo ng Babel ay may pagmamalasakit sa kasalukuyan: “nang marinig ng lahat ng mga bayan ang tunog . . . ang lahat ng bayan . . . ay nagsisamba” (Daniel 3:7). Ang kampo ng Diyos ay may pagmamalasakit sa hinaharap: “ang aming Diyos . . . ay makapagliligtas sa amin” (Daniel 3:17). Legalista ang mga tao sa kampo ng Babel at sumusunod dahil sa takot at pansariling interes. Ang mga tao sa kampo ng Diyos ay naglilingkod sa Diyos sa pamamagitan ng biyaya, kahit na piliin Niyang hindi sila iligtas (Daniel 3:18).

**Ang Maliit na Sungay at ang Hayop.** Ang mentalidad ng Babel na kinikilala sa pamamagitan ng kapangyarihan na kinakatawanan ng luwad ng magpapalayok ay muling makikita sa maliit na sungay ng Daniel 7 at 8. Ngunit ngayon, ang katangian ng pag-agaw at pang-uusig ay higit na malinaw at hayagan. Kung paanong inangkin ng luwad ang pagiging diyos, inaangkin ng maliit na sungay ang pagiging diyos, at higit na matindi ang pagmamataas nito at pang-aagaw (Daniel 7:25), na may katulad na ugnayan sa pagitan ng pang-aagaw sa kapangyarihan ng Diyos at pang-uusig sa Kanyang bayan (Daniel 8:24, 25).

Inuulit ng aklat ng Apocalipsis ang katulad na tanawing apokaliptik, ngunit may ibang simbolismo. Pagkatapos ng katulad na apat na hayop na una nating nakita sa Daniel 7, kinikilala ng paghahayag na apokaliptik ang isang kapangyarihan ng pang-aagaw, na kinikilala bilang isang hayop. Katulad ng maliit na sungay ng Daniel 7 at 8, inaangkin ng hayop ang pagiging diyos (Apocalipsis 13:4) at inuusig ang bayan ng Diyos (Apocalipsis 13:5, 7). Ang mabilis na pagrepaso na ito sa propesiya ay kailangan para ating maunawaan ang salita ng pagbababala ng propesiya at upang palakasin ang loob ng bayan ng Diyos (2 Timoteo 1:7).

### Ikatlong Bahagi: Pagsasakabuhayan

1\. Samantalang kinakatawan ng maliit na sungay at ng hayop ang isang malinaw na makasaysayang kaayusan, ang Iglesya Katolika, paano ka dapat na tumugon sa pagkilalang ito? Paano ba tayo dapat na makipag-ugnayan sa mga Katoliko? Kilalanin ang mentalidad ng Babel sa kasaysayan (sa Iglesya Katolika, ngunit gayundin sa mga rehimeng totalitaryo, na tulad ng rehimeng Nazi at ang rehimeng Marxist-Stalinist). Suriin ang potensyal na mekanismo ng Babel sa inyong iglesya at sa inyong personal na karakter; sa inyong pakikitungo sa ibang tao; sa konteksto ng inyong pamilya o sa konteksto ng inyong trabaho; at sa paraang tinatrato ninyo ang inyong mga empleyado, ang inyong asawa, at ang inyong mga anak. Paano ba kayo lilipat mula sa mentalidad na Babel tungo sa kaisipang biblikal?

2\. Ihambing ang kampo ng Babel at ang kampo ng tatlong Hebreo. Isaalang-alang ang bawat aspeto ng paghahambing at kumuha ng mga aralin para sa aplikasyon: Paano nakakaapekto ang paghahambing na ito sa inyong buhay sa iglesya? Ano ang matututunan natin mula sa mga halimbawang ito para sa ating mga serbisyo sa pagsamba? Ano ang bahagi ng paraan ng pagtugtog ng musika o paraang nangangaral tayo sa kung paano natin sinasamba ang Maylalang? Anong aral ang matututunan ninyo mula sa obserbasyon na ang kampo ng Diyos ay palaging mas kakaunti? Paano ba ninyo iniaangkop ang katotohanan na ito sa paggamit ng argumento ng nakararami upang suportahan ang katotohanang teyolohikal? Talakayin kasama ng mga kaanib ng inyong klase ang pangangailangan na magkaroon ng pag-iisip ng pagmamalasakit sa hinaharap imbes na may pagmamalasakit sa kasalukuyan. Paano nakakaapekto sa inyong pagpiling etikal o sa inyong relasyong mag-asawa ang pag-iisip na may pagmamalasakit sa hinaharap o sa kasalukyan? Ang pananaw na may pagmamalasakit sa hinaharap ay pinananagot tayo sa mga mangyayari pagkatapos ng ating aksyon. Ang pananaw na may pagmamalasakit sa kasalukuyan na nakapokus sa mga agarang gantimpala ay nagiging mababaw, makasarili, materyalistiko, at mapanganib pa nga para sa atin at sa ibang tao. Pag-usapan.

`Notes`