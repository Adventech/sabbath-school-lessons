---
title:  Ang Tanda ng Hayop
date:   19/06/2025
---

Sa paglipas ng mga taon, at ang mga huling pangyayari, katulad ng utos ng kamatayan at ang pagpapatupad ng tanda ng hayop, ay hindi pa rin nangyayari, ang ila’y nagpahayag ng pag-aalinlangan, tungkol sa ating pagpapaliwanag sa mga huling pangyayari, kasama ang kung paanong maaaring maging mahalaga ang usaping Sabbath at Linggo sa huling tunggalian.

Malinaw ang aklat ng Apocalipsis: kung hindi natin sinasamba ang Maylalang ay sa hayop at sa larawan nito tayo sumasamba. At dahil ang Sabbath na ikapitong araw ay saligang tanda—na bumabalik pa hanggang sa Eden (tingnan sa Genesis 2: 1–31)—ng Diyos bilang Manlalalang, hindi dapat nakakagulat na, sa usapin ng pagsamba sa Maylalang ay magiging mahalaga ang Sabbath. Gayundi’y hindi nagkataon-lamang na ang kapangyarihang hayop ay siya ring kapangyarihang nagbago sa utos tungkol sa Sabbath mula sa araw na sinasabi sa Biblia tungo sa Linggo, na hindi pinahihintulutan ng Biblia. Sa kaligirang ito, ang pagkakasangkot ng kaisipang Sabbath at Linggo sa usapin ng pagsamba—muli, sa Maylalang (tingnan sa Apocalipsis 14:6, 7) o sa hayop—ay makatuwiran. At mayroon tayong pagpapauna sa Bagong Tipan sa usapin ng Sabbath ng ikapitong araw laban sa kautusan ng tao.

`Basahin ang mga sumusunod na talata: (Mateo 12:9–14; Juan 5:1–16). Anong usapin ang nagbunsod sa pagnanais ng mga lider ng relihiyon na patayin si Jesus?`

Sa Mateo 12, pagkatapos na pagalingin ni Jesus ang lalaking tuyo ang isang kamay sa araw ng Sabbath (Mateo 12:9–13), paano tumugon ang mga lider ng relihiyon? “Ngunit umalis ang mga Fariseo at nagpulong laban sa kanya kung papaano siya pupuksain” (Mateo 12:14). Kamatayan dahil sa Sabbath ng ikapitong araw? Sa Juan 5:1–16, pagkatapos ng isa pang mahimalang pagpapagaling sa ikapitong araw, ay “inusig ng mga Judio si Jesus sapagkat ginagawa niya ang mga bagay na ito sa araw ng Sabbath” (Juan 5:16).

Kamatayan dahil sa tradisyon ng tao (wala sa Biblia ang nagbabawal na magpagaling sa araw ng Sabbath, kung paanong wala rin sa Biblia ang naglagay ng Linggo bilang kapalit ng Sabbath) laban sa Sabbath ng ikapitong araw? Bagama’t hindi katulad ang usapin dito kay Jesus sa mga huling pangyayari, sapat na ang lapit: batas ng tao laban sa batas ng Diyos, ang pinagtatalunang kautusan ay umiikot sa Sabbath ng Biblia.

`Ang mamatay dahil sa isa sa mga utos ng Diyos? Paanong madali para sa isang taong gawin ito ng palusot?`