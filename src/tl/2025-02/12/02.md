---
title:  Ang Daniel 2 at ang Historicist Approach sa Propesiya
date:   15/06/2025
---

Ang isa sa pinakamakapangyarihang propesiya sa buong Kasulatan ay ang Daniel 2. Isinulat ito higit na limang daang taon bago si Cristo, inilatag ng propeta ang kasaysayan ng sanlibutan, mula sa kanyang panahon sa Babilonia, at pagkatapos ay sa Medo-Persia, Grecia, Roma, at hanggang sa pagkahiwalay ng Roma sa mga bansa ng makabagong Europa ayon sa kanilang pag-iral ngayon.

Sa katunayan, nagsasalita tungkol sa mga bansang ito ng Europa, sinasabi ng isang talata na “pagsasamahin nila ang kanilang mga sarili sa binhi ng mga tao, ngunit hindi sila magkakahalo, kung paanong ang bakal ay hindi humahalo sa luwad” (Daniel 2:43). Natupad na sa kamangha-manghang paraan ang propesiyang ito. Ibig sabihin, sa kabila ng lahat ng uri ng pakikipag-asawa sa pagitan ng mga tao (mula sa mga prinsipe hanggang sa mga pangkaraniwang tao) sa mga bansang ito, nananatili silang hati.

Halimbawa, ang monarkiya ng Britanya ay tinatawag na The House of Windsor, isang magandang pangalang Inggles. Gayunpaman, ang pangalang iyon ay bago—noong 1917. Bago iyon, tinatawag ang pamilya na Saxe-Coburg-Gotha, na pangalang Aleman, dahil ang marami sa mga dugong bughaw sa Britanya—sa pamamagitan ng paghahalo ng mga “binhi ng tao”—ay mga kamag-anak ng mga Aleman. Gayunpaman, ang mga taling ito ng dugo ay hindi sapat upang mapigilan sila sa pakikidigma, kaya’t sa panahon ng Unang Digmaang Pangsanlibutan, sa pagnanais na ihiwalay ang kanilang sarili mula sa mga kaaway na kanilang kinamumuhian, binago nila ang pangalan sa The House of Windsor.

`Basahin ang Daniel 2:31–45. Ano ang panaginip ni Nebukadnezar, at paano ito binigyang-kahulugan ni Daniel?`

Ang mga apokaliptikong propesiya sa Daniel ay sumusunod lahat sa saligang natatag sa Daniel 2. Ibig sabihin, ang lahat ng mga nalalabing propesiya, katulad ng Daniel 2, ay sumusunod sa sekwensya ng isang pansanlibutang imperyo pagkatapos ng isa pa hanggang sa maitatag ng Diyos ang Kanyang walang hanggang kaharian (tingnan ang Daniel 2:44; 7:13, 14). Sa ibang salita, dinadaanan ng mga propesiya ang kasaysayan sa isang di-napuputol na pagkakasunod-sunod ng mga imperyo, simula sa matandang kapanahunan at nagtatapos sa hinaharap, maging sa ating kapanahunan. Ito ang historicist approach sa pagbibigay-kahulugan sa propesiya at iyon ang hinihingi ng talata. Mahalaga ang paggamit na ito ng historicist approach para sa pag-unawa ng mga pangyayari sa huling araw, lalo na ayon sa kanilang pagkakalarawan sa aklat ng Apocalipsis.

`Paano pinatutunayan sa atin ng Daniel 2 na hindi lang alam ng Diyos ang hinaharap kundi Siya, sa huli, ang humahawak dito?`