---
title:  Mga Tagapagpauna
date:   14/06/2025
---

### Basahin Para sa Pag-aaral sa Linggong Ito

Daniel 2:31–45; 3:1–12, 17, 18; Apocalipsis 13:11–17; Roma 1:18–25; Gawa 12:1–17; Mateo 12:9–14.

> <p>Talatang Sauluhin</p>
> “Sapagkat hindi tayo binigyan ng Diyos ng espiritu ng kaduwagan kundi ng espiritu ng kapangyarihan, ng pag-ibig at ng pagpipigil sa sarili” (2 Timoteo 1:7).

Sa linggong ito, titingnan natin ang dalawa pang kwento sa Biblia na umaanino sa mga pangyayari sa huling araw na may nakakagulat na detalye.

Una, susuriin natin ang salaysay tungkol kina Shadrac, Meshac, at Abednego, na may malinaw na mga alusyon sa mga usaping inilalarawan sa Apocalipsis 13. Pagkatapos ay babaling tayo sa Bagong Tipan, kung saan makikita natin na ang karanasan ng mga naunang Kristiyano ay makakatulong din sa atin na maunawaan kung ano ang maaari nating asahan sa pagitan ng kasalukuyan at sa pagbabalik ni Cristo.

Idinidiin ng dalawang halimbawa ang kakaibang tapang at nagbibigay ng mga susi sa paghahanap ng kapayapaan ng pag-iisip sa ilalim ng pinakamahirap na kalagayan.

Paulit-ulit na sinabi ni Jesus ang mga bagay na tulad ng “Huwag kayong matakot,” at “Bakit ka naguguluhan sa iyong pag-iisip?” Mahalagang tandaan na ang pokus ng propesiya ay si Cristo, at dahil dito, kailangan nating makita ang gayunding payo sa mga tagpong inilalarawan sa mga huling sandali ng lupa. “ ‘Huwag mabagabag ang inyong puso,’ itinuro Niya sa Kanyang mga alagad, ‘Sumampalataya kayo sa Diyos, sumampalataya rin naman kayo sa Akin’ ” (Juan 14:1).

Sa ibang salita, oo, magiging mahirap ang mga pangyayari sa huling araw para sa kanilang nagsisikap na manatiling tapat sa Diyos. Ngunit sa huli, kailangan nating tingnan ang mga pangyayaring ito na may pag-asa, at hindi takot.

_*Pag-aralan ang liksyon sa linggong ito bilang paghahanda sa Sabbath, Hunyo 21._