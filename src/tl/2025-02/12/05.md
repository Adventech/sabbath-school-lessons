---
title:  Pang-uusig sa Naunang Iglesya
date:   18/06/2025
---

Hindi lamang ang Lumang Tipan ang nagbibigay sa atin ng mga pagpapauna sa mga huling pangyayari, kundi ginagawa rin ito ng Bagong Tipan. Hindi madali ang buhay para sa mga Kristiyano noong unang siglo. Una silang kinamuhian ng mga kagaya nilang relihiyoso, na pinagkamalan silang banta sa pananampalataya ni Moises. Hinarap din nila ang poot ng paganong Imperyo ng Roma. “Ang mga kapangyarihan ng lupa at impiyerno ay naghanda ng kanilang mga sarili laban kay Cristo sa katauhan ng Kanyang mga tagasunod. Nakita ng paganismo na sakaling magwagi ang ebanghelyo, ang kanyang mga templo at mga altar ay malilipol; kaya’t tinipon niya ang kanyang mga puwersa upang sirain ang Kristiyanismo. Nag-alab ang apoy ng pag-uusig.”—Ellen G. White. The Great Controversy, p. 39. May kwento sa aklat ng Gawa na nagpapakita sa makapangyarihang paraan kung ano ang maaasahan ng bayan ng Diyos habang patungo tayo sa tagpong inilalarawan sa Apocalipsis 13.

`Basahin ang Gawa 12:1–17. Anong mga elemento sa kwentong ito ang maaaring umanino sa mga pangyayari sa huling araw?`

Pinugutan ng ulo si Santiago, at susunod na si Pedro; may utos na kamatayan laban sa mga Kristiyano. Marahil ang isa sa mga kapansin-pansing aspeto ng kwentong ito ay matatagpuan sa katotohanan na natutulog si Pedro sa dapat na pinakamahirap na gabi ng kaniyang buhay—napakahimbing anupa’t kinailangan pang siya’y hampasin ng anghel upang gisingin siya!

Si Pedro ay mahimalang pinalaya at napunta sa isang pagpupulong ng mga mananampalataya na nahihirapan na maniwala na siya’y talagang nailigtas, bagaman sila’y nananalangin para sa kanya. Sinasabi ng Biblia na sila’y namangha—na nagpapaisip sa atin kung gaano tayo kadalas nananalangin at halos ayaw maniwala na talagang sasagutin tayo ng Diyos.

Ang ilang mga mananampalataya ay iniligtas, samantalang ang iba’y namatay. Habang papalapit tayo sa wakas ng kapanahunan, gayundin ang mangyayari. Kahit si Pedro, bagama’t noo’y naligtas, kalaunan ay namatay din para sa Kanyang pananampalataya. Si Jesus mismo ang nagsabi sa kanya kung paano: “ ‘Katotohanang sinasabi Ko sa iyo, nang ikaw ay bata pa, binibigkisan mo ang iyong sarili at lumalakad ka kung saan mo ibig; ngunit pagtanda mo’y iuunat mo ang iyong mga kamay, at bibigkisan ka ng iba, at dadalhin ka kung saan hindi mo ibig.’ Ito’y sinabi Niya upang ipahiwatig kung sa anong kamatayan luluwalhatiin niya ang Diyos. At pagkatapos nito ay sinabi Niya sa kanya, ‘Sumunod ka sa Akin’ ” (Juan 21:18, 19).

`Pansinin na si Jesus, pagkatapos na sabihan si Pedro kung paano siya mamamatay, ay sinabi pa rin sa kanya, “Sumunod ka sa Akin.” Ano ang dapat nitong sabihin sa atin kung bakit ang banta ng kamatayan ay hindi dapat pumigil sa atin sa pagsunod sa Panginoon?`