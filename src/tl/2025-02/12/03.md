---
title:  Sumasamba sa Larawan
date:   16/06/2025
---

Gaano man ang paghanga ni Nebukadnezar, noong una, sa ginawa ni Daniel, (tingnan sa Daniel 2, lalo na ang mga talatang 46–48), hindi ito nagtagal.

`Basahin ang Daniel 3:1–12. Anong kahalagahan ang matatagpuan sa katotohanang ang rebulto ay buong ginto at hinihiling ng haring sambahin ito?`

Idiniin ng hari ang kanyang pagsalungat sa mensahe ng Diyos sa pamamagitan ng pagtatayo ng isang rebulto na buung-buong ginto. Ang mensahe? Hindi babagsak ang Babilonia, at si Nebukadnezar ay palaging magiging hari. At sinumang lalaban sa kaisipang iyon ay ipapapatay. Nagsisilbi itong makapangyarihang paalala na ang ating pagnanasang tao para sa pagpapasiya sa sarili ay mabilis na makakabulag sa atin sa katotohanan kung paanong magaganap ang malaking tunggalian.

Sa ilang paraan, may mga likas si Nebukadnezar na katulad ng kay Lucifer: siya’y ambisyoso, nagbibigay ng importansya sa sarili, at sapat na mapagmataas na anupa’t nagawa niyang lumaban nang hayagan sa awtoridad ng Diyos. Sa ibang paraan, siyempre may mga malaking pagkakaiba: kalauna’y nanampalataya si Nebukadnezar sa tunay na Diyos, at marahil ay makikita natin siya sa kaharian na pinaghirapan niya nang labis na labanan noong una.

`Basahin ang Daniel 3:17, 18, ang mga salita ng tatlong lalaking kabataang Hebreo sa kanilang pagsalungat sa hari. Ano ang itinuturo nito sa atin tungkol sa pananampalataya at kung ano kung minsan ang hinihingi nito sa atin?`

Isipin kung gaano kadali sanang magpalusot ang tatlong lalaking ito upang makatakas sa mapanganib na kalagayan. Kung tutuusin, hindi ba sila nagiging panatiko, na nakahandang magpasunog ng buhay dahil lamang sa hindi pagyukod? Hindi ba’t kaya nating pekein ito, na yumuyukod upang magtali ng sintas habang nananalangin sa sarili nilang Diyos? Sulit ba talagang labanan ang kanilang hinaharap? Malinaw na gayon nga ang kanilang iniisip, bagama’t ipinapakita ng kanilang mga salita na alam nilang maaaring hindi sila makatakas nang buhay.

`Paano natin maiiwasan ang madaling pagpapalusot na nagbibigay sa atin ng mga pagkakataon na magkumpromiso sa ating pananampalataya? Ano ang sinasabi ng talatang ito na tumutukoy sa katulad na tukso: “Ang tapat sa kakaunti ay tapat din naman sa marami at ang di tapat sa kakaunti ay di rin naman tapat sa marami” (Lucas 16:10)?`