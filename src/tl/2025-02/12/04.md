---
title:  Sumasamba sa Larawan, na Naman
date:   17/06/2025
---

Matagal nang nakita ng mga nag-aaral ng Biblia ang ugnayan sa pagitan ng Daniel 3 at ng itinuturo ng Apocalipsis tungkol sa mga pangyayari sa huling araw. At may dahilan din, dahil ang Daniel 3—na may utos, na may parusang kamatayan, na “sumamba sa larawan” (Daniel 3:15)—ay sumasalamin sa itinuturo ng Apocalipsis tungkol sa utos, na may parusang kamatayan, na sambahin ang isa pang larawan. “At ito’y pinahintulutang makapagbigay ng hininga sa larawan ng halimaw upang ang larawan ng halimaw ay makapagsalita, at maipapatay naman ang lahat ng hindi sumasamba sa larawan ng halimaw” (Apocalipsis 13:15).

`Basahin ang Apocalipsis 13:11–17; 14:9, 11, 12; 16:2; 19:20; at 20:4. Anong pagkakaiba ang narito na pinaglalaban ang mga utos ng Diyos at ang mga utos ng tao?`

Tinawagan ang bayan ng Diyos na sumamba sa Kanya na “gumawa ng langit, ng lupa, ng dagat at ng mga bukal ng tubig,” ibig sabihin, sa Maylalang, at hindi sa halimaw at sa larawan nito. Ang tatlong kabataang lalaking Hebreo, na humaharap sa katulad na banta, ay tumangging sumamba sa anuman maliban sa Kanya na siyang Diyos na lumalang. Kaya’t gaano man kaiba ang mga kalagayan sa pagitan ng nangyari sa kapatagan ng Dura, sa utos na sambahin ang larawan, imbes na ang Maylalang, at kung anong mangyayari sa buong mundo sa panawagan na sumamba sa larawan imbes na sa Maylalang—pareho lang ang prinsipyo.

`Basahin ang Roma 1:18–25. (Pansinin ang ugnayan sa pagitan ng Roma 1:18 at Apocalipsis 14:9, 10 tungkol sa “poot ng Diyos.”) Sa anong paraan, kung gayon, na ang usapin ng pagsamba sa larawan ay isa lamang kapahayagan ng ganito ring prinsipyo tungkol sa kanino ibinibigay ng mga tao sa kahulihan ang kanilang katapatan?`

Ang pagsamba’y hindi nangangahulugang pagyukod at paghahandog ng insenso, bagama’t maaari rin ito. Sinasamba natin iyong nagtataglay ng ating katapatan sa huli. Kung iisipin mo kung sino ang Diyos, ang ating Manlalalang at—pagkatapos ng Kanyang ginawa para sa atin kay Jesus—atin ding Manunubos, kung magkagayon Siya lamang ang dapat sambahin. Ang anumang ibang bagay ay pagsamba sa diyus-diyosan. Marahil ay makakatulong itong ipaliwanag ang mahirap na mga salita ni Jesus dito: “Ang hindi panig sa Akin ay laban sa Akin, at ang hindi Ko kasamang nagtitipon ay nagkakalat” (Mateo 12:30). Ang mga pangyayari sa huling araw ay magiging madramang paghahayag lamang ng katotohanang ito.