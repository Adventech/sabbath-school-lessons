---
title:  Patalinghaga o Literal?
date:   03/04/2025
---

Ang isa sa mga mahalagang usapin na kailangang harapin ng mga nag-aaral ng propesiya ay kung paano tiyakin kung ang lenggwahe ng Biblia ay gagamitin nang literal o patalinghaga. Paano ba malalaman kung gumagamit ang may akda ng lenggwaheng simboliko, at paano ba malalaman kung ano ang kinakatawan ng simbolo? Ang susing paraan upang gawin iyon ay tingnan kung paano ginamit ang simbolong iyon sa buong Biblia, imbes na magbatay sa paraan na ginagamit ito sa kasalukuyan. Halimbawa, nakikita ng ilan na ang simbolo ng oso sa Daniel 7 ay tumuturo sa Russia, dahil madalas na ginagamit ang simbolong iyon para sa Russia sa kasalukuyan. Hindi ito tama o ligtas na paraan ng pagbibigay-kahulugan sa simbolismo ng propesiya.

**Tingnan ang mga sumusunod na talata, na pinapahintulutan ang Biblia na maging sarili nitong tagapagpaliwanag (na bigyang kahulugan ang sarili nitong mga terminolohiya). Anong simbolo sa propesiya ang pangkaraniwan sa mga talata sa bawat kalagayan, at ano ang sinasabi ng Biblia na kinakatawan nito?**

`Daniel 7:7; 8:3; 7:24`

`Apocalipsis 1:16; Efeso 6:17; Hebreo 4:12`

`Apocalipsis 12:1; 21:2; Efeso 5:31, 32; Jeremias 6:2`

Sa pamamagitan ng pagsunod sa payak na alituntunin na kailangang pahintulutan ang Biblia na bigyang kahulugan ang sarili nitong terminolohiya, nawawala ang karamihan ng misteryo sa likod ng simbolismo ng propesiya. Halimbawa, nakikita natin na maaaring maging simbolo para sa isang kapangyarihang pulitikal o bansa ang sungay. Ang tabak ay maaaring maging simbolo para sa Salita ng Diyos. At, oo, maaaring maging simbolo para sa iglesya ang isang babae. Ditoâ€™y malinaw nating makikita na ipinapaliwanag ng Biblia ang kanyang sarili.

Ang kailangan na lang sagutin, gayunpaman, ay bakit magsasalita ang Diyos sa pamamagitan ng mga simbolo imbes na sa paraang tahasan? Bakit, halimabawa na, patagong tutukuyin ni Pedro ang lunsod ng Roma bilang Babilonia, sa 1 Pedro 5:13?

Maaaring maraming dahilan kung bakit pinili ng Diyos na mangusap sa paraang simboliko sa propesiya. Sa kalagayan ng iglesya sa Bagong Tipan, halimbawa, kung hayagang pinangalanan ng Apocalipsis ang Roma bilang salarin sa napakaraming kasamaan, maaaring lalo pang lumala ang pang-uusig sa iglesya. Anuman ang dahilan maaari tayong magtiwala na nais ng Diyos ma maunawaan natin ang kahulugan ng mga simbolo.

`Kahit na manatiling mahiwaga ang ilang simbolo at propesiya, paano makapagpapalakas ng ating pananampalataya ang pagpokus sa nauunawaan na natin?`