---
title:  Nais ng Diyos na Siya’y Maunawaan
date:   31/03/2025
---

Wala nang higit na nakakainis kaysa masangkot sa agarang pangangailangan na makipagtalastasan, marahil ay sa klinik o parmasya, samantalang nasa ibang bansa na hindi ka halos nakapagsasalita ng kanilang wika.

Iba naman ang problema pagdating sa Diyos. “Sapagkat kung paanong ang langit ay higit na mataas kaysa lupa, gayon ang Aking mga pamamaraan ay higit na mataas kaysa inyong mga pamamaraan, at ang Aking mga pag-iisip kaysa inyong mga pag-iisip” (Isaias 55:9). Hindi problema na hindi nagtataglay ang Diyos ng bokabularyo upang makipag-usap sa atin; ang problema’y hindi tayo nagtataglay ng bokabularyo o kakayanang intelektwal upang ganap Siyang maunawaan.

**Ano ang sinasabi ng mga sumusunod na talata tungkol sa pagkaunawa ng Diyos kapag inihambing sa ating kabatiran?**

`Awit 139:1–6`

`Awit 147:5`

`Roma 11:33`

`1 Juan 3:20`

Sa totoo lang ay hindi natin ganap na mauunawaan ang pag-iisip ng Diyos dahil Siya’y walang hanggan at nababatid ang lahat. Kung sa bagay, hindi nga natin maunawaan ang lahat tungkol sa Sangnilikha; paano pa natin mauunawaang lubos ang Lumalang? Hindi natin ito kaya.

Bagama’t hindi natin lubusang mauunawaan ang lahat, maaari nating mabatid kung ano ang kailangan para sa ating kaligtasan. (Tingnan ang 2 Timoteo 3:14, 15.) Noong ipinaliwanag ng mga alagad ang ebanghelyo sa kanilang mga tagapakinig, madalas nilang tinutukoy ang natupad na propesiya, na mula rito’y maaari nating mahinuha na ang isa sa mga susing layunin ng propesiya ay ilarawan ang panukala ng kaligtasan. Sa katotohanan, sa huli, kailangang ang propesiya ng Biblia, sa anumang paraan, ay dalhin tayo kay Jesus at sa pangako ng kaligtasan na Kanyang ibinibigay sa buong sangkatauhan.

Kung tutuusin, ang Panginoon, na sa pamamagitan Niya’y nilalang ang lahat ng mga bagay (tingnan sa Colosas 1:16; Juan 1:1–3), ay bumaba sa lupang ito at pagkatapos ay inialay ang Kanyang sarili bilang sakripisyo sa krus para sa mga kasalanan ng bawat tao, maging ang pinakamasama. Gayon ang pag-ibig ng Diyos sa ating lahat. Pagkatapos na gawin ang lahat ng iyon para sa atin, ninanais ng Diyos na ang lahat, kasama ang masasama, ay mabatid kung ano ang ibinibigay Niya sa atin kay Jesus. At magagawa iyon ng propesiya.

`Bagama’t, oo nga, napakarami ng hindi natin nalalaman, bakit napakahalaga na magpokus ngayon sa nalalaman natin at sumunod dito—imbes na labis na magpakahumaling sa hindi natin nalalaman?`