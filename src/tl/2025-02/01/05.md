---
title:  Inaaral ang Salita
date:   02/04/2025
---

Malaki ang utang na loob ng mga Seventh-day Adventist kay William Miller para sa kanilang pagkaunawa sa propesiya ng Biblia. Bagaman hindi perpekto ang kanyang pag-unawa sa mga susing talata (tulad ng Daniel 8:14), mahalaga ang kanyang pamamaraan, dahil nagbigay daan ito sa pagsilang ng ating kilusang nalabi sa mga huling araw.

`Basahin ang Mateo 5:18; 2 Timoteo 3:15–17; at Lucas 24:27. Ano ang itinuturo ng mga talatang ito sa paraang kailangan nating gamitin sa pag-aaral ng propesiya ng Biblia?`

Sa ilang paraan, ang pag-aaral ng Biblia ay katulad ng pagbuo ng malaking jigsaw puzzle. Kung dalawa o tatlong piraso lamang ang titipunin mo, halos imposibleng makita ang buong larawan. Marahil sa dalawa o tatlong pirasong iyon, makakakita ka ng kabayo, kaya’t nag-iisip ka na bumubuo ka ng larawan ng mga kabayo. Ngunit ang ilan pang mga piraso ay nagpapakita ng isang manok at isang baka, at kapag nakabuo ka na ng daan-daang piraso, sa wakas ay makikita mo na ang larawan ng isang tanawin ng binubuo mo, na may kasamang lunsod, bukid, at mga kabundukan sa kalayuan.

Ang isa sa mga pinakamahalagang pamamaraan na nagkakamali ang ilang Kristiyano sa kanilang pag-aaral ng Biblia ay itinuturing nila ang Kasulatan na koleksyon ng iba’t ibang mga pananalita o kawikaan na maaari nilang magamit upang harapin ang isang partikular na sitwasyon. Ang iba’y titingin sa gabay sa pag-aaral sa unahan ng isang Gideon’s Bible, kung saan mahahanap mo ang ilang mga nakakatulong na talata tungkol sa ilang mga paksa at iniisip nila na ito na ang kabuuan ng itinuturo ng Biblia sa paksang iyon.

Sa kasamaang-palad, ganun din ang ginagawa nila sa propesiya, na kinukuha ang isang talata nang walang tamang konteksto at inihahambing ito sa mga kasalukuyang mga pangyayari imbes na sa ibang bahagi ng Biblia. Sa ilang bahagi, ito ay nagbunga sa maraming mga makabagong aklat tungkol sa propesiya na kailangang i-update tuwing ilang taon dahil nagkamali sila sa kanilang sinabing mangyayari—at kung kailan.

Kaya’t mahalagang hindi lamang basta pumili ng ilang talata tungkol sa isang paksa, kundi pag-aralang mabuti ang lahat ng sinasabi ng Biblia tungkol sa paksang iyon, at isaalang-alang din ang konteksto kung saan ito sinasabi. Napakadaling bumunot ng talata na wala sa tamang konteksto at pasalitain ito ng anumang gusto natin.

`Ano ba ang iyong karanasan sa mga taong gumagamit lamang ng ilang piling teksto upang subukang ipakita ang kanilang punto tungkol sa kalagayan ng mga patay? O maging ang Sabbath? Ano ang pinakamainam na paraan ng pagtugon?`