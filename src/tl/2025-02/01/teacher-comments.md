---
title:  Komento ng Guro
date:   04/04/2025
---

### Unang Bahagi: Pangkalahatang-ideya

**Susing Talata:** Jeremias 9:24

**Pokus ng Pag-aaral:** 2 Timoteo 3:15–17

Sa pasimula ng kanyang mga klase sa Biblia bawat semestre, ibinibigay ng isang propesor sa seminaryo sa kanyang mga estudyante ang isang simple, ngunit nakakahamon, na katanungan: “Ano ang pinakamahalagang kagamitan na mayroon kayo upang tulungan kayong maunawaan ang Biblia?” Ibinigay ng mga estudyante ang inaakala nilang pinakamabuting kasagutan: “mga Bible dictionary,” “panalangin,” “Banal na Espiritu,” “mga lenggwahe ng Biblia” (Hebreo, Griego), “mga Bible software,” atbp. Pagkatapos na mapakinggan ang lahat ng kanilang mga kasagutan, sinabi ng propesor sa kanila na, samantalang talaga namang nakakatulong ang mga bagay na ito, may isang kagamitan na hindi nila nabanggit, na siyang kanilang pinakamahalagang mapagkukunan sa lahat: panahon.

Walang pag-aalinlangan, ang pinakamahalagang kagamitan na kinakailangan sa pag-aaral ng Kasulatan ay ang kagamitan na, kadalasa’y iyon pa ang pinakakakaunti na mayroon tayo: panahon. Kapag nakahanda tayo na magbigay ng panahon sa pag-aaral ng Biblia, kailangan nating isaalang-alang ang sumusunod na katanungan: Paano ba natin binabasa ang Biblia? Ibig sabihin, Ano ang mga prinsipyo na dapat ay gumabay sa atin sa landas ng paghahanap at pag-unawa sa partikular na aklat na ito?

**Mga Tema ng Aralin**: Sa linggong ito, susuriin natin ang sampung prinsipyo para sa pagbabasa ng teksto ng Biblia tungkol sa propesiya. Nakapokus ang unang limang prinsipyo sa pagbabasa sa teksto mismo: pagbabasa rito nang taos-puso (bilang bagong teksto), pagbabasa rito nang maingat (bilang mahalagang teksto), pagbabasa rito sa paraang estetiko (bilang magandang teksto), pagbabasa rito ayon sa konteksto (ayon sa kapaligiran ng Biblia), at pagbabasa rito na ugnay sa ibang teksto (sa liwanag ng ibang mga talata ng Biblia).

Ang sumusunod na limang mga prinsipyo ng pagbabasa ay nakapokus sa ating tugon sa teksto upang tiyakin na nakikinig tayo sa Salita ng Diyos: ang prinsipyo ng pagbabasa sa teksto sa paraang espiritwal (bilang kinasihang teksto), pagbabasa rito na may katalinuhan (bilang talatang mahirap unawain), pagbabasa rito nang sama-sama (bilang teksto para sa komunidad), pagbabasa rito sa paraang egsistensyal (bilang tekstong isinasangkot ang ating buhay), at pagbabasa rito sa paraang etikal (para sa responsableng interpretasyon).

### Ikalawang Bahagi: Komentaryo

**Pagbibigay Pansin sa Teksto**

Ang teksto ng Biblia ay batayan ng anumang diskusyon tungkol sa propesiya ng Biblia. Kaya’t dapat na ang unang layunin ng mambabasa ay basahin ang teksto ng Biblia tungkol sa propesiya na may isip na nagsasaliksik.

_Taos-pusong Pagbabasa._ Basahin ang teksto na para bang ito’y bagong teksto na hindi mo naiintindihan. Nakatutuwang pansinin na si Daniel mismo ay nagsimulang maintindihan ang kanyang propesiya sa Daniel 9:2, pagkatapos lamang niyang kilalanin na hindi niya ito naiintindihan: “walang makapagpaliwanag nito” (Daniel 8:27). Sinasabi sa atin ng Biblia na ang mga tao’y likas na nasa “kadiliman” (Juan 1:5). Sa katunayan, ang pinakapangkaraniwang tukso kapag pinag-aaralan natin ang propesiya ng Biblia ay ang maniwalang naiintindihan natin ang mensahe nito, bago pa man natin basahin ang teksto. Kaya’t iginigiit natin ang ating iniisip sa teksto (eisegesis), imbes na pahintulutan ang teksto na magsalita para sa kanyang sarili (exegesis). Ganito ang nangyayari kapag binabasa natin ang propesiya ng Biblia mula sa pananaw ng ating sariling pag-iisip o sa liwanag ng mga kaganapan na nangyayari sa ating kapanahunan.

_Maingat na Pagbabasa._ Naglalaman ang propesiya ng Biblia ng mahalagang impormasyon tungkol sa tadhana ng sanlibutan, at mahahalagang katotohanan ng kaligtasan (2 Timoteo 3:15–17). Maingat na pinili ng mga propeta ng Biblia ang kanilang mga salita at anyo ng paglalahad upang ihayag ang kanilang kinasihang pangitain, kaya’t basahin ninyo nang dahan-dahan ang teksto, na nagbibigay ng masusing pansin sa mga salita nito. Basahin ninyo nang ilang beses upang tiyakin na walang nakakaligtaan sa pagbabasa ng teksto. Kaya’t “makakahanap tayo ng mga buhay na bukal na nagbibigay ng tubig kung saan disyerto lamang ang nakikita ng hindi maingat magbasa.”—Ellen G. White, Education, p. 191. Mas mabuting kilalanin na hindi ninyo naiintindihan ang isang bagay kaysa maging kontento sa mababaw o maling pagkaunawa ng isang teksto.

_Estetikong Pagbasa._ Ang mga anyong literaryo ng teksto (ang istraktura nito, ang paralelismo nito) ay makakatulong sa pagbibigay-kahulugan sa mensahe ng propesiya. Ang propesiya ni Daniel tungkol sa larawan sa Daniel 2 ay nililinaw ng kahalintulad o paralel nito sa apat na hayop ng Daniel 7. May mga kahalintulad din sa pagitan ng mga propesiya sa aklat ng Daniel at sa aklat ng Apocalipsis. Tingnan ang sumusunod na tsart kung saan ang apokaliptikong pangitain sa Apocalipsis 13–14 ay kahalintulad, sa maraming aspeto, sa propesiya ng Daniel 7, na kahalintulad din ng propesiya ng Daniel 8, ayon sa sumusunod:

| Daniel 7 | Apocalipsis 13–14 |
| --- | --- |
| Mga hayop mula sa dagat (Dan. 7:1–3) | Hayop mula sa dagat (Apoc. 13:1a) |
| Leon (Dan.7:4) | Hayop na may 10 sungay (Apoc. 13:1b) |
| Oso (Dan. 7:5) | Leopardo (Apoc. 13:2a) |
| Leopardo (Dan. 7:6) | Oso (Apoc. 13:2b) |
| Hayop na may 10 sungay (Dan. 7:7) | Leon (Apoc. 13:2c) |
| Kapangyarihang nang-aagaw (Dan. 7:8) | Kapangyarihang nang-aagaw (Apoc. 13:3–18) |
| **Araw ng Pagtubos** (Dan. 7:9–12/Dan. 8:14) | **Mensahe ng Tatlong Anghel** (Apoc. 14:1–13) |
| Anak ng Tao (Dan. 7:13, 14) | Anak ng Tao (Apoc. 14:14–16) |

Ipinapakita ng mga paralel na ito na ang Araw ng Pagtubos sa langit/Araw ng paghuhukom, sa Daniel 7 at 8, ay kahalintulad sa paghahayag sa lupa ng mensahe ng tatlong anghel sa Apocalipsis 14.

_Pagbabasa Ayon sa Konteksto._ Sa kanyang konteksto sa kasaysayan, ang kaganapan ng engkwentrong militar sa Carquemis sa pagitan ng hukbo ng hilagang Babilonia at hukbo ng Ehipto sa timog (ihambing ang Daniel 1:1 sa Jeremias 46:2) ay gagamitin ng propetang si Daniel bilang template para sa kanyang propesiya ng mga digmaan sa huling araw sa pagitan ng hari ng hilaga at ng hari sa timog, sa kabanata 11. Sa kontekstong literaryo, ang katunayang nakasulat ang Daniel 7 sa Aramaic, ang lingua franca noong panahong iyon, samantalang nakasulat ang Daniel 8 sa Hebreo, ang lenggwahe ng Israel, ay nagpapakita na ang propesiya ng Daniel 7 ay nakapokus sa mga kaharian ng sanlibutan at may epekto sa lahat, samantalang ang propesiya ng Daniel 8 ay nakapokus sa bayan ng Diyos at may espiritwal na epekto.

_Pagbabasa na Ugnay sa Ibang Teksto._ Dahil ang teksto ng propesiya ang sarili nitong tagapagbigay ng interpretasyon, mahalagang maghanap ng kahulugan ng teksto mula muna sa loob ng teksto. Nakaugat din ang paraang ito sa pangunahing prinsipyo na sinabi ni Ellen G. White sa pagsunod sa repormador na si Martin Luther: “Ang Kasulatan ang nagbibigay-kahulugan sa Kasulatan, na ang isang talata ay susi sa iba pang mga talata.”—Evangelism, p. 581. Halimbawa, ang kaugnayan ng lalaking tupa at ng kambing sa Daniel 8, dagdag pa sa maraming ugnayan sa lenggwahe sa Levitico 16 ay nagmumungkahi na ang propesiya ng Daniel 8 ay tumutukoy sa Araw ng Pagtubos.

**Pagpokus sa Personal na Tugon**

Ang kagalingan ng pag-aaral ng propesiya ay nakadepende rin sa pag-iisip ng taong gumagamit sa teksto.

_Espiritwal na Pagbabasa._ Ang Banal na Kasulatan ay kinasihan ng Diyos. Kaya’t lohikal na upang maunawaan nang ganap at makatotohanan ang isang partikular na teksto, kailangang maisangkot ang mga espiritwal na salik. Sapagkat ang mga ito’y “nauunawaan sa pamamagitan ng espiritu” (1 Corinto 2:14). Ang kaisipang ito ay nangangahulugang ang pananampalataya at panalangin ay bumubuo sa mahahalagang salik para sa tagumpay ng pagpapalabas ng kahulugan ng teksto. Ang pagkakaroon ng pananampalatayang kinasihan ng Diyos ang teksto ng propesiya ng Biblia, at paniniwalang matutupad ang propesiya, ay magbibigay sa pag-iisip ng kakayahang makita ang katuparan nito kung saan walang nakikita ang iba.

_Pagbabasa na may Katalinuhan._ Ang gawain ng pag-unawa sa kinasihang teksto ay nangangailangan ng sipag at maingat na pagsisikap. Tinawag ng Ecclesiastes ang pagsisikap na ito na “isang malungkot na gawain na ibinigay ng Diyos sa mga anak ng mga tao” (Ecclesiastes 1:13). Ang pandiwang “unawain” ay susing salita sa aklat ng Daniel (na lumalabas ng 15 beses). “Ang nagmamapuri ay dito magmapuri, na kanyang nauunawaan at nakikilala Ako” (Jeremias 9:24). Sa ibang salita, ang pagkilala sa Diyos ay siyang pinakalayunin ng karunungan.

_Pagbabasa nang Sama-sama._ Kung paanong dumating sa atin ang teksto ng propesiya ng Biblia sa pamamagitan ng patotoo ng komunidad ng bayan ng Diyos, ang ganitong propesiya ay patungo rin sa komunidad ng bayan ng Diyos. Bagama’t hindi ibinubukod ng pag-aaral ng Salita ng Diyos ang malikhaing kontribusyon ng indibidwal, isinasali nito ang iba pang kapatiran sa pananampalataya. Kapag nagsasalita ang Diyos, karaniwa’y kinakausap Niya ang Kanyang bayan bilang isang komunidad na sumasamba: “Pakinggan mo, O Israel” (Deuteronomio 6:4). Inihula ni Daniel na, sa wakas ng panahon, “marami” (ibig sabihi’y ang bayan ng Diyos, silang “mga pantas”) “ay makakaunawa” (Daniel 12:10).

_Egsistensyal na Pagbabasa._ Malibang baguhin tayo ng Kasulatan at maapektuhan ang ating buhay, hindi natin ito mauunawaan. Upang bigyang liwanag ang puntong ito, nakakatulong na isaalang-alang ang kwento tungkol sa isang misyonerong Europeo sa Africa na kinutya ang kanyang katulong na Aprikano dahil nagbabasa ito ng Biblia: “Bakit ka nagbabasa ng Biblia?” Idinagdag pa ng misyonero, “Puro kwentong pambata lang ‘yan.” Sumagot ang katulong na Aprikano: “Kung hindi ako nakabasa ng Biblia, sana’y kinain na kita.” Naglalaman ang kwentong ito ng mahalagang prinsipyo tungkol sa makapangyarihang epekto ng Salita ng Diyos, na inihahambing sa “alin mang tabak na may dalawang talim” (Hebreo 4:12). Kaya’t ang propetikong Salita ng Diyos ay hindi lamang makakahiwa sa mga kasalanan ng ating mga kaaway at mang-uusig, maaari rin itong magsalita o magpatotoo “laban” sa atin (Jeremias 28:8).

_Etikal na Pagbabasa._ Nakalulungkot na madalas na ginagamit ang mga propesiya ng Biblia upang suportahan ang kasalanan ng tao. Ang mga teoryang nagtatangi, na nagpangalat ng ideya ng pagiging mataas ng mga puti laban sa mga itim upang bigyang dahilan ang apartheid at pang-aalipin, ay nakabatay sa maling pagkaunawa ng Genesis 9:25. Ang antisemitismo o pagkamuhi sa mga Judio, na humantong sa mga pogrom at Crusades at nagkaroon ng malaking bahagi sa pagpaslang sa anim na milyong Judio, ay nakabatay at pinagyayaman ng maling interpretasyon ng mga propesiya ng Biblia (Daniel 9:24). Sa buong kasaysayan, ang mga pang-aabuso at krimen na isinagawa laban sa mga babae sa loob ng mga pamilya ay madalas na binibigyang katuwiran ng pagtukoy sa propesiya ng Genesis 3:16. Habang pinag-aaralan natin ang mga propesiya sa Salita ng Diyos sa kwarter na ito, pahintulutan natin ang kinasihang Kasulatan na magkaroon ng ganap na kontrol ng ating mga pag-iisip at mga puso, para sa layunin ng pagbibigay ng “pagsasanay sa katuwiran” (2 Timoteo 3:16).

### Ikatlong Bahagi: Pagsasakabuhayan

Iangkop ang mga aralin sa linggong ito sa mga katanungan sa ibaba, na nakapokus sa 2 Timoteo 3:15–17.

**Pagbibigay-pansin sa Teksto:**

Ano ang mga susing salita sa 2 Timoteo 3:15–17?

Talakayin at pagbulay-bulayan ang kahalagahan ng mga sumusunod na salita: “Kasulatan,” “pantas.” “ibinigay,” “ganap.”

Bakit nakakahikayat ng malikhaing pag-iisip ang pag-aaral ng Kasulatan?

Ano ang istraktura ng tekstong ito?

Ano ang konteksto ng talatang ito?

Maghanap ng dalawa pang talata sa Biblia na may katulad na tema. Halimbawa, Awit 119:97–104 at Juan 5:39. Kilalanin ang mga paralel sa pagitan ng mga talatang ito at paghambingin at pag-ibahin ang kanilang mga tema. Paano sila naging magkatulad o magkaiba?

**Pagpokus sa Inyong Personal na Tugon:**

Anong mga salita sa 2 Timoteo 3:15–17 ang tumutukoy sa kahalagahan, at pangangailangan, ng pag-aaral ng Kasulatan na may saloobin ng pagpipitagan? Halimbawa, pagbulay-bulayan at talakayin ang mga sumusunod na salita: “Banal na Kasulatan” (nagpapahiwatig sa pangangailangan ng pamamaraang espiritwal, “ibinigay” (regalo mula sa Diyos), “pagkakasi” (gawa mula sa Banal na Espiritu).

Aling mga salita mula sa teksto ang tumutukoy sa pangangailangang bumasa na may katalinuhan? Halimbawa, pagbulay-bulayan at talakayin ang mga sumusunod na salita: “kilalanin” (intelektuwal na kakayahan; impormasyon na kailangang matutunan), “pantas” (pagsasanay ng kaisipan), “turo” (kakayanan na tumanggap ng mga tagubilin at matuto ng mga bagong aralin).

Aling mga salita ang tumutukoy sa pangangailangan ng sama-samang pagbasa? Halimbawa, pagbulay-bulayan at talakayin ang mga sumusunod na salita: “mula pagkabata” (pagsangkot ng mga magulang), “pagtutuwid” (pagsangkot ng mga magulang at mga tagapagturo), “mabuting gawa” (ginagawa para sa mga taong nangangailangan).

Aling mga salita ang tumutukoy sa pangangailangan ng pag-aangkop sa talata sa personal na buhay? Halimbawa, pagbulay-bulayan at talakayin ang mga sumusunod na salita: “gawin kang pantas” (sinasanay ang kaunawaan at personal na paghatol). Aling mga salita ang tumutukoy sa pangangailangan para sa etikal na talas ng pakiramdam? Halimbawa, pagbulay-bulayan at talakayin ang mga sumusunod na salita: “sa katuwiran” (pinauunlad ang kakayanang mabatid kung ano ang tama).

`Notes`