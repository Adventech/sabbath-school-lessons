---
title:  Karagdagang Kaisipan
date:   04/04/2025
---

Basahin ang sulat ni Ellen G. White, “An American Reformer,” pp. 319–324, sa The Great Controversy.

“Sinabi ng mga tao at ng mga ministro na hindi malirip na mga hiwaga ang mga propesiya ng Daniel at Apocalipsis. Ngunit itinuro ni Cristo ang Kanyang mga alagad sa mga salita ng propetang si Daniel tungkol sa mga kaganapang mangyayari sa kanilang kapanahunan, at sinabi: ‘Unawain ng bumabasa’ (Mateo 24:15). At ang pagdidiin na hiwagang hindi kailangang unawain ang Apocalipsis ay sinasalungat ng pamagat mismo ng aklat: ‘Ang apocalipsis ni Jesu-Cristo, na ibinigay ng Diyos sa Kanya upang ipahayag sa Kanyang mga alipin ang mga bagay na kinakailangang mangyari sa madaling panahon. . . . Mapalad ang bumabasa at ang nakikinig ng mga salita ng propesiya at tumutupad ng mga bagay na nasusulat dito, sapagkat ang panahon ay malapit na’ (Apocalipsis 1:1–3). . . .

“Sa pananaw ng patotoo ng Kasulatan, paano ngang nanganahas ang mga taong ituro na ang Apocalipsis ay hiwagang hindi mauunawaan ng tao? Ito’y hiwagang nalahad, isang aklat na nakabukas. Itinutuon ng pag-aaral ng Apocalipsis ang pag-iisip sa mga propesiya ni Daniel, at kapwa’y naglalahad ng pinakamahalagang turo, na ibinigay ng Diyos sa mga tao, tungkol sa mga pangyayaring magaganap sa pagtatapos ng kasaysayan ng sanlibutan.

“Nabuksan kay Juan ang mga tanawin na may malalim at nakatutuwang pagmamalasakit sa karanasan ng iglesya. Nakita niya ang posisyon, mga panganib, tunggalian, at huling pagkaligtas ng bayan ng Diyos. Itinatala niya ang mga mensaheng nagtatapos na siyang magpapahinog sa pag-aani ng lupa, maging mga butil para sa makalangit na kamalig o mga ting-ting para sa mga apoy ng pagkawasak. Inilahad sa kanya ang mga napakahalagang paksa, lalo’t higit para sa huling iglesya, upang silang mga tatalikod mula sa pagkakamali tungo sa katotohanan ay maturuan ng tungkol sa mga panganib at mga salungatan na kanilang haharapin. Walang kinakailangang manatili sa kadiliman tungkol sa mga pangyayaring magaganap sa lupa.”—Ellen G. White, The Great Controversy, pp. 341, 342.

**Mga Tanong Para sa Talakayan:**

`Sa anong mga paraan na ang iyong pag-aaral ng propesiya ay makapagpapalago ng inyong pananampalataya? Anong mga propesiya—na ang ila’y isinulat libu-libong taon sa nakalipas tungkol sa mga magaganap daan-daan, kung hindi man libu-libong taon sa hinaharap—ang nakatulong na magpalaki ng iyong pananalig sa Biblia at, higit na mahalaga, sa Diyos na kumasi rito? Paano, halimbawa na, binibigyan tayo ng Daniel 2 ng makapangyarihan at lohikal na mga dahilan na hindi lamang umiiral ang Diyos kundi nababatid Niya ang hinaharap?`

`Ano ang mga pinakamabuting paraan na ingatan ang ating sarili mula sa maraming kakaiba at haka-hakang pagsisikap na bigyang kahulugan ang mga propesiya, kung minsan kahit mula sa kanilang nasa loob ng ating sariling iglesya? Bakit kailangan nating maging maingat na “subukin … ang lahat ng mga bagay at panghawakan … ang mabuti” (1 Tesalonica 5:21)?`