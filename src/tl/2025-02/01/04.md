---
title:  Daniel—Ilihim Mo ang Mga Salita
date:   01/04/2025
---

`Basahin ang Daniel 12:4. Ano ang sinasabi ng Panginoon kay Daniel? (Ihambing ito sa Apocalipsis 22:10.)`

Pangkaraniwang maririnig ang mga mangangaral na ginagamit ang Daniel 12:4 upang hulaan ang pagbangon ng karunungang teknolohikal at siyentipiko bago ang pagdating ni Cristo. Ginagamit din ito ng marami upang ilarawan ang pagsulong ng mabilis na paglalakbay na naganap sa nakalipas na halos isang siglo. Ganito na rin ang ginagawa ng maraming mga sariling aklat natin. Bagama’t maaaring makatwirang interpretasyon ang mga ito, gayunma’y maari ring may iba pa itong kahulughan.

Basahing muli ang talata. Nagsisimula ang bilin ng anghel kay Daniel sa pamamagitan ng pagtuturo na “ilihim mo ang mga salita at tatakan mo ang aklat.” Ang pinag-uusapan dito’y ang aklat ng Daniel mismo. Maaari nga ba na ang karunungang biglang lalago sa wakas ng panahon ay ang karunungan tungkol sa aklat ng Daniel mismo?

Ginagawa nitong iba ang aklat ng Daniel sa Apocalipsis, dahil sinabihan si Juan na huwag tatakan ang kanyang aklat (Apocalipsis 22:10). Sinasadya na maunawaan ang Apocalipsis sa simula pa lang, dahil “malapit na ang panahon.” Taliwas dito, sa malayong hinaharap pa higit na malinaw na mauunawaan ang Daniel.

Sa paglipas ng mga siglo, marami nang magagaling na Kristiyanong intelektwal ang nagsubok na ipaliwanag ang aklat ng Daniel, at nakagawa ng pagsulong ang ilan. Bumilis ang pagkaunawa sa Daniel, ngunit, pagkatapos ng propesiyang 1,260 taon, na nagtapos noong 1798, noo’y nagsimula ang mga tagapagpaliwanag ng Biblia sa palibot ng sanlibutan na mag-isip na may kamangha-manghang magaganap malapit sa taong 1843. Ang pinaka-kilala sa mga ito ay si William Miller, na ang pangangaral niya’y naglunsad sa Dakilang Kilusang Adventista noong ika-labing siyam na siglo at nagpasimula ng mga kaganapan na magsisilang sa “nalabing” iglesya at sa malinaw na pagkaunawa sa mensahe ng tatlong anghel.

Ang pagsilang ng ating pangsanlibutang kilusan, sa madaling sabi, ay katuparan ng hula ni Daniel na “ang kaalaman ay lalago” sa “wakas ng panahon.”

Sa kabaligtaran, isipin ang tungkol sa “kadiliman” na nasa Kakristiyanuhan, nang hindi hinahatulan ang pagkakaligtas ng mga tao. Pinagwawalang-bahala, isinasantabi pa nga, ang isang bagay na napakasimple na tulad ng Sabbath ng ikapitong araw, na itinatag sa Eden, para sa Linggo, na isang araw na nag-ugat sa paganismong Romano. O isipin ang lubos na kawalang-alam tungkol sa kamatayan, kung saan naniniwala ang karamihan ng mga Kristiyano sa kaisipang pagano na agad na lumilipad ang mga patay tungo sa ibang pag-iral, na para sa iba’y nangangahulugang impyernong naglalagablab nang walang hanggan.

Taliwas dito, dapat tayong magpasalamat—at magpakumbaba—sa kaalaman ng katotohanan.