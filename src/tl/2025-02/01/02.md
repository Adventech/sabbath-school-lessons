---
title:  Unawain ng Bumabasa
date:   30/03/2025
---

Pumasok kayo sa isang Kristiyanong pamilihan ng aklat at tumingin nang mabilis sa mga pamagat ng mga aklat tungkol sa propesiya ng Biblia. Mabilis ninyong matutuklasan na may nakakahilong pagkakaiba ng mga pananaw at interpretasyon, at nakakatuksong paniwalaan na wala talagang makakaintindi sa sinasabi ng mga aklat na tulad ng Apocalipsis. Halimbawa, sinasabi ng isang may akda na ang anticristo ay talinghaga lamang; ang isa nama’y sinasabi na siya’y parating pa lang sa hinaharap at sinasabi ng isa pa na siya’y reperensya sa isang katauhan o isang bagay noong kapanahunan ng Imperyong Romano. Katulad ng sinasabi ng isang matandang mangangaral, “Marahil ang Biblia’y tulad ng isang lumang biyulin; matutugtog mo ang kahit ano gamit ito.”

Ngunit walang ganitong sinasabi ang Biblia mismo. Bagkus, inaanyayahan tayo nito na bumasa, na iniisip na hindi nagsasalita ang Diyos nang walang kabuluhan, at maaari nating malaman ang katotohanan kung ano ang sinasabi Niya sa Kanyang Salita.

`Basahin ang Mateo 24:15; Apocalipsis 1:3; Mateo 11:29; at Jeremias 9:23, 24. Ano ang iminumungkahi ng mga talatang ito tungkol sa layunin ng Diyos na maintindihan Siya?`

Nag-aalok ang maraming mga unibersidad ng mga kurso sa “Ang Biblia bilang Literatura,” o katulad na kurso. Para sa mananampalataya, maaaring kamangha-mangha na maupo sa napakaraming lektura, para lamang matuklasan na binabasa ng tagapagturo ang Biblia katulad ng pagbabasa ng mitolohiyang pagano. Maaaring may butil ng katotohanang moral sa mga kasaysayan, ngunit maaari mong gawin sa kwento kung ano ang gusto mo. Sa mga tagapagturong ito, katawa-tawa ang kaisipan na ang aklat na ito’y kinasihan ng Diyos.

Kaya’t binabasa ng tagapagturo ang Biblia ngunit hindi naririnig ang tinig ng Diyos na nagsasalita. Ang iba’y nakakarating sa mga konklusyon na malinaw na taliwas sa mensahe ng Biblia. Kung hindi lubos na nagpapasakop sa Panginoon, at kung hindi nakabukas ang puso sa pagkatuto ng katotohanan, malaki ang tsansa na yaong mga bumabasa ng Biblia’y aalis na taglay ang maling pagkaunawa sa mapagmahal at banal na karakter ng Diyos na inilalahad sa mga pahina nito. Higit na madaling magawa ito kaysa sa iniisip ng marami, na siyang dahilan kung bakit ang pagbabasa ng Biblia, na walang tamang mga kagamitan at (pinakamahalaga) tamang saloobin, sa ilalim ng paggabay ng Banal na Espiritu ay nakakasama.

`May isang taong kilalang hindi naman relihiyoso ang natagpuang nagbabasa ng Biblia. Noong tinanong siya kung ano ang kanyang ginagawa, sumagot siya, “Naghahanap ng mga butas. Naghahanap ng mga butas.” Bakit iyon mismo ang maling saloobin sa pagbabasa ng Salita ng Diyos?`