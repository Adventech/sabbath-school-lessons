---
title:  Ilang Prinsipyo ng Propesiya
date:   29/03/2025
---

### Basahin Para sa Pag-aaral sa Linggong Ito

Jeremias 29:23, 24; Awit 139:1–6; Daniel 12:4; Apocalipsis 22:10; 2 Timoteo 3:15–17; Hebreo 4:12.

> <p>Talatang Sauluhin</p>
> “‘Kundi ang nagmamapuri ay dito magmapuri, na kanyang nauunawaan at nakikilala Ako, na Ako ang PANGINOON na nagsasagawa ng kagandahang-loob, ng katarungan, at ng katuwiran sa daigdig; sapagkat sa mga bagay na ito ay nalulugod Ako,’ sabi ng PANGINOON” (Jeremias 9:24).

Katulad ng nangyayari sa karaniwang laman ng Kasulatan, hindi nagkakasundo ang mga Kristiyano tungkol sa propesiya, na dahil dito kadalasa’y iniisip ng iba na aksaya lang ito ng oras. Kung sa bagay, kung pinag-aawayan ng mga Kristiyano ang bawat tuldok at kuwit sa propesiya, paano ito naging totoo? Sa kasamaang-palad, maraming mga mananampalataya ang nagsisimulang mag-isip na ang ilang aklat ng Biblia, tulad ng Apocalipsis, ay talagang hindi mauunawaan. Kaya’t imbes na basahin sila’y iniiwasan, na kung minsa’y inuudyukan pa ng ilang pastor na mabuti naman sana ang layunin pero iniisip nila na ang pag-aaral ng propesiya’y nagdudulot ng higit na maraming problema kaysa sa kanilang nilulutas.

Hindi laging gayon. Sa unang labing-walong siglo ng kasaysayan ng Kakristiyanuhan, karamihan sa mga Kristiyano’y komportable sa propesiya ng Biblia, at mayroong mataas na antas ng pagkakasundo kung ano ang susing mensahe ng mga propesiya. Ito ang nilalayon ng Diyos: “Mga kapatid, ngayon ay nananawagan ako sa inyo sa pamamagitan ng pangalan ng ating Panginoong Jesu-Cristo, na kayong lahat ay magsalita ng isang bagay lamang, at huwag magkaroon sa inyo ng mga pagkakabaha-bahagi, kundi kayo’y magkaisa sa isang pag-iisip at layunin lamang” (1 Corinto 1:10).

Sa linggong ito, ating sasaliksikin ang ilang prinsipyo na nagbibigay ng matatag at maaasahang pagkaunawa ng propesiya.

_*Pag-aralan ang liksyon sa linggong ito bilang paghahanda sa Sabbath, Abril 5._