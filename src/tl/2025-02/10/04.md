---
title:  Ang Kwento ng Sodoma at Gomora
date:   03/06/2025
---

May isa pang susing kwento sa Lumang Tipan na tahasang tinutukoy ni Pedro sa kanyang paglalarawan sa mga pangyayari sa huling araw: ang pagkawasak ng Sodoma at Gomora. Tanyag ang mga lunsod sa kapatagan dahil sa kanilang kasamaan at naging unang halimbawa ng mga sentro ng populasyon na winasak sa pamamagitan ng apoy mula sa langit.

`Basahin ang 2 Pedro 2:4–11; Judas 5–8; at Ezekiel 16:46–50—at pansinin ang lahat ng detalye. Ano ang mga kalagayang moral na humantong sa pagkawasak ng mga lunsod na ito, at ano ang mga pagkakahalintulad na umiiral ngayon?`

Ang babala na ibinigay sa mga tao sa huling araw ng planetang ito sa pamamagitan ng salaysay ng Sodoma at Gomora ay malinaw: darating ang araw, wawasakin din ang masasama sa pamamagitan ng apoy, katulad ng malinaw na inilalarawan sa Apocalipsis 20. Napakamapandaya ang kasalanan na anupa’t binubulag tayo nito sa kalagayan ng sarili nating mga puso, na nilalambungan ang ating mga paglabag sa ilalim ng suson ng pagtanggap sa sarili, samantalang kitang-kita natin ang kasamaang ginagawa ng iba. Sa gayunding kabanata kung saan nangusap ang Diyos kung gaanong pagmamahal ang Kanyang ibinuhos sa Kanyang bayan, kailangan din Niyang balaan ang bansa na, bagaman hindi nito ginagawa ang gayon ding mga pagkakasala (Ezekiel 16:47), sa katotohanan ito’y naging higit na masama kaysa sa Sodoma.

Naging “bayarang babae” (Ezekiel 16:41) ang Israel, na gumagawa ng espiritwal na pangangalunya. Isipin ang pagkagulat ng bayan ng Diyos noong marinig nilang sila’y higit na masama kaysa sa mga taong kilalang-kilala dahil sa kasamaan.

Hindi na ito bago, hindi lamang sa matandang Israel kundi sa buong sangkatauhan. Sa Roma 1:18–32, inilalahad ni Pablo ang mahabang lista ng kasamaan ng taong maaari ring maisulat batay sa mga diyaryo ngayon. Ang paglalarawan ni Pablo ng mga kasalanan ng mga Hentil ay hindi naglalayon na bumuo sa mga Judio ng mga damdamin ng pagiging higit na mataas kundi upang sa huli’y maunawaan ng Kanyang bayan ang bigat ng sarili nilang mga kasalanan. Gayundin ang ginawa ni Natan noong kinausap niya si David: ikinuwento niya ang tungkol sa isang mayamang lalaki na ninakaw ang isang kordero mula sa isang mahirap na tao. “Labis na nagningas ang galit” ni David dahil sa kwentong ito (2 Samuel 12:5), dahil hayag na hayag ang kawalang katarungan; ngunit kinailangan pa rin ang paglalahad ni Natan, “ikaw ang lalaking iyon!” (2 Samuel 12:7) upang makita ni David ang kanyang sarili sa kwento.

Mahalagang mabatid na ang Biblia’y hindi pangunahing tumutukoy sa mga nasa labas kundi sa sariling bayan ng Diyos. Kapag nakita natin ang matitinding kasalanan ng iba na inilalarawan sa isang talata na tulad ng Apocalipsis 13 o 17, ito’y babala na tayo rin ay nahuhulog sa gayon ding bitag.