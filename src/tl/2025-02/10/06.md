---
title:  Ang Paghuhukom Bago ang Pagdating
date:   05/06/2025
---

Ang paglalarawan ng paghuhukom na matatagpuan sa Daniel 7 ay nagbibigay sa atin ng sulyap sa likod ng tabing—sa isang kamangha-manghang pagkakataon na makita kung paanong nilulutas ng Diyos ang suliranin ng kasalanan samantalang tinutubos pa rin silang nagnanasang mabuhay sa isang tipanang pakikipag-ugnayan sa Kanya.

`Basahin ang paglalarawan ng paghuhukom bago ang pagdating na ibinibigay sa Daniel 7:9, 10, 13, 14, 22, 26, at 27. Ano ang pangunahing pokus sa paghuhukom? Ano ang hatol na ibinibigay sa pagtatapos ng proseso? Ano ang sinasabi nito sa atin tungkol sa panukala ng pagliligtas?`

Kaunti ang pag-aalinlangan na hinuhukuman ng Diyos ang sangkatauhan. Tinitiyak ng Ecclesiastes 12:14 na “dadalhin ng Diyos ang bawat gawa sa paghuhukom,” at pinapaalalahanan tayo ni Pablo na hindi natin kailangang hatulan ang isa’t isa, dahil “tayong lahat ay tatayo sa harapan ng hukuman ng Diyos” (Roma 14:10). Siyempre, hindi na kailangan ng Diyos ng mga tala upang malaman kung sino ang maliligtas o mawawaglit, ngunit ang mga anghel—na lagi nang sinusuri ang panukala ng pagliligtas (1 Pedro 1:12)—ay natural na magkakaroon ng mga katanungan. Sila’y mga saksi sa pag-aalsa ni Satanas at nakakita sa pagpapalayas sa ikatlong bahagi ng mga anghel sa langit (Apocalipsis 12:4)—at ngayon ay dinadala tayo ng Diyos sa Kanyang presensya. Binubuksan ng Diyos ang mga aklat at pinapahintulutan ang mga banal na makita ang lahat.

Ang kwento ng pagsusumamo ni Abraham para sa Sodoma at Gomora—isang larawan ng paghuhukom—ay nagbibigay sa atin ng ilang mahahalagang pananaw sa paghuhukom. Malinaw na iniimbestigahan ang mga kasalanan ng Sodoma; binabanggit ng Diyos na ang kasamaan ng lunsod ay nagbibigay dito ng reputasyon na anupa’t ang hiyaw laban dito ay malakas (Genesis 18:20). Ngunit hindi lamang ang Sodoma at Gomora ang iniimbestigahan bago ang kanilang pagkawasak. Binuksan din ng Diyos ang pinto para kay Abraham na pag-aralan kung kumikilos ang Diyos sa paraang makatuwiran sa Kanyang pagpapasya na wasakin ang masasama.

Samantala, ang nagpakita sa gitna ng makalangit na paghuhukom, sa Daniel 7 ay walang iba kundi “ang Anak ng tao,” si Jesus (Daniel 7:13, tingnan din ang Mateo 20:28), na ang Kanyang pagdating ay siyang tanging dahilan kung bakit ang paghuhukom na ito’y “ibinigay para sa mga banal ng Kataas-taasan” (Daniel 7:22). Ang Kanyang perpektong katuwiran lamang ang nakapagdadala sa Kanyang bayan upang makapasa sa paghuhukom.

`Isiping nakatayo kayo sa paghuhukom na nakalantad ang lahat ng inyong mga lihim sa harapan ng ating banal na Diyos. Ano ang inyong tanging pag-asa sa panahon ng paghuhukom? (Tingnan ang Biyernes).`