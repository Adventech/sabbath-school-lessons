---
title:  Ang Poot ng Kordero
date:   01/06/2025
---

`Basahin ang Apocalipsis 6:12–17. Tignan ang mga detalye ng mga tugon ng mga taong ito sa pagkakita sa biglang pagkakatupad ng mga pangyayari sa huling araw? Ano ang mapapansin mo sa kanilang mga tugon?`

Kapansin-pansin na hindi sumisigaw ang mga nawaglit ng “Ano ito?” o “Sino ang nasa likod nito?” Tila alam nila kung ano ang nangyayari. Tinutukoy nila si Jesus bilang “ang Kordero,” na nangangahulugang alam nila ang kwento ni Cristo. Tila batid din nila na “dumating na ang dakilang araw ng Kanyang poot,” at nahuli sila sa kalagayang walang pag-asa: “Sino ang makakatagal?”

Bago ang wakas, dadalhin ang ebanghelyo sa bawat bansa sa lupa (Mateo 24:14), at maihahatid ang mensahe ng tatlong anghel sa buong planeta. Ngunit magkakaroon pa rin ng mga taong magugulat—hindi dahil sa kakulangan ng impormasyon kundi dahil sa kanilang pagtangging maniwala at sumunod. Ito ang magigng dahilan na ang mga ganitong tao’y mawawaglit sa mga huling araw.

`Basahin ang Mateo 24:36–44. Anong mga aral ang sinasabi ni Jesus sa atin na dapat nating makuha mula sa kasaysayan ni Noe?`

Tumuturo si Jesus sa kwento ng baha upang bigyang babala tayo na ang Kanyang ikalawang pagdating ay magiging sorpresa sa marami. Katulad ng Ikalawang Pagdating, hindi dumating ang Baha bilang sorpresa sa sanlibutan dahil sa kakulangan ng impormasyon. Nangaral si Noe sa loob ng 120 taon sa isang sanlibutang tumangging manampalataya. Sinabihan sila kung ano ang mangyayari. Hindi nga lang sila naniwala.

Samantala, maraming tao ang tinitiyak sa kanilang sarili na ang paglipas ng mahahabang panahon ay nangangahulugang bulaan ang mga propesiya. Ginagamit ang kwento ng Baha bilang kaligiran, isinulat ni Pedro “sa mga huling araw ay darating ang mga manlilibak, na manlilibak at lumalakad ayon sa kanilang sariling mga pagnanasa, at magsasabi, ‘Nasaan ang pangako ng Kanyang pagdating? Sapagkat, buhat pa nang mamatay ang ating mga ninuno, nananatili ang lahat ng mga bagay sa dati nilang kalagayan mula nang pasimula ng paglalang’” (2 Pedro 3:3, 4). Habang lumilipas ang bawat taon, lalo lamang lalago ang damdaming ito.

`Sa karanasan ng bawat tao, ang ikalawang pagdating ni Jesus (o para sa ilan, ang ikatlong pagdating) ay hindi hihigit sa isang sandali pagkatapos ng kamatayan, alam nating lahat kung gaano kabilis lumilipas ang buhay. Paano makakatulong ang pananaw na ito sa ating pagharap sa “pagkaantala”?`