---
title:  Ang Hukom ng Buong Lupa
date:   04/06/2025
---

Bago ang pagkawasak ng Sodoma, may kakaibang kwento na naganap sa kapatagan ng Mamre. Nagpakita ang Diyos kay Abraham, na kasama ang dalawang anghel. Noong makita sila ni Abraham, inanyayahan niya ang mga makalangit na bisita upang humapon, at sa puntong ito ipinangako ng Diyos na magkakaroon sina Abraham at Sarah ng isang anak na lalaki na hahantong sa Mesiyas. Si Jesus nga ay nagmula sa linya ni Abraham (ihambing sa Galacia 3:16). Pagkatapos ay biglang bumaling ang kwento tungkol sa mga masasamang lunsod ng kapatagan.

`Basahin ang Genesis 18:17–32. Ano ang matututunan natin tungkol sa karakter ng Diyos at sa paraang sa huli’y pinanukala Niyang pakitunguhan ang kasamaan sa ating planeta mula sa mga talatang ito?`

Hindi kailangang magpaliwanag sa atin ng Diyos, ngunit pinipili Niyang huwag tabingan ang Kanyang mga motibo at panukala mula sa sangkatauhan. Sinasabi sa atin ni propeta Amos na, “Tunay na ang Panginoong DIYOS ay walang gagawin malibang Kanyang ihayag ang Kanyang lihim sa Kanyang mga lingkod na mga propeta” (Amos 3:7).

Bago wasakin ng Diyos ang Sodoma at Gomora, inilalahad Niya na ang tanging bagay na tamang gawin ay sabihin kay Abraham kung ano ang mangyayari, kung ano ang maaasahan niyang masaksihan.

Nanatili ang Diyos kasama ni Abraham samantalang nagtungo ang dalawang anghel sa masamang lunsod upang tawagan ang tutugon sa kanilang babala. Hindi maiiwasang isipin ang mga anghel sa propesiya na gayundin ang ginagawa sa mga huling araw, na tinatawagan ang bayan ng Diyos na naninirahan sa Babilonia na lumabas mula sa kanya (Apocalipsis 14:6–12; 18:1–4). Habang ipinapahayag ang huling babala, tinatalakay ng Diyos kay Abraham kung ano ang mangyayari, at handa Siyang ipinapasakop ang Kanyang sarili sa mga tanong ng patriarka.

“ ‘Malayong gagawa Ka ng ganito, na ang banal ay Iyong pataying kasama ng masama,’ itinanong ni Abraham, ‘anupa’t ang banal ay makatulad sa masama! Malayong mangyari iyan! Di ba gagawa ng matuwid ang Hukom ng buong mundo?’ ” (Genesis 18:25). Hindi lamang sinusuri ni Abraham ang kaso ng Sodoma, kundi sinusuri rin niya ang karakter ng Diyos. Gayundin, bago dumating ang kawakasan, binubuksan ng Diyos ang mga aklat ng langit (Apocalipsis 20:4, 11–15) at pinahihintulutan tayong tingnan ang ebidensya bago Niya pababain ang apoy sa lupa. Ibig sabihin, mayroon Siyang isang libong taon upang sagutin ang maraming katanungan na, sa ngayon, ay nananatiling walang kasagutan.

`Bago ibaba ng Panginoon ang huling paghuhukom sa mga nawaglit, binibigyan Niya tayo ng isang libong taon upang maunawaan kung ano ang mangyayari kanino at kung bakit. Ano ang sinasabi nito sa atin tungkol sa kanyang karakter at kung gaano Siya kabukas sa pagsusuri ng mga nilalang—mga nilalang na ganap na umaasa sa Kanya para sa kanilang pag-iral—at walang likas na karapatan na malaman ang mga bagay na ito?`