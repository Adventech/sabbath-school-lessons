---
title:  Sa Atin na Dinatnan ng Katapusan ng Mga Panahon
date:   31/05/2025
---

### Basahin Para sa Pag-aaral sa Linggong Ito

Apocalipsis 6:12–17; Mateo 24:36–44; Genesis 6:1–8; 2 Pedro 2:4–11; Genesis 18:17–32; Daniel 7:9, 10.

> <p>Talatang Sauluhin</p>
> “Ang mga bagay na ito ay nangyari sa kanila bilang halimbawa, at nasulat bilang pangaral sa atin na dinatnan ng katapusan ng mga panahon. Kaya’t ang nag-aakalang siya’y nakatayo ay mag-ingat na baka siya’y mabuwal” (1 Corinto 10:11, 12).

Puno ang Biblia ng mga salaysay ng bayan ng Diyos na tumuturo sa mga pangyayari sa hinaharap at nagtataglay ng mga susi upang matulungan tayong maunawaan ang “katotohanan para sa kasalukuyan.” Sa katunayan, ang ilan sa mga salaysay na iyon ay umaanino sa mga pangyayari sa huling araw na may nakakagulat na detalye, na nagbibigay sa atin ng higit na malawak na saligan para sa malinaw na pag-unawa sa mga propesiya ng Daniel at Apocalipsis.

Nagawa ng Diyos na gabayan ang mga pangyayari sa mga paraang akma sa mga inihula ng mga propeta na mangyayari sa huling araw, na hindi nilalabag ang kalayaan ng pag-iisip ng indibidwal. Ang ilan sa mga kwentong ito ay hayag, dahil tinutukoy sila ng Bagong Tipan sa paglalarawan sa mga pangyayari sa huling araw: Sodom at Gomora, ang Baha, atbp. Ang iba’y nangangailangan ng maingat na pag-iisip at pagtuklas upang mahukay mula sa kanila ang mga katotohanan na ibinigay sa atin sa Salita ng Diyos.

Sa susunod na ilang linggo, susuriin natin ang ilang mga pangunahing kuwento upang makita kung ano ang sinasabi nila tungkol sa mga pangyayaring gaya ng Ikalawang Pagdating, ang mapanuring paghatol, ang huling krisis, at higit pa. At sa lahat ng ito, makikita natin si Cristo na nasa gitna, dahil kailangang Siya ang saligan at gayundin ang kahahantungan at layon ng lahat ng ating pagsusumikap sa propesiya.

_*Pag-aralan ang liksyon sa linggong ito bilang paghahanda sa Sabbath, Hunyo 7._