---
title:  Komento ng Guro
date:   06/06/2025
---

### Unang Bahagi: Pangkalahatang-ideya

**Susing Talata:** 1 Corinto 10:11, 12

**Pokus ng Pag-aaral:** Genesis 1; Apocalipsis 21–22; Mateo 24:27; Daniel 1:8; 12:13.

Ang mapalad na pag-asa ng sangkatauhan na umaabot sa sukdulan sa mga pangyayari sa huling araw ay inilahad na, hindi lamang sa pamamagitan ng mga propesiya, na nagbibigay sa atin ng malinaw na pangitain ng wakas. Nagsalita rin ang Diyos tungkol sa kawakasan, sa paraang tiyak at may kinalaman sa ating buhay, sa Kasulatan, kaya’t sa Kanyang salita ay nagbibigay Siya ng mga pahiwatig ng ilang aspeto ng kasaysayan ng huling araw. Nagtuturo sa atin ang ideyang ito ng mahalagang prinsipyo: ang kasaysayan ng tao, na matatagpuan sa mga banal na pahina ng Kasulatan, ay hindi lamang impormasyon na nagpapatibay sa atin tungkol sa naganap matagal nang panahon ang nakalipas, kundi kaalaman na nagtitiyak “upang ang tao ng Diyos ay maging ganap, nasasangkapang lubos sa lahat ng mga gawang mabuti” (2 Timoteo 3:17). Dahil ang layunin ng Diyos para sa katauhan ay walang hanggan, maaari tayong umasa na ang mensahe ng walang hanggan na hinaharap ay nasa mga kwento rin ng Biblia.

Binigyan ang kinasihang may akda ng aklat ng Ecclesiastes ng intuwisyon na ito noong sinabi niya, sa paraang propetiko, na ang Diyos ay “ginawa . . . ang bawat bagay na maganda sa kapanahunan niyon; inilagay rin Niya ang walang hanggan sa isipan ng tao, gayunma’y hindi niya malalaman ang ginawa ng Diyos mula sa pasimula hanggang sa wakas” (Eclesiastes 3:11). Upang idiing muli, dahil ang layunin ng Diyos para sa sangkatauhan ay walang hanggan, maaari nating asahan na ang menahe ng hinaharap na walang hanggan ay nasa mga kwento ng Biblia.

Sa aralin na ito, mababatid natin ang mensahe ng kawakasan sa loob ng aktwal na mga pangyayari na isinasalaysay sa Kasulatan ng Lumang Tipan. Ang mga kaganapan ng Paglalang, Baha, pagkawasak ng Sodoma at Gomora, at maging ang kwento ni Daniel sa bulwagan ni Nebukadnezar ay nagpapatotoo sa mensahe ng kawakasan.

### Ikalawang Bahagi: Komentaryo

**Ang Kaganapan ng Paglalang.** Nakapagtataka na ang tala ng Paglalang ay marahil siyang mensahe na pinaka-eskatolohikal o tungkol sa huling araw sa lahat ng mga pangyayari na iniulat sa Kasulatan. May ganitong pagkakakilala ang tala ng Paglalang dahil ito ang unang kaganapan. Dahil mayroong pasimula ang kasaysayan, hindi ito walang hanggan. Mayroon ding kawakasan ang kasaysayan. Nangingibabaw ang Diyos sa parehas. Dahil ang simula ng kasaysayan ay gawa ng Diyos, ang kawakasan din ay nasa ilalim ng Kanyang kapangyarihan.

Bilang bahagi ng kahalagahang eskatolohikal nito, hayagang nakaugnay ang salaysay ng Paglalang sa ating pag-asa para sa walang hanggan. Kapwa ang salaysay ng Paglalang at ang ating pag-asa para sa walang hanggan ay nakabatay sa pananampalataya. Nagpapatotoo ang Kasulatan sa ideyang ito, na pinagtibay na sa istrakturang kanoniko ng Biblia mismo, na nagsisimula sa paglalang ng Diyos sa langit at lupa (Genesis 1 at Apocalipsis 21–22 ihambing sa Isaias 65:17; Apocalipsi 21:1). Makikita natin ang kaisipang ito na malinaw na inilahad din sa nag-iisang depinisyon na ibinigay sa Biblia ng pananampalataya, na siyang nag-uugnay sa dalawang pangyayari, Paglalang at ang ating pag-asa sa walang hanggan: “ang pananampalataya ay ang katiyakan sa mga bagay na inaasahan, ang paninindigan sa mga bagay na hindi nakikita” (Hebreo 11:1). Pansinin na ang tulang ito tungkol sa pananampalataya ay nagsisimula sa pananampalataya sa Paglalang (Hebreo 11:3) at nagtatapos sa pag-asa sa “pangako” (Hebreo 11:39, 40). Dapat din nating pansinin ang kahalagahan ng Sabbath sa pagtatapos ng Paglalang. Sa posisyon na ito, tumuturo ang Sabbath sa wakas ng kasaysayan ng tao. Higit pa rito, naglalaman ang Sabbath kapwa ng ating alaala ng Paglalang at ng ating pag-asa sa hinaharap na kaganapan ng kaharian ng Diyos.

**Ang Baha.** Kinikilala ni Jesus mismo ang pag-unawa sa kaganapan ng Baha na paralel sa pangyayari ng Ikalawang Pagdating: “Kung paano sa mga araw ni Noe, gayundin naman ang pagdating ng Anak ng Tao” (Mateo 24:37). Pagkatapos ay nagpapatuloy si Jesus na isiwalat ang mga pagkakahawig sa pagitan ng dalawang pangyayari: ang biglaan at kataklismikong likas ng kanilang kaganapan, ang materyalistikong kaabalahan ng mga tao bago ang pagkawasak ng lupa (kumakain, umiinom, nag-aasawa), ang ideya ng nalabi, ang katiyakan ng pangyayari. Ang paglalarawan sa Baha sa aklat ng Genesis ay tumuturo rin sa magaganap sa wakas ng kasaysayan ng tao. Hindi nananatiling walang-bahala ang Diyos sa kasamaan ng sanlibutan. Batid ng Diyos ang realidad ng kasamaan. Tumutugon ang paghuhukom ng Diyos dahil “napakasama na ng tao” (Genesis 6:5). Ang mapanirang kaganapan ng Baha ay pagkilos ng Diyos na Kanyang inaari: “Ako’y magpapadagsa ng baha ng tubig” (Genesis 6:17). Kasabay nito, ang Baha ay isang pangyayaring lumalalang-tumutubos, kung saan inaalala ng Diyos ang Kanyang mga nilalang. Ang pag-alala ng Diyos sa Kanyang mga nilalang ay paraan ng paghahayag ng Kanyang di-nagpapabayang pagmamalasakit sa kanila (Genesis 8:1).

Pagkatapos ng kwento ng pagtatapos ng buhay at sibilisasyon bago ang baha, pinagtitibay ng Diyos ang pagpapatuloy ng buhay. Binigyan ng Diyos ang mga tao ng pagkain at idiniin ang kabanalan ng buhay (Genesis 9:4–7), at sa gayo’y tumuturo sa Kanyang regalo sa hinaharap na buhay na walang hanggan.

At sa huli, kailangan nating isaalang-alang ang bahag-hari, isang artistiko at makatang tanda ng pagpapatawad at pag-ibig ng Diyos. Pansinin na inaanyayahan tayo ng bahaghari na alalahanin ang Sabbath, hindi lamang dahil dumarating ito sa angkop na lugar sa istraktura na paralel sa kwento ng Paglalang; kundi dahil naglalaman ang bahaghari ng katulad na mga mensahe ng kapahingahan at pag-asa. Kapansin-pansin na lumalabas ang bahaghari sa palibot ng trono ng Diyos, bilang tanda ng Kanyang darating na paghahari, walang alinlangan at di-nagagambala, sa ibabaw ng buong lupa (Apocalipsis 4:3; 10:1).

**Sodoma at Gomora.** Matapos na ilahad ng Diyos kay Abraham ang pangako ng isang anak na siyang magsasalin ng “binhi” ng Mesiyas para sa pagpapala ng lahat ng mga bansa (Genesis 12:3; 22:18), nagambala ang salaysay ng pagtubos ng usapan sa pagitan ng Diyos at ng tao tungkol sa nakakagulong presensya ng kasamaan. Kagaya ng ginawa ng Diyos para kay Noe, ibinahagi Niya kay Abraham ang Kanyang usapin, kasama ang Kanyang panukala na mamagitan. Ang pagkilos ng Diyos tungo sa Kanyang mga lingkod na propeta sa kapanahunan kapwa nina Noe at Abraham ay maaaring umaangkop sa katulad na pagkilos sa wakas ng kapanahunan kung saan ibinabahagi rin ng Diyos sa Kanyang mga lingkod na tao ang Kanyang panukala na bumalik upang magligtas at hukuman ang sangkatauhan.

Ipinapakita ng tugon ni Abraham sa Diyos ang pananagutan na kanyang nararamdaman para sa kanyang salinlahi, kaya’t dapat itong bigyang-pansin. Dapat na hikayatin at pangalagaan ng kanyang tugon ang katulad na tugon sa atin para sa ating kapwa. Pansinin na sa pagkadinig ng layunin ng Diyos na hukuman ang Sodoma, hindi tumatakbo si Abraham sa malayong lugar. Batid ni Abraham ang kalagayan sa Sodoma at Gomora, kung saan naninirahan ang ilan sa kanyang mga kamag-anak. Ang matinding pagkakabatid ni Abraham sa kalagayan ng kanyang mga kamag-anak ay hindi paghatol sa kanila. Bunga ng pag-ibig para sa kanila, tumayo si Abraham sa harapan ng Diyos at sinasalamin ang sariling kahabagan ng Diyos sa paghamon sa kapasyahan, na nagsusumamo sa Hukom ng lahat ng nabubuhay para sa kanilang kapatawaran. Pansinin ang pagiging masugid ni Abraham at ang kanyang pagtitiyaga sa kanyang panalangin: “si Abraham ay nanatiling nakatayo sa harapan ng PANGINOON” (Genesis 18:22). Ngunit pansinin din ang damdamin ni Abraham sa katakut-takot na kasamaan at sa pangangailangan para sa katarungan at biyaya: “Ang mga banal ba ay iyong lilipuling kasama ng mga masama?” (Genesis 18:23).

Maaari ring kunin ang isang aral mula sa pagkilos ng Diyos, na hindi lamang bumaba at ibinabahagi ang Kanyang pananaw sa Kanyang lingkod na tao, kundi inuudyukan din ang kanyang katapangan. Maaari nga nating sabihin na gusto ng Diyos na kinaharap Siya ng argumento ni Abraham dahil umaayon ang depensa ni Abraham sa sarili Niyang damdamin ng kahabagan. Sa katunayan, makikita natin na ang huling tugon ng Diyos ay biyaya: “Hindi Ko lilipulin alang-alang sa sampu” (Genesis 18:32). Ang bilang na sampu sa Biblia ay sumisimbolo sa ideya ng pinakakakaunti na kailangan upang magawa ang isang bagay. Pansinin din ang paghahari ng Diyos. “At umalis ang PANGINOON pagkatapos na makipag-usap” (Genesis 18:33). Ibig sabihin, nasa Diyos pa rin ang pagpapasya. Anumang pagsisikap ng tao, hindi pa rin nito mapipigilan ang kalooban ng Diyos. May pagpapakumbaba na tumugon si Abraham sa pasya ng Diyos: “si Abraham ay nagbalik sa kanyang lugar” (Genesis 18:33).

**Daniel.** Ang pariralang “sa katapusan ng mga araw” (Daniel 1:18) ay ilustrasyon ng presensya ng hinaharap sa kasalukuyang kabuhayan ni Daniel. Inuulit ng pariralang ito ang pariralang qets yamin “sa katapusan ng mga araw,” na nagmamarka sa katapusan ng kasaysayan ng tao, kung kailan si Daniel at ang mga natubos sa lahat ng panahon ay tatanggap ng kanilang “gantimpala” (Daniel 12:13). Kapansin-pansin din at mahalaga na ang lenggwahe na naglalarawan sa “pagsubok” ni Daniel sa loob ng sampung araw ay umaalala sa lenggwahe na naglalarawan sa propesiya ng eskatolohikal na Araw ng Pagtubos sa Daniel 8:14. Paralel ang propesiyang ito sa Araw ng Paghuhukom sa Daniel 7:9–12, na pinapakita ng mahalagang bilang ng mga salita at sa mga anyong gramatiko na ginamit parehas sa Daniel 1 at Levitico 16, ang saligang teksto ng Araw ng Pagtubos (tingnan ang Daniel 1:13 ihambing sa Levitico 16:2). Ang partikular na pag-alingawngaw na ito ay talagang mahalaga, dahil iminumungkahi nito ang pangako ng paghahayag ng Diyos.

Pansinin din ang madiing pag-uulit ng salitang mar’eh, “anyo” (tatlong beses sa Daniel 1:13, 15), na sa aklat ng Daniel ay tumutukoy din sa pangitaing eskatolohikal ng paglalahad ng Diyos sa 2,300 na hapon at umaga (Daniel 8:13, 26). Nagpapakita ang pananaw na eskatolohkal na ito, sa pamamagitan ng pagkakaugnay, ng mensahe ng pag-asa. Kung iaangkop sa kalagayan ni Daniel at sa kanyang tatlong kaibigan, ipinapakita ng mga alingawngaw na ito ang ideya na mailalahad ang Diyos sa pamamagitan ng “pagsubok” na ito, at sila’y ipagbabangong-puri sa Araw ng Pagtubos. Para kay Daniel, ang mensahe ng wakas ng kapanahunan ay bahagi ng kanyang araw-araw na kabuhayan: ang paraang kumakain at umiinom siya ay tumuturo sa ideyal ng paglalang (tingnan ang Daniel 1:12; ihambing sa Genesis 1:29). Ang paraang nakikipag-ugnayan si Daniel sa ibang tao, kasama ang pinuno ng mga bating na maaaring naging kalaban niya (Daniel 1:9), ay hinubog ng kanyang pananaw kung paanong ang ibang tao ay nilalang din sa wangis ng Diyos (Genesis 1:26; 9:6).

### Ikatlong Bahagi: Pagsasakabuhayan

1\. Tuwing umaga, sa iyong paggising, simulan ang iyong mga panalangin sa isang sandali ng pagpapasalamat para sa himala ng buhay. Hilingin sa Diyos ng paglalang na baguhin ang iyong buhay. Pahintulutan ang Diyos na baguhin ang iyong puso at bigyan ka ng bagong direksyon sa iyong buhay. Hanapin sa Biblia ang mga bagong kaisipan upang hamunin ka at udyukan kang magbago. Ipangilin ang Sabbath sa paraang ito’y nagiging patikim ng kaharian ng Diyos.

2\. Gumawa ng listahan ng mga aspeto ng sanlibutan—kapwa mula sa paglalang at sa inyong personal na buhay—na umuudyok sa inyong pag-asa sa kaharian ng Diyos. Kung ikaw ay marunong gumuhit, gumuhit ka at magpinta ng bahaghari. Kung makata ka, magsulat ng tula tungkol sa kagandahan at kamanghaan ng bahaghari. Kung mang-aawit ka, umawit ka tungkol sa bahaghari.

3\. Manalangin ka sa Diyos tungkol sa isang taong hindi mo nagugustuhan hanggang sa siya ay maginig kaibigan mo. Manalangin ka sa Diyos tungkol sa mahalagang balakid sa iyong buhay. Ulitin mo ang panalanging ito hanggang sa makita mo ang aktwal na resulta at alam mo na talagang narinig ng Diyos ang iyong panalangin.

4\. Paanong ang paggamit ni Daniel ng lenggwaheng eskatolohikal upang ilarawan ang kanyang kasalukuyang sitwasyon ay nagbibigay din sa atin ng pag-asa at kasiguraduhan na may kabuluhan ang ating buhay at bukas ito sa walang hanggan? Paano bang ang lenggwaheng ito ay binibigyan tayo ng gabay sa paraang nabubuhay tayo, kumakain at umiinom, nag-iisip, nagagalak sa buhay, at nakikitungo sa ibang tao, kasama ang ating mga kaaway?

`Notes`