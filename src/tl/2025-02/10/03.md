---
title:  Ang Pangangaral ni Noe
date:   02/06/2025
---

Pinapaalalahanan tayo ni Pedro na marami ang hindi magiging handa sa pagbabalik ni Cristo dahil “sinasadya nilang hindi pansinin” (2 Pedro 3:5) ang nangyari noong Baha. Ngayon, bagama’t mayroong sama-samang alaala ng isang malaking baha (isang kamangha-manghang bilang ng mga kultura sa buong mundo ang nagsasaysay ng tungkol sa kwento ng mapamuksang baha, mula sa mga matatandang Griego hanggang sa mga Mayan), ang kwento ni Noe ngayon ay isa sa mga kinukutyang tala sa Biblia. Katulad ng inihula, isinasantabi ng sanlibutan ang kwento bilang isang alamat, gaano man kalinaw at hayagang inilalarawan ito sa Lumang Tipan at tinutukoy ng napakaraming beses sa Bagong Tipan.

`Sinabi ni Jesus sa Mateo 24:37–39 na magiging katulad noong panahon ni Noe ang kalagayan ng sanlibutan? Ihambing ito sa talata sa Genesis 6:1–8. Ano ang mga kalagayang moral na humantong sa baha? Anong mga pagkakahalintulad ang umiiral sa pagitan ng dalawang kapanahunan?`

May isa pang mahalagang aral para sa bayang nalabi ng Diyos sa huling araw na nagbabangon mula sa maingat na pag-aaral. Sinasabi sa atin ng Hebreo 11:7 na si Noe ay “gumawa ng isang daong para sa kaligtasan ng kanyang sambahayan. Sa pamamagitan nito ay hinatulan niya ang sanlibutan, at siya’y naging tagapagmana ng katuwirang ayon sa pananampalataya.”

Isipin ninyo ang mangaral nang mahigit sa isang siglo, na walang maipapakitang resulta maliban sa sarili mong pamilya sa daong. Kung si Noe ay naging isang makabagong mangangaral, maaari tayong matukso na sabihing isa siyang kabiguan: mga dekada ng pangangaral na tila walang resulta.

Sa kabutihang palad, sa kasalukuyan, ang maraming bahagi ng sanlibutan ay napakabuti ang tugon sa mensahe ng tatlong anghel. Ang pagpapalaganap ng ebanghelyo—ang pangangaral ng ating kakaibang mensahe ng nalabi—ay napatunayang napakaepektibo sa maraming lugar, at marami ang nakakakilala sa Panginoon. Hindi pa natin nararating ang punto na walang mga bunga, bagama’t nasabihan na tayo na darating ang panahon na “masasarhan ang panahon ng biyaya at ipipinid naman ang pinto ng awa. Kaya’t sa isang maikling pangungusap, na ‘ang mga nahahanda ay nagsipasok na kasama Niya sa piging ng kasalan at inilapat ang pintuan,’ tayo ay dinadala pababa sa huling ministeryo ng Tagapagligtas, hanggang sa panahong ang dakilang gawain para sa kaligtasan ng tao ay matapos.—Ellen G. White, The Great Controversy, p. 428.

Hangga’t hinid pa dumarating ang panahong iyon, mayroon tayong gawain bilang isang iglesya.

`Paano tayo matututo na huwag masiraan ng loob kung ang ating mga personal na pagsisikap sa pangangaral ay tila hindi nagbubunga? Bakit natin kailangang magpatuloy sa ating mga pagsisikap? (Tingnan ang Juan 4:37).`