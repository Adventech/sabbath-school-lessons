---
title:  Komento ng Guro
date:   05/09/2025
---

### Unang Bahagi: Pangkalahatang-ideya

**Susing Talata:** Exodo 24:3

**Pokus ng Pag-aaral:**  Exodo 24:1-31:18

**Panimula**

Iniligtas ng Panginoon ang Kanyang bayan mula sa kapangyarihan ng Ehipto, binigyan sila ng kalayaan, dinala Niya sila papunta sa Kanyang Sarili sa pamamagitan ng ilang doon sa Sinai, at itinatag ang Kanyang tipan ng pag-ibig sa kanila (Exodo 19:3-6; Deuteronomio 7:9, 12; Nehemias 9:32). Ang Kanyang biyaya at pangangalaga para sa Kanyang bayan ay kamangha-mangha. Sa isang makapangyarihang pagpapakita ng Kanyang kaluwalhatian sa Sinai, Kanyang sinalita ang Sampung Pangako (ang kaloob na Dekalogo, na ipinahayag sa Exodo 20) at ipinaliwanag sila ng may mas maraming detalye sa Panuntunan ng Tipan (Exodo 20:22-23:19). Ngayon ay pinagtibay ng Panginoon ang tipang ito sa Israel sa isang mahalagang seremonya na nakaugat sa hayop na handog, na nakaturo sa sakripisyo ni Cristo, at tinatakan ng dugo.

### Ikalawang Bahagi: Komentaryo

Ang pagpapatibay ng tipan ay naglalaman ng maraming mga elemento:

- Ang oral na pagpapahayag ni Moises ng mga salita at kautusan ng Panginoon (Exodo 24:3);
- Ang pagsulat ni Moises ng Aklat ng Tipan (Exodo 24:4a);
- Ang pagtatayo ng altar (Exodo 24:4b);
- Ang pagtatayo ng labindalawang haliging bato, na kumakatawan sa labindalawang tribo ng Israel (Exodo 24:4c).
- Ang mga handog na susunugin at pangkapayapaan (Exodo 24:5).
- Ang pagwiwisik ni Moises sa altar ng kalahati ng dugo ng inihandog (Exodo 24:6).
- Ang kanyang pagbasa ng Aklat ng Tipan (Exodo 24:7a);
- Ang tugon ng pagsang-ayon ng mga tao (Exodo 24:3, 7b);
- Ang pagwiwisik ni Moises sa mga tao ng natitirang kalahati ng dugo ng handog (Exodo 24:8a);
- Ang pagpapahayag ni Moises: “Ito ang dugo ng tipan [sa Bibliang Hebreo, ang parirala ay dito lamang makikita; ihambing sa Zacarias 9:11, Mateo 26:28, Marcos 14:24] na ginawa ng Panginoon sa inyo sang-ayon sa mga salitang ito” (Exodo 24:8b);
- Isang pagsasalu-salo ng pakikipagtipan, kasama ng 74 lider, sa Bundok ng Sinai (Exodo 24:9-11).

Sa tagpo ng tipan, tumugon ng tatlong beses na magkakatulad ang bayan ng Diyos sa mabiyayang mga salita ng Diyos: “Aming gagawin ang lahat ng mga bagay na sinalita ng Panginoon;” (Exodo 19:8; tingnan din ang Exodo 24:3, 7). Ano ang mali sa gayong pangako? Na tinatawag na, ang kanilang pagtitiwala sa sarili, ang kanilang mababaw na pagkaunawa sa kapangyarihan ng kasalanan at sa kanilang sariling makasalanang likas, at ang kanilang pagkabigong kilalanin ang pangangailangan ng tulong ng Diyos. Sa katotohanan, makaraan lamang ang ilang linggo, marami sa kanila ay sumayaw sa palibot ng ginintuang guya. Ang tamang sagot ay: “Sa tulong ng Panginoon at sa pamamagitan ng kapangyarihan ng Kanyang biyaya, gagawin namin ang lahat ng sinalita ng Panginoon.”

Si Josue, isang napakatapat na lingkod ni Moises at pagkatapos ay isang napakagaling na lider ng bayan ng Diyos, ay personal na narinig ang mga tunay ma pangakong ito at nakakaalam kung gaano karupok, kahina, at kadali silang mabasag. Maraming beses niyang nasaksihan ang pagtalikod ng mga Israelita. Nang kanilang muling inulit sa sumunod na panahaon, “Amin ding paglilingkuran ang Panginoon” (Josue 24:18), may katiyakang sinabi ni Josue na “hindi sila makapaglilingkod sa Panginoon” (Jouse 24:19) dahil ang kanilang kapasyahan ay hindi matibay, samantalang kanila pa ring iniingatan ang mga diyos-diyosan ng pagano (tingnan ang Jouse 24:14, 23) at hindi nakadepende sa tulong ng Diyos kundi sa kanilang sariling malakas na pagpapasiya. Gayunpaman, personal na ipinahayag ni Josue: “Ngunit sa ganang akin at sa aking sambahayan, maglilingkod kami sa Panginoon” (Josue 24:15).

Inanyayahan ng Diyos si Moises, kasama si Aaron at ang dalawa sa kanyang mga anak, sina Nadab at Abihu, at 70 matanda upang katagpuin Siya sa Bundok ng Sinai (Exodo 24:9, 10). Sa pamamagitan ng Kanyang malapit na presensya, nais ng Diyos na ipahayag ng higit pa kung sino Siya. Sadyang binanggit na sila ay kumakain at nag-iinuman sa okasyong iyon. Hindi ipinaliwanag kung sino ang naghanda ng piging, bagaman malamang na ang Panginoon mismo. Ang pagsasalo-salo ay panibagong anyo ng pagtatatak ng tipan, kaya ito ay isang kainan ng pakikipagtipan. Sa panahon ng Biblia, ang mismong pagkakainang sama-sama ay nagtatatag ng isang malalim na pagkakaibigan at isang bigkis ng pamilya at pagkakapatiran. Kung mayroong hindi maayos sa pagitan ng mga nagsasalo-salo, ito ay pinapatawad, at ang pangako ay ibinibigay sa mga nakikipagpiging na sila’y mananatiling magkakasama magpakailanman (tingnan, e.g., ang pagkakainan nina Jacob at Laban, sa Genessis 31:54).

Nararanasan natin ang katulad na pagsasama-samang tipanan kapag tayo ay nagdiriwang ng buhay at kamatayan ni Jesus sa panahon ng Hapunan ng Panginoon, ang Banal na Komunyon. Inaanyayahan ng Diyos ang mga mananampalataya na magkaroon ng isang malapit na relasyon sa Kanya at sa isa’t isa sa pamamagitan ng pagkain at pag-inom na magkakasama. Lahat ng mga nakikilahok sa seremonya ng pagalaalang ito ay bumubuo ng isang pamilya kay Cristo dahil ginagawa nitong totoo at nadarama kung ano ang ginawa Niya para sa atin. Ang komunyon ay panahon na ang Kanyang iglesya ay muling naitatatag at ang komunidad ng pananampalataya ay muling nabubuo, na ipinapakita na Siya ang kanilang Panginoon, Hari, at Kaibigan. Ang mga miyembro ng iglesya ay pinagkaisa sa Kanya at sa isa’t-isa. Sila ay pinabanal sa pamamagitan ng Kanyang pagiging kasama nila. Ang bigkis ay natatakan sa pamamagitan ng Kanyang presensya at Salita.

**Ang Tabernakulo ng Diyos**

Halos ang ikatlong bahagi ng Aklat ng Exodo ay tumatalakay sa Tabernakulo, sa gayon ay nagpapahayag ng kahalagahan nito. Ang Exodo 25 hanggang 31 ay nagbibigay ng detalyadong plano, mga tagubilin tungkol sa disenyo nito, at ang mga materyales na gagamitin, samantalang ang Exodo 35-40 ay nagsasalaysay kung paano ito itatayo at ang aktuwal na pagtatalaga ng santuwaryo sa banal na mga gagampanan nito. Ano ang kahalagahan ng salaysay na ito?

Ang pinakamahalagang bagay sa santuwaryo ay hindi ang kagamitan, bagaman hindi ito maaaring balewalain dahil inihahanda nito kung ano ang magaganap sa tabernakulo. Ang mahalagang bagay ay ang drama, ang aktuwal na gawain na nagaganap doon.

Ito ay parang pagpunta sa teatro upang mapanood ang isang palabas na may iba’t ibang tagpo. Kung ano ang nasa entablado ay nagsasabi sa manonood kung ang kwento ay magaganap sa araw o sa hatinggabi, kung ito ay mangyayari sa isang bayan, sa palasyo, sa sementeryo o sa piging ng kasalan, sino ang pangunahing gumaganap, at marami pang ibang detalye sa mga pagitan. Sa katulad na paraan, ang ating pokus na may kaugnayan sa tabernakulo ay dapat na palaging sa pagganap mismo, hindi lang sa background, kagamitan at uri ng handog, upang ating malaman kung ano ang inilalarawan. Dapat nating maunawaan ang kahulugan ng lahat ng ito. Ang tabernakulo ay isang monumental na bagay na aralin ng panukala ng pagtubos ng Diyos.

Ang mga serbisyo sa santuwaryo ay nagpapakita ng drama ng Diyos. Sa isang dramatikong paraan, kanilang idinudokumento kung sino ang Diyos; kung ano ang Kanyang pinaninindigan; ang mga mabuting bagay na Kanyang pinahahalagahan; paano Niya inililigtas ang nagsisising makasalanan; paano Siya nakikitungo sa kasalanan at sa mga nagmamatigas na masasamang tao; paano Siya humahatol, at nagdadala ng pangwakas na solusyon sa suliranin ng kasalanan, upang isang araw ang kasamaan ay mapuksa. Ang dramang ito ay nagpapahayag, sa wakas, na ang kapayapaan, pagkakasundo, at pagkakaisa ay muling maitatatag.

Nais ng Diyos na manahan kasama ng Kanyang bayan. Ang Tabernakulo ang Kanyang panlupang tahanang dako hindi sapagkat hindi pa Niya sila kasama, o maari Siyang magkasya dito kundi dahil gusto Niyang ipahayag ang Kanyang aktwal at nadaramang presensya na ipinapakita na hindi Sila nag-iisa, pinabayaan o kinaligtaan, kundi Siya’y nagmamalasakit sa kanila.

Maliwanag na sinasabi ni apostol Pablo na ang Panginoon ay hindi tumitira sa mga templo na ginawa ng mga kamay ng tao (Gawa 17:24, 25), at solemneng ipinapahayag ni Solomon, pagkatapos na makapagtayo ng isang kahanga-hangang templo para sa Kanya sa Jerusalem, na kahit sa mga langit ay hindi magkakasya ang Panginoon: “Ngunit totoo bang ang Diyos ay maninirahang kasama ng mga tao sa lupa? Sa langit at sa pinakamataas na langit ay hindi ka magkasiya; gaano pa kaya sa bahay na ito na aking itinayo?’’ (2 Cronica 6:18). Pagkaraan ay ipinagpatuloy ni Solomon: “Nawa’y pakinggan Mo ang panalangin na iniaalay ng Iyong lingkod sa dakong ito. . . . Pakinggan Mo nawa mula sa langit na Iyong dakong tirahan; at kapag Iyong narinig, magpatawad Ka” (2 Cronica 6:20, 21). Ang Diyos sa Kanyang pag-ibig at kaawaan ay bumaba sa ating antas at pumasok sa ating panahon at lugar upang makasama natin.

Ang nakikitang presensya ng Diyos ang nasa kabila ng kanyang pagnanais para sa Israel na magtayo para sa Kanya ng isang tabernakulo sa gitna ng kampamento. Ipinahayag ng Panginoon: “Igawa nila Ako ng isang santuwaryo at Ako’y maninirahan sa gitna nila” (Exodo 25:8). Huwag kaligtaan ang pang-ugnay na “at” sa pariralang ito (ang mga magandang salin ay mayroong “at,” hindi isang dahilang “upang,” bagaman ito ay angkop ding salin), dahil ang “at” na ito ay mahalaga sa pagpapaliwanag at sa teolohiya. Hindi kailangan ng Diyos ang santuwaryo upang Siya ay maging, o manirahan, kasama ng Kanyang bayan. Ang Kanyang presenya ay kasama nila sa lahat ng panahon, tulad ng pangunahing tema ng Aklat ng Exodo ay ang presensya ng Diyos sa Kanyang bayan. Gayunpaman, pagkaraan ay ginamit ng Diyos ang Hebreong pang-ukol na “lamed” (“upang”), sa Exodo 29:46b, upang sa bawat isa ay maging malinaw na ang layunin ng santuwaryo ay para Siya’y makatahang malapit sa Kanyang bayan at ipahayag ang Kanyang nakikitang presensya (Exodo 29:42-46).

Nang wasakin ni Nebuchadnezar ang maluwalhating temple ni Solomon ng Israel, at ang mga tao ay dinala sa pagkabihag dahil sa kanilang kawalang-katapatan (Daniel 9:4-20), tiniyak ng Diyos sa Kanyang bayan sa pamamagitan ng propeta Ezekiel na Siya ay magiging “isang santuwaryo nila sa mga lupain na kanilang pinuntahan” (Ezekiel 11:16).

Sinabi ng Diyos kay Moises na dapat siyang magtayo ng santuwaryo, ayon sa modelo ng makalangit na santuwaryo na ipinakita sa kanya sa Bundok ng Sinai (Exodo 25:9, 40; tingnan ang marami pa nito sa bahagi ng komentaryo ng liksyon 13). Ang pinakamahalagang dako sa santuwaryo ay ang Kabanal-banalang Dako, na sa gitna nito ay ang Kaban ng Tipan, tinatawag din na Kaban ng Patoto (Exodo 25:16), dahil ang mga salita ng patotoo ng Diyos o ang Dekalogo ay ilalagay sa Kaban (Exodo 40:20). Sa ibabaw ng Kaban, ang panakip na pangtubos na yari sa purong ginto ay inilagay, isang luklukan ng awa (Hebreo Kaporet, mula sa ugat na kapar, “tubusin”; sa Griyego ay hilasterion). Ito ang lugar kung saan ang huling pagkakasundo ay nagaganap at ang ipinahayag na kasalanan ng bayan ng Diyos ay binubura. Dito, ang Diyos ay nagkaloob ng pangwakas na solusyon sa sularanin ng kasalanan at kasamaan (tingnan ang Leviticus 16:15, 16, 30). Si Jesu-Cristo ang hilasterion, ang Luklukan ng Awa, ang Tumutubos na Handog na tumutubos at lumilinis sa atin mula sa ating mga kasalanan (Roma 3:25; 1 Juan 2:2).

### Ikatlong Bahagi: Aplikasyon sa Buhay

1. Makaraang itayo ni Solomon ang templo, sinabi ng Diyos sa kanya: “Kung ang Aking bayan na tinatawag sa pamamagitan ng Aking pangalan ay magpakumbaba at manalangin, at hanapin ang Aking mukha at tumalikod sa kanilang masasamang lakad; Akin silang papakinggan mula sa langit, at patatawaring Ko ang kanilang kasalanan at pagagalingin ang kanilang lupain” (2 Cronica 7:14). Paano natin maingat na maipatutupad at maisasagawa bilang isang komunidad ng pananampalataya ang banal na payong ito? Ano ang nakakahadlang sa ating mga panalangin, na hindi napapakinggan ng Diyos, o tinutugon, ang ating mga paghingi ng tulong?
2. Paano natin ginagawang bago ang tipan ng pag-ibig sa Panginoon sa panahon ng Komunyon? Kailangan ba natin ng isang espesyal na seremonya upang magawa ito? Ipaliwanag.
3. Si Jesus ay “naging laman at tumahan sa gitna natin” (Juan 1:14). Sa Griyegong salita, literal na sinabi na Siya’y “nag-tabernakulo kasama natin.” Paanong ang pagkakatawang-tao ni Jesus at ang Kanyang buhay sa mundo ay nagbibigay-katiyakan sa iyo na Siya’y kasama mo at nauunawaan Niya ang lahat ng iyong mga kabagabagan, problema, at hamon ng buhay?