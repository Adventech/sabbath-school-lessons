---
title:  Karagdagang Kaisipan
date:   05/09/2025
---

Basahin ang sulat ni Ellen G. White, “The Tabernacle and Its Services,” pp. 343–353, sa Patriarchs and Prophets.

Ang tabernakulo ay isang espesyal na lugar kung saan isinasagawa ang pagtubos para sa mga ipinahayag na kasalanan ng bayan ng Diyos. Tunay ngang ito ang lugar kung saan, ang buong panukala ng kaligtasan ay nahayag sa mga anak ni Israel samantalang sila ay nasa ilang. Ang pag-aaring-ganap, pagpapabanal, at kahatulan ay itinurong lahat doon. Bawat inihahandog na hayop ay tumuturo sa kamatayan ni Jesus, sa pagpapatawad ng mga kasalanan, at, sa huli, ang pagpawi ng mga kasalanan. At, gayundin, kasama ng mga handog ay ang presensya ng kautusan ng Diyos, ang pamantayan ng katuwiran.

“Ang kautusan ng Diyos na nakatago sa loob ng kaban ang dakilang panuntunan ng katuwiran at kahatulan. Ang kautusang iyon ang nagpapahayag ng kamatayan sa sumusuway; ngunit sa ibabaw ng kautusan ay ang luklukan ng awa, kung saan ang presensya ng Diyos ay nahayag, at kung saan, sa bisa ng pagtubos, ipinagkakaloob ang kapatawaran sa nagsisising makasalanan. Kaya sa gawain ni Cristo para sa ating katubusan, na sinisimbolohan ng serbisyo sa santuwaryo, ‘nagsalubong ang kaawaan at katotohanan; ang katuwiran at kapayapaan ay naghalikan.’ Awit 85:10.”—Ellen G. White, Patriarchs and Prophets, p. 349.

**Mga Tanong Para sa Talakayan:**

`Ilang ulit mong sinabi, “Lahat ng ipinagagawa sa akin ng Panginoon ay aking gagawin”? Gaano ka katagumpay sa iyong mga pagsisikap?`

`Pagkatapos ng 40 araw na pamamalagi ni Moises kasama ang Panginoon sa Bundok ng Sinai, idiniin ng Diyos na dapat ipangilin ng mga Israelita ang Sabbath, dahil ito ay magiging isang tanda sa pagitan ng Diyos at nila na ang Panginoon ang magpapabanal sa kanila. Ano ang ginagampanang papel ng kabanalan at pagpapabanal sa pag-iingat ng Sabbath?`

`Nais ng Diyos na sila ay gumawa ng santuwaryo upang “Ako ay makatahan sa gitna nila.” Gaano nakamamanghang isipin na ang lugar na ito ang sentro ng kaligtasan para sa Israel. Dito sa santuwaryong ito, kung saan tumatahan ang Diyos sa gitna ng Kanyang bayan—na ang panukala ng kaligtasan ay isinagawa sa mga tipo at anino. Ano ang sinasabi nito sa atin tungkol sa ating lubusang pagdepende sa Diyos para sa kaligtasan?`

`Ano ang kahulugan ng sa pamamagitan ng dugo ang lahat ng kanilang mga kasalanan ay dinadala sa santuwaryo, sa bahay ng Diyos? Paanong ang kahanga-hangang katotohanang ito ay nagpapakita ng kung ano ang ginawa ni Jesus sa krus para sa atin at ano ang ginagawa Niya ngayon para sa atin sa santuwaryo sa langit?`