---
title:  Puspos ng Espiritu ng Diyos
date:   04/09/2025
---

Itinuro ng Diyos kay Moises ang bawat detalye bilang paghahanda para sa mga paglilingkod sa tabernakulo. Ang mga saserdote ay dapat magkaroon ng mga kasuotang saserdote, ngunit ang mataas na saserdote ay nagsusuot ng isang espesyal na epod, na naglalaman ng mga pangalan ng mga anak ni Israel. Nagsuot din siya ng baluti, na naglalaman ng Urim at Thummim at dapat nasa kanyang puso (Exodo 28). Lahat ng mga pari ay dapat italaga (Exodo 29). Ang iba pang mga bagay na dapat ihanda nang mabuti ay ang altar ng insenso, ang palanggana para sa paghuhugas, ang langis na pangpahid, at ang insenso (Exodo 30).

`Basahin ang Exodus 31:1–18. Ano ang espesyal na tulong na ibinigay ng Diyos upang ang lahat ng mga detalye ng tabernakulo at ang mga kaugnay na serbisyo ay maihanda sa isang maganda at nararapat na paraan?`

Sa unang pagkakataon sa mga Kasulatan, mababasa na pupuspusin ng Diyos ang isang tao ng Espiritu ng Diyos. Ano ang kahulugan nito? Binigyang kapangyarihan si Bezaleel upang gumawang may kahusayan sa tabernakulo. Siya ay puspos, halimbawa, ng bagong kasanayan, pagkaunawa, at kaalaman sa kinakailangang kakayahan sa paggawa. Dagdag pa, binigyan ng Diyos si Aholiab at marami pang ibang mga manggagawa ng katulad na Espiritu upang tumulong sa gawaing ito.

Sa gitna ng mga ganitong pagiging malikhain, ipinakita ang Sabbath bilang isang tanda sa pagitan ng Diyos at ng Kanyang bayan na ang Panginoon ang nagpapabanal sa kanila. Ito’y nangangahulugang ang pangingilin ng Sabbath ng ika-apat na utos ay nakaugnay sa pagpapakabanal. Pagkaraan ay napansin ni Ezekiel: “Ibinigay Ko rin naman sa kanila ang Aking mga Sabbath, bilang isang tanda sa pagitan Ko at nila, upang kanilang malaman na Ako ang Panginoon na nagpapabanal sa kanila” (Ezekiel 20:12).

Ang Sabbath ay isang paala-ala na ang Panginoon ay hindi lamang ang ating Manlalalang (Genesis 2:2, 3), Manunubos, at Diyos (Deuteronomio 5:15; Marcos 2:27, 28), kundi gayundin ang Isang Banal. Kanyang binabago ang mga tao sa pamamagitan ng Kanyang presensya; sa pamamagitan ng Kanyang Espiritu at Salita sila ay lumalago upang ipakita ang isang mapagmahal, mabuti, hindi makasarili, at nagpapatawad na karakter.

Ang pangwakas na kaloob na ibinigay ng Diyos kay Moises ay ang Dekalogo (Exodo 31:18). Diyos mismo ang sumulat at nagbigay ng dalawang tapyas na bato na may sampung utos (Exodo 31:18, Deuteronomio 9:9–11). Ang mga tapyas na ito ay ilalagay sa Kabanal-banalang Dako at sa loob ng kaban ng tipan, na nasa ilalim ng luklukan ng awa (Exodo 25:21).

`Ang pariralang “luklukan ng awa” ay nagmula sa isang salitang Hebreo, na ang ugat na kahulugan ay “upang tubusin.” Bakit, kung gayon, na ang “luklukan ng awa” na ito ay ilalagay sa ibabaw ng kautusan ng Diyos? Anong pag-asa ang dapat nating makita sa katotohanang ito?`