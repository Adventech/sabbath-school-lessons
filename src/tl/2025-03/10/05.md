---
title:  Sa Gitna ng Kanyang Bayan
date:   03/09/2025
---

Tinuturuan ng Diyos ang Kanyang bayan sa pamamagitan ng maraming pamamaraan, at isa sa mga ito ay sa pamamagitan ng santuwaryo. Ang lahat ng mga serbisyo nito ay tumuturo kay Jesus; sila ay mahahalagang liksyon sa panukala ng kaligtasan, na maisasagawa sa pamamagitan ni Jesus pagkaraan ng maraming siglo.

`Basahin ang Exodo 25:1–9. Anong mahalagang praktikal at teolohikal na mga katotohanan ang makikita sa mga talatang ito?`

Kahit na pinangungunahan ng Diyos ang mga Israelita at malapit na sa kanila, Kanyang inutusan si Moises na magtayo ng isang santuwaryo: “Igawa nila Ako ng isang santuwaryo upang Ako’y makapanirahan sa gitna nila” (Exodo 25:8). Nais ng Diyos na ipakita sa kanila na Siya ay talagang kasama nila. Kahit sila’y gumawa ng mali ng maraming ulit, hindi Niya sila pinabayaan, at “pagkaraan ay muli silang dinala sa pabor ng langit” (Ellen G. White, Patriarchs and Prophets, p. 343), binigyan sila ng banal na utos, at ang proseso ng pagtatayo ng santuwaryo ay nagsimula.

Tinitiyak ng Biblia na ang Diyos ay hindi tumatahan sa mga templo at gusaling ginawa ng tao (Gawa 7:47–50) dahil siya ay mas malaki kaysa sa langit ng mga langit, at hindi Siya magkakasya sa langit. Si Pablo sa Areopagus sa Athens ay nagsabi: “Ang Diyos na gumawa ng sanlibutan at ng lahat ng mga bagay na naririto, Siya na Panginoon ng langit at ng lupa, ay hindi tumitira sa mga templong ginawa ng tao” (Gawa 17:24). Gayundin, sinasabi ni Haring Solomon: “Ngunit totoo bang maninirahan ang Diyos sa lupa? Sa langit at sa pinakamataas na langit ay hindi Ka magkakasiya; gaano pa sa bahay na ito na aking itinayo!” (1 Hari 8:27). Ang santuwaryo ay kung saan ipapakita ng Diyos ang Kanyang presensya sa kanila.

Ang mga Israelita ay dapat magdala ng isang kusang handog para sa pagtatayo ng santuwaryo. Dapat silang magbigay ng mahalaga at mamahaling mga kaloob, kasama ang ginto, pilak, tanso, kahoy na acacia, iba’t ibang uri ng pinong tela, langis ng olibo, at mga pampalasa.

Sa Exodo 25:10–27:21, binigyan tayo ng mga detalye tungkol sa tabernakulo at sa mga serbisyo nito. Nagbigay ang Diyos kay Moises ng balangkas na naglalaman ng mga malinaw na tagubilin kung paano itatayo at malalagyan ng kasangkapan ang tabernakulo, kasama ang kaban ng tipan, ang hapag ng mga tinapay, ang ilawan, ang mga altar, ang mga kurtina, ang mga kulay, at ang mga sukat.

Dapat magtayo ng tabernakulo si Moises sang-ayon sa modelong ipinakita ng Diyos sa kanya (Exodo 25:9, 40; Exodo 26:30), na isang salamin ng makalangit na santuwaryo (Hebreo 8:1, 2; Hebreo 9:11). Ang santuwaryo sa lupa ay gumanap ng mahalagang papel hanggang sa kamatayan ni Jesus at ng Kanyang ministeryo sa santuwaryo sa langit, na winalang-bisa ang santuwaryo sa lupa, isang katotohanang sinasagisagan ng pagkahati ng kurtina sa harap ng Kabanal-banalang Dako sa pagkamatay ni Cristo (Mateo 27:51, Marcos 15:38).