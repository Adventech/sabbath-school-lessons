---
title:  Kapangyarihang Sumunod
date:   02/09/2025
---

`Basahin ang Ezekiel 36:26–28. Paano nagkakaroon ng lugar ang pagsunod sa ating mga buhay?`

Sa tatlong pagkakataon, taimtim na nagpahayag ang mga Israelita na sila ay susunod sa Diyos (Exodo 19:8; Exodo 24:3, 7). Ang pagsunod ay mahalaga, kahit na itinuturo ng Biblia na tayong mga tao ay mahina, bigo, marupok, at makasalanan. Ang malungkot na katotohanang ito ay ipinahayag hindi lamang sa pamamagitan ng kasaysayan ng sinaunang Israel, kundi sa pamamagitan ng kasaysayan ng lahat ng Kanyang bayan.

Kung gayon, paano natin magagawang sundin ng may katapatan ang Diyos?

Ang mabuting balita ay binibigyan tayo ng Diyos ng kapangyarihang gawin ang anumang ipinapagawa Niya sa atin. Ang tulong na wala sa loob natin ay nanggagaling mula sa labas, na nagpapalakas sa atin na gawin ang hinihingi ng Diyos. Ito ay Kanyang gawain. Sa pinakasentrong bahagi ng kanyang teolohikal na buod sa Ezekiel 36:26, 27, ginawang napakalinaw ng propeta Ezekiel ang puntong ito. Diyos lamang ang makagagawa ng pagbabago ng puso, at ginagawa Niya ito sa pamamagitan ng pag-aalis ng ating pusong bato at pinapalitan ito ng isang mapagmahal na pusong laman. Tulad ng ipinaalaala ni Josue sa kanyang mga tagapakinig: “Kayo’y hindi makapaglilingkod sa Panginoon” (Josue 24:19).

Makapagpapasya tayong sundin ang Diyos; ito ang ating papel. Dapat tayong gumawa ng pagpili, ang desisyon sa bawat sandali na isuko ang ating sarili sa Kanya. At ito ay dahil wala tayong kapangyarihan magdesisyon na paglingkuran Siya. Ngunit kapag ibinigay natin ang ating kahinaan sa Diyos, palalakasin Niya tayo. Sinasabi ni Pablo: “Sapagkat kapag ako’y mahina, ako nga’y malakas’ (2 Corinto 12:10).

Pansinin ang banal na “Ako” sa Ezekiel 36:24–30: Ang Diyos ay nagtitipon, naglilinis, nag-aalis, nagbibigay, naglalagay, at kinikilos ka na maingat na tuparin ang Kanyang kautusan. Kung ano ang Kanyang ginagawa, ay gagawin mo. Siya ay nagpapakilala sa iyo, at kung ikaw ay magiging malapit sa Kanya, ang Kanyang ginagawa ay siya ring gagawin mo. Ang pagkakaisa sa pagitan mo at ng Diyos ay magiging aktibo, makapangyarihan, at buhay.

Muli, ang pagdidiin sa talatang ito ay ang ginagawa ng Diyos. Mababasa sa New King James Version: “Ilalagay Ko ang Aking Espiritu sa loob ninyo at palalakarin ko kayo sa Aking mga alituntunin, at iingatan ninyo ang Aking mga kahatulan at inyo silang isasagawa” (Ezekiel 36:27). Inuutusan ng Diyos ang Kanyang bayan na sumunod at pagkatapos ay nagbibigay Siya ng kapangyarihang sumunod. Kung ano ang hinihingi ng Diyos sa Kanyang bayan, lagi Niyang tinutulungan silang gawin ito. Ang pagsunod ay kaloob ng Diyos, gayon din ang pag-aaring ganap at kaligtasan (Filipos 2:13).

`Kung tayo ay pinangakuan ng kapangyarihang sumunod, bakit napakadali nating mahulog sa kasalanan?`