---
title:  Ang Aklat at ang Dugo
date:   31/08/2025
---

`Basahin ang Exodo 24:1–8. Anong mga papel ang ginagampanan ng pagbabasa ng Salita ng Diyos at ng pagwiwisik ng dugo sa pagpapatibay ng tipan sa pagitan ng Diyos at ng Kanyang bayan?`

Ang buhay na Diyos ng Biblia ay Diyos ng relasyon. Ang mahalagang elemento para sa ating Panginoon ay hindi ang isang bagay o isang adyenda kundi ang tao. Kaya, nag-uukol ang Diyos ng seryosong atensyon sa mga tao, at ang pangunahing layunin ng Kanyang mga ginagawa ay ang makabuo ng personal na relasyon sa mga tao. Kung tutuusin, ang isang Diyos na “pag-big” ay kailangang maging isang Diyos na nagmamalasakit sa relasyon, dahil paano magkakaroon ng pag-ibig ng walang relasyon?

Sinabi ni Jesus: “At Ako, kapag Ako’y itinaas na mula sa lupa, ang lahat ng mga tao ay papalapitin Ko sa Aking sarili” (Juan 12:32). Ang Diyos ay interesado hindi lamang sa ating etikal na pag-uugali, tamang doktrina, o alituntunin ng wastong mga pagkilos, kundi higit sa lahat, sa isang personal, malapit na relasyon sa atin. Ang mga institusyon sa paglalang (Genesis 1-2) ay kapwa tungkol sa relasyon: ang una ay tungkol sa pataas na relasyon sa Diyos (ang Sabbath) at ang pangalawa ay tungkol sa pahalang na relasyon sa pagitan ng mga tao (pag-aasawa).

Ang pagpapatibay ng tipan sa Sinai ay upang patibayin ang espesyal na relasyon na nais ng Diyos na magkaroon sa pagitan Niya at ng Kanyang bayan. Sa seremonya, dalawang ulit na sumigaw ang mga tao na susundin nila ang Diyos sa lahat ng Kanyang hinihingi. “Lahat ng mga salita na sinabi ng Panginoon ay aming gagawin,” ang pahayag nila. Seryoso sila dito, ngunit hindi nila nalalaman ang kanilang karupukan, kahinaan, at kawalang-kakayahan. Ang dugo ng tipan ay iwinisik sa mga tao, na ipinahahayag na tanging sa pamamagitan lamang ng merito ni Cristo maaaring masunod ng Israel ang mga katuruan ng Diyos.

Hindi natin nais na tanggapin na ang ating makataong likas ay marupok, mahina, at tunay na makasalanan. Mayroon tayong likas na pagkahilig sa kasamaan. Upang makagawa ng mabuti, dapat tayong magkaroon ng tulong mula sa labas ng ating mga sarili. Ang tulong na ito ay nanggagaling lamang sa itaas, mula sa kapangyarihan ng biyaya ng Diyos, mula sa Kanyang Salita, at mula sa Banal na Espiritu. At kahit nasa sa atin ang lahat ng mga ito, madali pa ring makalapit ang masama sa atin, hindi ba?

Yun ang dahilan kung bakit ang isang malapit na relasyon sa Diyos ay mahalaga sa mga tao noon sa Sinai, tulad din sa atin ngayon.

`“Lahat ng mga salita na sinabi ng Panginoon ay aming gagawin” (Exodo 24:3). Ilang beses mong sinabi ang gayun ding salita, na sa huli’y kabiguan lamang. Ano ang tanging solusyon?`