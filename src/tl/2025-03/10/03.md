---
title:  Ang Makita ang Diyos
date:   01/09/2025
---

`Basahin ang Exodo 24:9–18. Anong kahanga-hangang karanasan ang ibinigay sa mga anak ni Israel dito?`

Makaraan ang matibay na muling-pagtatatag ng pakikipagtipan sa Diyos, muling umakyat si Moises sa Sinai. Sa pagsisimula ng pag-akyat na ito, hindi nag-iisa si Moises. Nasa kanya ang pinakamahusay na grupo ng 73 pinunong Israelita. Para sa mga pinuno, ito ay pinakamataas na karanasan: nakita nila ang Diyos (theophany), at makalawang ulit na idiniin ng talata ang kamangha-manghang katotohanang ito. Ito’y isang panahon din para sa mga pinuno na kumain ng sama-sama, na tatakan ang pakikipagtipan sa Diyos. Ito ay isang piging, at ang Diyos ng Israel ang Tagapangasiwa nila. Ang mga pinunong ito ay lubos na pinarangalan ng Diyos.

Sa Gitnang Silangan, sa panahon ng Biblia (at sa isang banda ay pati sa ngayon), ang pagsasalo-salo ay isang mataas na karanasan, dakilang karangalan, at pribilehiyo. Ito ay nag-aalok ng kapatawaran at bumubuo ng isang tali ng pagkakaibigan. Ipinapahiwatig nito ang pagtulong sa isa’t isa at ang pananatili sa tabi ng isa’t isa sa panahon ng krisis at mga problema. Sa pamamagitan ng pagkain nang magkasama, nangako sila sa isa’t isa, nang walang sinasabi, na kung may mangyari sa isang panig, ang isa ay obligadong dumating at tumulong. Ang maimbitahan sa isang pagkain ay isang espesyal na pribilehiyo na hindi ibinibigay sa lahat.

Sa kabilang banda, ang pagtanggi sa isang imbitasyon ay isa sa pinakamasakit na uri ng pang-iinsulto. Ang kaalamang ito ay tumutulong sa atin na maunawaan ang mga kwento sa Bagong Tipan kung saan si Jesu-Cristo ay labis na pinuna dahil sa pagkain kasama ang mga makasalanan (Lucas 5:30). Kapag ang mga mananampalataya ay nagdiriwang ng Hapunan ng Panginoon, itinataguyod din nila ang malapit na ugnayan sa iba pang mga mananampalataya na mga makasalanan tulad nila. Sa hapunang ito, ipinagdiriwang natin ang kapatawaran at kaligtasan na mayroon tayo kay Jesus (tingnan ang Mateo 26:26–30, Marcos 14:22–25, 1 Corinto 11:23–29).

Sa kasamaang palad, ang ilan sa mga lalaking umakyat kasama ni Moises sa huli ay nahulog sa pagkakasala at namatay (tingnan ang Leviticus 10:1, 2, 9). Kahit na sila ay may gayong kalalim na karanasan sa Diyos doon, hindi sila nabago o nahikayat ng karanasang iyon. Isa itong makapangyarihang liksyon tungkol sa kung paanong ang pagkakaroon ng katotohanan at mga banal na pribilehiyo ay hindi agad nangangahulugan ng pagkahikayat.

`Pag-isipan ng higit ang kuwento ng mga lalaking ito na may pribilehiyo, ang mga anak ni Aaron. Anong babala ang ibinibigay nito sa atin, bilang mga Adventista, na sa liwanag na ipinagkatiwala sa atin, ay tunay ngang nabigyan ng pribilehiyo?`