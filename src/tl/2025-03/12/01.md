---
title:  Pakiusap, Ipakita Mo sa Akin ang Iyong Kaluwalhatian
date:   13/09/2025
---

### Basahin Para sa Pag-aaral sa Linggong Ito

Exodo 33:7–34:35; Deuteronomio 18:15, 18; Juan 17:3; Roma 2:4; Juan 3:16; 2 Corinto 3:18.

> <p>Talatang Sauluhin</p>
> “Ang Panginoon ay nagdaan sa harapan niya, at nagpahayag, ‘Ang Panginoon, ang Panginoon, isang Diyos na puspos ng kahabagan at mapagpala, hindi magagalitin, at sagana sa wagas na pag-ibig at katapatan, na nag-iingat ng wagas na pag-ibig para sa libu-libo, na nagpapatawad ng kasamaan, ng pagsuway, at ng kasalanan, ngunit sa anumang paraan ay hindi ituturing na walang sala ang may sala; na dinadalaw ang kasamaan ng mga ama sa mga anak, at sa mga anak ng mga anak, hanggang sa ikatlo at ikaapat na salinlahi’ ” (Exodo 34:6, 7).

Kailangan nating lahat na lumago sa ating paglakad kasama ng Diyos. Kung walang paglago, tayo ay patay. Ipinahayag ni apostol Pedro: “Subalit lumago kayo sa biyaya at sa pagkakilala sa ating Panginoon at Tagapagligtas na si Jesu-Cristo. Sumakanya nawa ang kaluwalhatian ngayon at hanggang sa araw ng walang hanggan. Amen” (2 Pedro 3:18). Dapat nating naiisin ang paglago. Araw-araw tayo ay nasa pamantasan ng Diyos, kung saan walang pagtatapos kundi isang palagiang proseso ng pagkatuto. Sa bawat yugto ng paglago, ikaw ay maaaring maging sakdal kung hahayaan mo ang Diyos na hubugin ka na maging isang tao ayon sa pagkatawag sa iyo kay Cristo.

Isipin mo ang isang paaralan. Kung ang mga estudyanteng nasa unang baitang ay natutong bumasa at magbilang hanggang 100, makakatanggap sila ng pasadong marka dahil perpekto ang kanilang kaalaman sa yugtong ito ng kanilang paglago. Ngunit kung ang parehong antas ng kaalaman na iyon lamang ang mayroon ang isang estudyanteng nasa mataas na paaralan, ito ay magpapakita ng malaking pagkukulang sa kanyang edukasyon. Ganito rin ang ating paglago sa biyaya at kaalaman ng Diyos. Sa bawat yugto ng ating paglago, maaari tayong maging kasing perpekto sa ating larangan tulad ni Cristo sa Kanya.

Ngayong linggo pag-aaralan natin kung paanong si Moises, sa pamamagitan ng pagkaalam at pagsunod sa mga turo ng Diyos, ay lumago sa kanyang paglakad kasama ng Panginoon.

_*Pag-aralan ang liksyon sa linggong ito bilang paghahanda sa Sabbath, Setyembre 20._