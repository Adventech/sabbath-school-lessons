---
title:  Upang Ikaw Ay Aking Makilala
date:   15/09/2025
---

`Basahin ang Exodo 33:12–17. Ano ang hiniling ni Moises sa Panginoon na ituro sa kanya? Bakit niya hiningi ang presensya ng Diyos upang patnubayan sila?`

Ang paglago ni Moises sa Panginoon ay hindi huminto. Siya ay lumapit ng lumapit sa Panginoon at sinikap na iangkop ang kanyang sarili sang-ayon sa wangis ng Diyos. Isang araw samantalang siya ay nakikipag-usap sa Diyos sa toldang tipanan, biglang napagtanto ni Moises na hindi niya Siya nakikilala, at bumigkas siya ng isang panalangin: “Ituro Mo sa akin ngayon ang Iyong daan, upang Ikaw ay aking makilala” (Exodo 33:13). Nalalaman ni Moises ang kanyang malalim na pangangailangan na maunawaan ang Diyos sa isang bagong antas. Nalaman niya na habang mas nakikilala niya ang Panginoon, mas marami siyang hindi alam tungkol sa Kanya. Kanyang kinilala ang kanyang pangangailangan at buong pusong ninais na higit Siyang makilala. Kusang ipinagkaloob ng Diyos ang hiling ni Moises.

Sa pagtunghay sa mga karanasan ni Moises hanggang dito, mapapansin natin kung paanong si Moises ay nadala sa isang malalim, malapit na relasyon sa Panginoon at kung paano siya lumago sa espirituwal.

Una, umakyat si Moises sa bundok at “umakyat tungo sa Diyos” (Exodo 19:3). Pagkatapos ay naparoon siya “sa taluktok ng bundok” (Exodo 19:20) at pagkatapos ay lumapit sa ulap, “sa makapal na kadiliman” kung saan nananahan ang Diyos (Exodo 20:21).

Sa isa pang pagkakataon, “Pumasok si Moises sa ulap” kung saan naroon ang Diyos, at siya’y nanatili na kasama ang Panginoon ng 40 araw at 40 gabi (Exodo 24:18). Sa loob ng 40 araw na ito, binigyan ng Diyos si Moises ng dalawang mahalagang mga kaloob: (1) ang kaloob na Dekalogo na sinulat mismo ng Diyos sa dalawang tapyas na bato, na Kanya ring iniukit (Exodo 24:12), at (2) ang mga panuntunan kung papaano itatayo at papalamutihan ang tabernakulo (tingnan ang Exodo 25–31).

Pagkaraan ay gumugol siya ng panibagong 40 araw at gabi kasama ang Panginoon, na namamagitan para sa mga makasalanan (Exodo 32:30–32, Deuteronomio 9:18).

Gayunman, kahit sa kabila ng lahat ng ito, ninais ni Moises na lubos na malaman ang karakter ng Diyos, at agad na binigyan siya ng Diyos ng mga espesyal na kaalaman upang maunawaan kung sino Siya. Ang kaalamang ito na ninanais ni Moises ay hindi lamang intelektuwal na pagkaunawa sa Diyos, kundi isang nararanasang kaalaman ng Kanyang persona.

Hindi nakapagtataka na makaraan ang maraming siglo ay sinabi ni Jesus: “At ito ang buhay na walang hanggan, na Ikaw ay makilala nila na iisang Diyos na tunay, at si Jesu-Cristo na Iyong sinugo” (Juan 17:3). Ano pa nga ba ang mas mabuting paraan upang maipakilala ng Diyos ang Kanyang sarili sa mga tao kundi ang Siya’y maging tao mismo?

`Iyo bang nakikilala ang Diyos, o may nalalaman ka lang tungkol sa Kanya? Ano ang mahalagang pagkakaiba sa pagitan ng dalawa?`