---
title:  Ang Nagliliwanag na Mukha ni Moises
date:   18/09/2025
---

`Basahin ang Exodo 34:29–35. Ano ang dahilan ng nagliliwanag na mukah ni Moises?`

Makaraang ipahayag ng Diyos ang Kanyang karakter ng pag-ibig kay Moises, bumaba si Moises sa kampo ng Israel na may nagliliwanag na mukha. Alam na ba ni Moises noong una na ang kanyang mukha ay nagniningning? Hindi. Mas malapit ang isang tao sa Panginoon, mas higit na batid ng tao ang kanyang mga kahinaan kung ihahambing sa kabanalan ng Diyos.

Ano ang dahilan ng pagbabago ni Moises na nagbunga na maging makinang ang kanyang mukha? Ang dahilan ay hindi sa simpleng katotohanan na siya ay nasa presensya ng Diyos, dahil sa maraming pagkakataon nang dati ay kasama siya ng Panginoon at ang kanyang mukha ay hindi naging makinang pagkaraan ng mga tagpong iyon. Gayunpaman, kung hindi siya kailanman napasa presensya ng Diyos, hindi kailanman magliliwanag ang kanyang mukha. Tanging nang naunawaan niya ang kabutihan at kabaitan ng Diyos, at nang siya ay buong pusong nagbukas sa Diyos dahil sa kagandahan ng Kanyang pagkatao, doon lamang nagbago si Moises at nagningning ang kanyang mukha. Makakaranas ng pagbabago ang ating mga puso at isipan kung susuko tayo sa Diyos at hahayaan Siya na maging Panginoon at Hari ng ating mga buhay.

`Basahin ang 2 Corinto 3:18. Paano ka unti-unting binabago ni Jesus tungo sa Kanyang wangis?`

Inihambing ni Pablo ang nagliliwanag na mukha ni Moises kay Jesu-Cristo at sinabing ang kaluwalhatian ni Jesus (na sa Kanya ang kautusan at biyaya ng Diyos ay naging tao) ay nakahihigit sa kaluwalhatian ng kautusan kay Moises. Si Cristo, kasama ang Kanyang kautusan, ay maaari lamang maiukit sa ating mga karakter kung ating itutuon ang ating mga mata kay Jesus (Hebreo 3:1, Hebreo 12:2) at sa pamamagitan lamang ng kapangyarihan ng Espiritu ng Diyos (2 Corinto 3:12–18).

Si Moises ay isang halimbawa para sa atin, na ipinapakita kung ano ang magagawa ng Diyos para sa atin kung hahayaan natin Siyang baguhin ang ating pagkatao at hubugin tayo tungo sa Kanyang banal na wangis. Ito ang ibig sabihin ni Pablo ng nangungusap siya tungkol sa paglakad sa “panibagong buhay” (Roma 6:4).

`Anong mga bahagi ng iyong pagkatao ang kailangang mas higit na magpakita ng karakter ng Diyos? Malamang, lahat ng bahagi, di ba? Gayunpaman, paanong ang pagtuon sa Krus, at sa kung anong kahulugan nito, ay nagbibigay sa iyo ng kalakasan ng loob at katiyakan ng kaligtsan?`