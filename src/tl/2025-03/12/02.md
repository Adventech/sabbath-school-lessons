---
title:  Ang Toldang Tipanan
date:   14/09/2025
---

`Basahin ang Exodo 33:7–11. Bakit sinabihan ng Diyos si Moises na itayo ang Toldang Tipanan?`

Hindi natin dapat ikalito “ang toldang tipanan” (itinayo sa labas ng kampo ng Israel) sa tabernakulo, na sa kalaunan ay itinayo at inilagay sa gitna ng kampo. Hindi natin alam kung gaano kadalas sumangguni si Moises sa Diyos sa toldang tipanan. Gayunpaman, isang bagay ang tiyak na alam natin: ang pakikipagtagpo ni Moises sa Diyos ay nagbunga ng isang malapit na pagkakaibigan sa pagitan nila. “Nakikipag-usap ang Panginoon kay Moises nang mukhaan, gaya ng pakikipag-usap ng isang tao sa kanyang kaibigan” (Exodo 33:11). Ang kaibigan ay isang taong maaari nating kausapin at tapat na pag-usapan ang halos lahat ng bagay, at nagtitiwala tayong hindi niya ito ibubulgar sa iba. Ang pagkakaroon ng kaibigan ay isa sa pinakamagandang bagay at ang maging kaibigan ay isa sa pinakamagandang katangian.

Tulad ng nakatala sa Exodo 19–34, ang kuwento ni Moises ay nagtuturo ng mabuti kung paano binabago ng Diyos ang ating mga buhay. Paanong nakipagrelasyon ang Diyos sa natatanging lider na ito? Ang pag-aaral sa buhay ni Moises ay nagpapakita kung paano siya lumago sa kanyang kaalaman, hindi lamang ng kapangyarihan ng Diyos kundi ng Kanyang pag-ibig at karakter. Ito ay isang mahalagang sangkap ng pagkakaroon ng isang relasyon sa Diyos.

Bago dumating sa Bundok ng Sinai, si Moises ay makapangyarihang ginamit ng Diyos kahit nang inihahanda pa siya para sa isang espesyal na papel sa pangunguna. Sa lupain ng Midian, samantalang nag-aalaga ng mga tupa, kinasihan siya ng Diyos na sumulat ng dalawang aklat: ang Job at Genesis. Pagkatapos, sa isang dramatikong pangyayari ng nagniningas na puno, siya ay tinawag ng Diyos upang pangunahan ang Israel palabas sa Ehipto. Nakita niya ang pagkatalo ng mga diyos ng mga Ehipcio at ng makapangyarihang hukbo ng Ehipcio sa Dagat na Pula. Naobserbahan niya ng maraming linggo kung paano pinangunahan ng Diyos ang Israel mula sa Ehipto patungong Sinai. Makaraan ang karanasan na nagresulta sa kanyang nagniningning na mukha, pinangunahan niya ang Israel sa sumunod na 39 taon, hanggang sa pasukan ng Lupang Pangako. Ang mensahe ng Biblia ay nagsasabi na si Moises ay isang tapat na lingkod ng Diyos (Deuteronomio 34:5, Josue 1:1), isang hindi nagmamaliw na liwanag sa dilim, isang modelong propeta kung kanino ang iba ay susukatin (Deuteronomio 18:15, 18). Siya’y isang sugo ng pagbabago, bagaman hindi palaging sinunod ng mga tao ang kanyang mga direksyon at mga salita. Nang kanilang sundin siya, sila ay sumagana.

`Maaari tayong matuto mula kay Moises, dahil ang kwento ng kanyang natatanging buhay ay nagsasabi sa atin kung ano ang magagawa ng Diyos kung hahayaan nating baguhin Niya tayo. Ano ang mga nakakamanghang punto sa iyong paglakad kasama ng Diyos, kung saan iyong nalaman kung paano Siya gumawa ng makapangyarihan sa iyong buhay?`