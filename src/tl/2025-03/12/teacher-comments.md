---
title:  Komento ng Guro
date:   19/09/2025
---

### Unang Bahagi: Pangkalahatang Ideya

**Susing Talata:** Exodo 34:6, 7

**Pokus ng Pag-aaral:**  Exodo 33:1–34:35

**Panimula**

Inutusan ng Diyos ang Israel na lisanin ang Bundok ng Sinai at pumaroon sa lupain na Kanyang ipingakong ibibigay kina Abraham, Isaac, at Jacob (Exodo 33:1). Makaraan ang halos isang taong paglagi sa Sinai (Exodo 19:1, Bilang 10:11), kailangan ng Israel na humayo at ipagpatuloy ang kanilang paglalakbay tungo sa Lupang Pangako. Sa panahon ng kanilang pamamalagi sa Sinai, gumawa ang Diyos ng isang pakikipagtipan sa kanila at ninais na ilapit sila sa Kanyang Sarili. Ibinigay Niya sa kanila ang Dekalogo at maraming karagdagang mga katuruan kung paano maging matalino, matuwid, mabuti, disiplinado, at maayos na bansa (Deuteronomio 4:5-10). Panahon na para magpatuloy. Gayunpaman, ipinahayag ng Diyos: “Hindi Ako pupuntang kasama ninyo” (Exodo 33:3). Ang pahayag na ito ay dahil sa pagtalikod ng Israel sa gintong guya. Ang banal na presensya ng Diyos sa gitna ng Israel ay hindi naaangkop sa matigas na pagsuway ng mga tao at magiging dahilan ng kanilang pagkawasak.

Nang marinig ng mga tao ang nakapanlulumong balitang ito, sila ay nagdalamhati at “hinubad ang kanilang mga palamuti” (Exodo 33:6). Ang ibang mga salin ay isinalin ito ng tama, na ipinapakita na ang pag-aalis ng kanilang palamuti ay hindi lamang ginawa sa pagkakataong iyon kundi naging permanente: “Kaya’t hinubad ng mga anak ni Israel ang kanilang mga palamuti, magmula sa Bundok ng Horeb” (Exodo 33:6). Muli, nagmakaawa si Moises sa Panginoon na nakikiusap sa Kanya na sumakanila, patnubayan sila, sumama sa kanila, at “Kung Ikaw ay hindi sasaakin, huwag mo na kaming paahunin mula rito” (Exodo 33:15). Tumugon ang Diyos at tiniyak kay Moises na Kanyang pangungunahan sila: “Gagawin Ko ang bagay na ito na iyong sinabi” (Exodo 33:17).

### Ikalawang Bahagi: Komentaryo

Ang sariling pagpapahayag ng karakter ng Diyos kay Moises ay ang teolohikal na puso ng aklat ng Exodo (Exodo 34:6, 7). Ito ay nasa tuktok ng pag-akyat ni Moises sa Bundok ng Diyos upang katagpuin Siya sa isang natatanging paraan. Ipinahayag ng Diyos ang kanyang karakter kay Moises sa huli niyang pag-akyat na nakatala sa Pentateuch, na hindi bababa sa ikapitong pag-akyat. Ang huling pag-akyat na ito ay siya ring ikatlong beses na gumugol si Moises ng 40 araw at 40 gabi kasama ang Kanyang Panginoon. Lumalago si Moises sa kanyang relasyon sa Panginoon, kaya, naibigay sa kanya ng Diyos ang mas buong kapahayagan tungkol sa Kanyang Sarili at kung sino Siya. Maliban sa mga pag-akyat na ito, nakipag-usap si Moises sa Panginoon sa “toldang tipanan,” na matatagpuan sa labas ng kampamento ng Israel (ang toldang ito ay hindi ang tabernakulo, na gagawin paglaon at ilalagay sa gitna ng kampamento). Binigyang-diin ng talata ng Biblia na, sa panahong ito, ang pagkakaibigan ay nabuo sa pagitan ng Panginoon at ni Moises at ang Panginoon ay nakipag-usap ng tuwiran sa kanya ng “mukhaan” (Exodo 33:11).

Ang pagpapahayag na “mukhaan” ay hindi nangangahulugang literal na nakita ni Moises ang mukha ng Diyos (Exodo 33:20) kundi sila ay napakatalik na magkaibigan. Ang pararilang ito ay isang idiomatic na pagpapahayag na nangangahulugang sukdulang pagkamalapit. Ang kahulugang ito ay maliwanag mula sa sitwasyon na inilarawan sa Deuteronomio 5:4, kung saan si Moises, sa kanyang sermon, ay ipinaala-ala sa mga Israelita na ang Panginoon ay nagsalita ng tuwiran sa kanila sa malapit na pagitan: “ ‘Ang Panginoon ay nakipag-usap sa inyo nang mukhaan sa bundok mula sa gitna ng apoy” (Deuteronomio 5:4). Sa kabila ng pagiging malapit ng Diyos sa kanila, ang mga tao, sa kasamaang palad, ay nanatiling malayo mula sa kanilang Panginoon.

**Ang Kaluwalhatian ng Diyos**

Apat na tema ay lubhang mahalaga sa aklat ng Exodo: (1) ang presensya ng Diyos; (2) Ang kaligtasan/pagliligtas ng Diyos; (3) ang patnubay ng Diyos; at (4) ang kaluwalhatian ng Diyos. Ang huling tema ay partikular na nabuo sa Exodo 33 at Exodo 34.

Sa isang okasyon, napagtanto ni Moises na hindi niya nakikilala ang Panginoon tulad ng nararapat, kaya tinanong niya Siya: “Kung ako’y nakatagpo ng biyaya sa Iyong paningin ay ituro mo sa Akin ngayon ang Iyong mga daan, upang Ikaw ay aking makilala” (Exodo 33:13). Mapagpakumbaba niyang ninais na higit na makilala ang Diyos; kaya, tahasan niyang hiniling: “Ipakita Mo sa akin ang Iyong kaluwalhatian” (Exodo 33:18). Magiliw na tumugon ang Diyos kay Moises na Kanyang ipapakita sa Kanya ang Kanyang kabutihan (Exodo 33:19). Ang banal na tugong ito ay nagpapahayag na ang kaluwalhatian ng Diyos ay ang Kanyang kabutihan. Mamaya ay matututuhan natin na nang si Moises ay kasama ng Panginoon sa Bundok ng Sinai, ipinahayag ng Diyos sa kanya ang Kanyang karakter (Exodo 34:6, 7). Sa ibang mga salita, ang kaluwalhatian ng Diyos ay ang Kanyang karakter, at ang kabutihan ng Panginoon ay siyang buod ng karakter ng Diyos.

Ang pariralang “nakatagpo ng pabor/kinaluguran” (sa literal ay “nakasumpong ng biyaya”) ay isang susing pagpapahayag sa talatang ito (Exodo 33:12-17). Makikita ito rito ng limang beses (Exodo 33:12, 13, dalawang beses; Exodo 33:16, 17; at gayundin sa Exodo 34:9). Ang naunang paggamit sa Exodo ng terminong “pabor/biyaya” ay nang ang mga Israelita ay makakasumpong ng “pabor” sa mga Ehipcio dahil “pagkakalooban” sila ng Panginoon ng “pabor sa paningin ng mga Ehipcio” sa pagbibigay sa kanila ng ginto, pilak, at mga kasuotan sa panahon ng kanilang paglisan mula sa Ehipto (Exodo 3:21, Exodo 11:3, Exodo 12:36). Ang paggamit ng ating talata ay teolohikal, lalo na sa pananaw ng Exodo 34:6, kung saan ipinaliwanag dito na ang Diyos ay “mapagbiyaya,” halimbawa, nagbibigay ng biyaya, o pabor sa isang tao na hindi karapat-dapat. Mapagpakumbabang humihiling si Moises ng biyaya ng Diyos, isang kanais-nais na tugon.

Naunang ipinaliwanag ng Diyos kay Moises kung sino Siya nang itanong ni Moises ang tungkol sa kahulugan ng Kanyang pangalan. Nakinig si Moises sa paliwanag ng Diyos tungkol sa kahulugan nito, ibig sabihin, na (1) Siya sy presente; (2) Siya ay walang hanggan; (3) Siya ang Diyos ng kasaysayan; at (4) Siya ay aktibo para sa kapakanan ng Kanyang bayan (Exodo 3:14-16). Kilala na ni Moises ang Diyos mula sa marami niyang pakikipag-usap sa Kanya; ang panahon niya sa Kanya sa Midian, ang mga himalang ginawa sa harap ni Faraon, ang kababalaghan ng sampung salot at ang pagbuka ng Dagat na Pula, ang biyaya ng Diyos sa Kanyang bayan sa ilang, ang pakikinig sa pagsasalita ng Diyos mula sa Sinai, at iba pa. Ngayon ay nais ni Moises na higit Siyang makilala. Handa siyang tumanggap ng isang mas malalim na kapahayagan tungkol sa Kanya. Ang Diyos ay maaaring magbigay sa atin ng mga pananaw tungkol sa Kaniyang karakter at tungkol sa katotohanan sa lawak lamang na ating maintindihan. Lumago si Moises sa kanyang paglakad kasama ng Diyos; kaya, makapaghahayag ang Diyos sa kanya ng lalong higit tungkol sa Kanyang sarili.

Madaling araw, inakyat ni Moises ang bundok. Dapat siyang magdala ng dalwang tapyas ng bato, na dapat niyang personal na lilukin dahil binasag niya ang mga orihinal na tapyas (Exodo 34:1). Ito ay magaan na pagsaway kay Moises sa kung ano ang kanyang ginawa nang walang pahintulot ang Diyos, ngunit mapagbiyayang muling isinulat ng Diyos ang Sampung Pangako sa mga bagong tapyas. Lumapit ang Diyos kay Moises sa ulap, na isang anyo ng theophany. Ang mga ulap ang mga simbolo ng presensya ng Diyos (Bilang 11:25; Deuteronomio 33:26; Daniel 7:13).

Ipinahayag ng Diyos kung sino Siya sa paraan ng sariling pagpapahayag. Siya ang Panginoon, isang mahabagin at mapagbiyayang Diyos, mabagal sa pagkagalit, sagana sa pag-ibig at katapatan, na nagpapakita ng pagmamahal sa libo-libong salinlahi, nagpapatawad, at matuwid. Ngunit ang huling bahagi ng sariling pagpapahayag na ito ng Diyos ay nakapagtataka sa marami: “hindi Niya hinahayaan ang nagkasala na hindi pinarurusahan; Kanyang pinarurusahan ang mga anak at ang kanilang mga anak . . . hanggang sa ikatlo at ikaapat na henerasyon” (Exodo 34:7, NIV). Bakit pinarurusahan ng Diyos ang mga tao hanggang sa ikatlo at ikaapat na henerasyon? Ang talatang ito ay pag-uulit ng pagpapahayag mula sa ikalawang pangako ng Sampung Utos na ang Panginoon ay “pinarurusahan ang mga anak dahil sa kasamaan ng mga magulang hanggang sa ikatlo at ikaapat na salinlahi ng mga napopoot sa Akin; ngunit pinagpapakitaan Ko ng wagas na pag-ibig ang libu-libong umiibig sa Akin at tumutupad ng Aking mga utos” (Exodo 20:5, 6).

Upang maunawaan ang konseptong ito, kailangang isaalang-alang ang mga sumusunod na katotohanan: (1) Gumamit ang Diyos ng participles (halimbawa, nagpapatuloy na mga paggawa) sa paglalarawan ng susunod na henerasyon, na nangangahulugang sila ay nagpapatuloy sa kaparehong mga masamang daan tulad ng kanilang mga magulang (ang naunang henerasyon) at may kaparehong mga pag-uugali at asal: “kinapopootan” nila ang Panginoon kaya sila ay “nagkasala.” Sa isang banda, pansinin na piangpapala ng Diyos ang mga “umiibig” at “nag-iingat” ng Kanyang mga utos. (2) Isaalang-alang ang pagkakaiba ng kaawaan ng Diyos: parusa sa ikatlo ar ikaapat na salinlahi ng masasama ngunit nagkakaloob ng pag-ibig sa libu-libong henerasyon. (3) Tatlo hanggang apat na henerasyon ay kadalasang namumuhay na magkakasama, kaya sa isang sambahayan, ang maling mga pag-uugali ay ibinabahagi mula sa isang henerasyon hanggang sa sususnod. Perpektong ipinapaliwanag at itinatama ng propeta Ezekiel ang maling pagkaunawa ng mga parusa ng Diyos sa mga pamilya mula sa isang henerasyon hanggang sa susunod. (Tingnan ang Ezekiel 18).

Nang bumaba si Moises mula sa Bundok ng Sinai, ang kanyang mukha ay makinang na nagpapakita ng kaluwalhatian ng Diyos. Gayunpaman, hindi niya nalalaman na ang kanyang mukha ay nagliliwanag. Hindi alam ng mga taong nagliliwanag na sila’y gayon. Kapag mas malapit tayo sa Panginoon, lalo nating malinaw na nakikita ang ating mga kawalang kasakdalan sa liwanag ng kabanalan ng Diyos, at lalo nating ninanais na baguhin Niya tayo tungo sa Kanyang wangis upang ating maipakita ang kagandahan ng Kanyang karakter.

Hindi lamang ang presensya ng Diyos ang nagpabago sa buhay ni Moises. Mahalaga kay Moises na lumapit sa Kanyang presensya, ngunit, muli, iyon ay hindi sapat. Mahalaga na si Moises ay bukas sa pag-ibig, biyaya, at kahabagan ng Diyos. Ang pagkaunawa ni Moses sa kabutihan ng Diyos (Roma 2:4; Roma 12:1, 2) at ang kanyang pagbubukas sa nagpapabagong kapangyarihan nito ang nagpaningning ng kanyang mukha.

Nang pinagbubulayan ni apostol Pablo ang nagniningning na mukha ni Moises, binigyang-diin niya na ang kaluwalhatian ni Jesus ay nakahihigit kaysa kay Moises. Si Cristo at ang Kanyang mga turo ay maaaring iukit sa ating mga karakter kapag itinuon natin ang ating mga mata sa Kanya. Sa pagtingin sa Kanya at sa pamamagitan ng kapangyarihan ng Espiritu ng Diyos, unti-unti nating maipakikita ang Kanyang likas (2 Corinto 3:18).

### Ikatlong Bahagi: Aplikasyon sa Buhay

1. Bahagi ng walang hanggang ebanghelyo ay ang banal na utos na “bigyang kaluwalhatian” ang Diyos (Apocalipsis 14:7). Sapat na maluwalhati ang Diyos, kaya hindi tayo makapagdaragdag ng anuman sa Kanyang kaluwalhatian. Ano ang ibig sabihin ng magbigay ng kaluwalhatian sa Kanya kapag ating naunawaan na ang Kanyang kaluwalhatian ay ang Kanyang karakter?
2. Sinabi ni Jesus sa Kanyang mga alagad na sila ay Kanyang mga “ilaw ng sanlibutan” at hinikayat sila na “lumiwanag ang inyong ilaw” (Mateo 5:14, 16). Kanyang ipinakilala ang ilaw na ito bilang ating mga mabubuting gawa para sa iba. Paano tinutulungan ng ating mga mabubuting gawa ang mga tao na luwalhatiin ang Ama sa langit?
3. Nalalaman natin an mayroong malamig at mainit na liwanag sa paligid natin. Ang mainit na liwanag ay ibinibigay sa atin sa pagsisindi ng mga bombilya, apoy, at sikat ng araw. Anong uri ng liwanag tayo sa mga tao sa palibot natin? Paano natin madadala ang mainit na liwanag ng pag-ibig ng Diyos sa lahat ng ating pakikitungo sa ating kapwa?
4. Nakipag-usap si Moises sa Diyos ng napaka-bukas. Paano tayo ngayon magkakaroon ng tapat na pakikipag-usap sa Diyos? Paano natin malinaw na maririnig ang sinasabi Niya sa atin? Paano tayo makakatiyak, sa karamihan ng mga tinig, na ito ang tinig Niya na nagsasalita sa atin?
5. Ang mga kaibigan ay mga tao na nagtitiwala sa isa’t isa at nagbabahagi ng lahat ng bagay sa bawat isa. Ang kanilang mga lihim ay hindi kailanman mahahayag. Ang mga kaibigan ay nagtutulungan sa isa’t isa sa panahon ng pangangailangan. Sa mga panahon ng krisis, kanilang sinusuportahan ang isa’t isa. Ang mga tunay na kaibigan ay hindi kailanman ipagkakanulo ang isa’t isa. Sinabi ni Jesus sa Kanyang mga tagasunod: “Kayo’y Aking mga kaibigan” (Juan 15:14, 15). Paano natin lilinangin ang ating pakikipagkaibigan sa Diyos?