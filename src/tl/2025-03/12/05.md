---
title:  Ang Pagpapahayag ng Diyos ng Kanyang Sarili
date:   17/09/2025
---

`Basahin ang Exodo 34:1–28. Paano ipinakita ng Diyos ang Kanyang kaluwalhatian kay Moises?`

Kinailangan ni Moises na magdala ng dalawang tapyas ng bato kagaya noong una, na kanyang binasag (Exodo 32:19). Kanyang kakatagpuin ang Panginoon sa Bundok ng Sinai sa ikapitong pagkakataon. Ang kanyang mga naunang pag-akyat ay binanggit sa mga sumusunod na talata: (1) Exodo 19:3, 7; (2) Exodo 19:8, 14; (3) Exodo 19:20, 25; (4) Exodo 20:21, Exodo 24:3; (5) Exodo 24:9, 12–18; Exodo 32:15; (6) Exodo 32:30, 31. Sinimulan ni Moises ang kanyang pag-akyat nang madaling araw.

Ngayon ay handa na si Moises para sa maluwalhating pananaw na ito sa karakter ng Diyos. Ang kagandaha ng karakter ng Diyos ay naipaliwanag ng pinakamabuti sa kamangha-manghang pagpapahayag na ito ng Kanyang Sarili. Ito ang pinakamahalagang paglalarawan kung sino ang Diyos; ito ang ginintuang sinulid na hinabi sa buong Biblia (Bilang 14:18, Nehemias 9:17, Awit 103:8, Joel 2:13, Jonas 4:2). Ang pagpapahayag ng Panginoon dito ay ang Juan 3:16 ng Lumang Tipan. Sa mga mahahalagang lugar, inilalapat, inuulit, o pinalalawak ng mga may-akda ng Biblia ang sariling pagpapahayag ng buhay na Diyos, dahil ang karakter ng Diyos ay nararapat na maunawaan ng tama.

Nang matanggap ni Moises ang katangi-tangi, walang pinagmulan, at walang katulad na paliwanag ng pangalan ng Diyos, siya’y nagpatirapa at sumamba sa Panginoon. Kapag natunghayan natin ang pag-ibig, biyaya, kaawaan, kahabagan, kabutihan, katapatan, pagpapatawad, kabanalan, at katarungan ng Diyos, tayo rin ay naaakit sa Kanya. Kapag nakikita at hinahangaan natin ang Kanyang katangi-tanging mga katangian ay magsisimula tayong ibigin Siya, isang pag-ibig na aakay sa pagnaais na paglingkuran at talimahin Siya. Dahil mahal Niya tayo, atin ding minamahal Siya (1 Juan 4:19).

Sa pagpapahayag na ito ng Sarili, tiniyak ng Diyos kay Moises na gagawa Siya ng mga kahanga-hangang gawa para sa Kanyang bayan at pangungunahan sila papunta sa Lupang Pangako. Pinanibago Niya ang Kanyang tipan sa kanila, ipinangakong makikita ng ibang mga bansa ang Kanyang kadakilaan at kahanga-hangang gawa. “At Kanyang sinabi, ‘Ako ngayo’y nakikipagtipan. Sa harap ng iyong buong bayan ay gagawa Ako ng mga kababalaghan na kailanma’y hindi ginawa sa buong lupa, o sa alinmang bansa; at ang buong bayan na kasama ay makakakita ng gawa ng Panginoon, sapagkat kakila-kilabot na bagay ang Aking gagawing kasama mo’ ” (Exodo 34:10).

Gayunpaman, kailangang sumunod ang Israel sa Diyos at sundin ang sampung malinaw na alituntunin upang makamit ang kanilang kasaganaan. Pagkatapos ay sinabihan ng Diyos si Moises na isulat ang nilalaman ng tipang iyon, na nasira na (Exodo 34:27, 28).