---
title:  “Hinihiling Ko sa Iyo na Ipakita Mo sa Akin ang Iyong Kaluwalhatian”
date:   16/09/2025
---

Pagkaraan ng pagtalikod dahil sa gintong guya, namagitan si Moises para sa bayan ng Diyos at ninais na makatiyak na ipagpapatuloy ng Panginoon na pangunahan sila tungo sa Lupang Pangako. Sa kaibuturan ng kanyang pagkatao, nais din niyang makilala ng higit ang Panginoon.

`Basahin ang Exodo 33:18–23. Paano sinagot ng Diyos ang hiling ni Moises na makita ang Kanyang kaluwalhatian?`

“Hinihiling Ko sa Iyo na Ipakita Mo sa Akin ang Iyong Kaluwalhatian,” ang pakiusap ni Moises sa Panginoon. Sa Kanyang pagkahabag, ipinakita ng Diyos ang Kanyang kaluwalhatian sa kanya. Gayunpaman, sa pagsagot sa kahilingan ni Moises, ipinangako ng Diyos na ipapakita sa kanya ang kanyang “kabutihan,” iyon ay, ang Kanyang karakter (tingnan din ang sulat ni Ellen G. White, The Acts of the Apostles, p. 576; Christ Object Lesson, pp. 414, 415; Prophets and Kings, p. 313).

“Karangalan ng Diyos na ipagkaloob ang kanyang kabutihan sa Kanyang mga anak. Nais Niyang makita ang mga lalaki at babae na naaabot ang pinakamataas na pamantayan.” —Ellen G. White, The Acts of the Apostles, p. 530. Ang Kanyang kaluwalhatian ay ang yakapin ang mga nagsisising makasalanan (tingnan ang Prophets and Kings, p. 668) pagkalooban ng lahat ng mga bagay na kailangan upang mabago sila. Kasabay nito, “karangalan” natin na ipakita ang Kanyang karakter sa ating mga buhay at ipaalam ito sa iba.

Ang pagpapakitang ito ng karakter ng Diyos, ng Kanyang kabutihan, kagandahang-loob, at malumanay na pag-ibig, ay dapat makita sa ating mga kilos. Sa paraang ito, mayroon tayong pagkakataon hindi lamang na maging pagpapala sa mundo kundi maging isang nagniningning na liwanag sa nakamasid na sansinukob. Tulad ng sinasabi ni Pablo: “Sapagkat iniisip ko, na kaming mga apostol ay ipinakita ng Diyos na kahuli-hulihan sa lahat, kagaya ng mga taong nahatulang mamatay, sapagkat kami ay naging panoorin ng sanlibutan, ng mga anghel, at ng mga tao” (1 Corinto 4:9). Ang dimensyong kosmiko na ito ay nagbibigay sa ating buhay at serbisyo ng kahulugan at layunin na halos hindi natin maisip.

Sa Roma 2:4, sinasabi ni Pablo na “ang kabutihan ng Diyos ang umaakay sa iyo sa pagsisisi.” Iyon ay, ang kabutihan at karakter ng Diyos na itinuturo ng Banal na Espiritu ang humihimok sa mga tao ng kanilang pagiging makasalanan at pangangailangan ng kaligtasan. Tunay nga, kapag tayo ay tumingin sa krus at makilala kung Sino ang naroon (ang Panginoon mismo) at bakit Siya naroroon—dahil minahal Niya tayo at ito ang tanging paraan upang mailigtas tayo mayroon tayo ng posibleng pinakadakilang kapahayagan ng Kanyang kabutihan at karakter.

`Gaano kalaking panahon ang ginugugol mo sa pagtuon sa krus at ano ang sinasabi nito sa iyo tungkol sa karakter ng Diyos?`