---
title:  Tulad ng Diyos Kay Faraon
date:   17/07/2025
---

`Basahin ang Exodo 6:28–7:7. Paano nakitungo ang Panginoon sa pagtutol ni Moises?`

Ipinakilala ng Diyos ang Kanyang sarili kay Moises bilang si Yahweh, na nangangahulugang Siya ang personal at malapit na Diyos, ang Diyos ng Kanyang bayan, at ang Diyos na nakipagtipan sa kanila.

Ang namamalaging Diyos na ito ay muling nag-utos kay Moises na pumunta at magsalita kay Faraon. Sa kawalang-pagtitiwala sa sarili, muling tumutol si Moises, “Bakit makikinig sa akin si Faraon?” Dito ay muli nating makikita hindi lamang ang kapakumbabaan ni Moises kundi, muli, ang kanyang pagnanais na makawala sa tungkulin, na hanggang ngayon ay hindi pa naging lubos na maayos.

“Nang utusan ng Diyos si Moises na bumalik kay Faraon, nagpakita si Moises ng kawalang tiwala sa sarili. Ang terminong ‘aral sepatayim—literal na nangangahulugang ‘hindi tuling mga labi,’ na ginamit dito upang ipahayag ang kawalan ni Moises ng kakayahan sa pagsasalita (6:12, 30)—ay katulad ng matatagpuan sa Exodo 4:10: “makupad sa pananalita.”—Andrews Bible Commentary: Old Testament, “Exodus” (Berrien Springs, MI: Andrews University University Press, 2020), p. 205.

Ang Diyos sa Kanyang kahabagan ay ibinigay si Aaron upang tulungan si Moises. Magsasalita si Moises kay Aaron, na siya namang magsasalita kay Faraon sa harap ng publiko; kaya, gaganap si Moises sa papel ng Diyos sa harap ng hari ng Ehipto, at si Aaron ay magiging kanyang propeta.

Ang pahayag na ito ay nagbibigay ng napakagandang paliwanag para sa papel ng isang propeta. Ang isang propeta ay tagapagsalita para sa Diyos; siya ay Kanyang bibig upang ipahayag at ipaliwanag ang salita ng Diyos sa mga tao. Kung paanong nagsalita si Moises kay Aaron, at pagkatapos ay inilahad ito ni Aaron kay Faraon, gayundin ang Diyos ay nagsasalita sa isang propeta, na siya namang magpapahayag ng turo ng Diyos sa mga tao. Ito ay maaaring mangyari sa pagsasalita, sa personal; o, tulad ng karaniwang ginagawa, ang propeta ay tumatanggap ng mensahe mula sa Diyos at pagkatapos ay isinusulat ito.

Ipinaliwanag din ng Diyos kay Moises kung ano ang Kanyang aasahan sa pakikipagtagpo kay Faraon. Binabalaan Niya siya na ang paghaharap ay magiging matindi at mahaba. Sa ikalawang pagkakataon idiniin ng Diyos kay Moises na magiging napakatigas ng ulo ni Faraon at kanyang papatigasin ang kanyang puso (Exodo 4:21, Exodo 7:3). Ang resulta, gayunpaman, ay magtatapos sa bagay na mabuti, dahil “Malalaman ng mga Ehipcio na Ako ang Panginoon” (Exodo 7:5). Iyan ay, kahit sa gitna ng kaguluhan na susunod, ang Diyos ay maluluwalhati.

`Naubusan ng mga dahilan si Moises sa hindi pagsunod sa kung ano ang ipinapagawa sa kanya ng Diyos. Anong mga dahilan ang maaari nating gamitin upang subukang makawala mula sa nalalaman nating nais ng Diyos na gawin natin?`