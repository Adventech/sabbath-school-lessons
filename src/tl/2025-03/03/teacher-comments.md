---
title:  Komento ng Guro
date:   18/07/2025
---

### Unang Bahagi: Pangkalahatang-ideya

**Susing Talata:** Exodo 5:1, 2

**Pokus ng Pag-aaral:**  Exodo 5:1-7:7

**Panimula**

Ang sitwasyon ng Israel ay nagbago sa hindi inaasahang mga paraan. Ipinangako ng Diyos na Kanyang pangungunahan ang Kanyang bayan palabas ng Ehipto, ngunit nakita nila ang kanilang mga buhay na agad na lumala. Gumawa si Faraon ng mga hindi makatuwirang hinihingi sa kanila. Higit pa rito, tumanggi siyang payagan ang Israel na humayo at sambahin ang kanilang Diyos. Ang mga pangyayari sa kanila ay napakasama na anupa’t ang mga Israelita ay “hindi nakinig” kay Moises “dahil sa kanilang panlulupaypay at sa malupit na pagkaalipin” (Exodo 6:9). Gayunpaman, inutusan ng Diyos si Moises na muling magsalita kay Faraon. Ngunit makalawang tumutol si Moises sa utos ng Diyos: “Paano ngang makikinig si Faraon sa akin” (Exodo 6:12, 30) kung kahit ang mga Israelita ay hindi nakikinig sa aking sinasabi? At “ako na isang di-mahusay na tagapagsalita!” (Exodo 6:12).

May mga magkakaibang pag-uusap sa bahaging ito ng aklat ng Exodo (Exodo 5:1-7:7). Ang mga pakikipagtagpo at pakikipag-usap sa pagitan ng magkakaibang indibiduwal at mga grupo ay naghahanda ng yugto para sa makapangyarihang pagpapakita ng kaluwalhatian ng Diyos, gaya ng mga sumusunod:

1. Nagsalita sina Moises at Aaron kay Faraon (Exodo 5:1-5).
2. Nagsalita si Faraon sa mga amo ng mga alipin at sa mga tagapamahalang Israelita (Exodo 5:6-9)
3. Ang mga tagapagbantay ng mga alipin at ang mga tagapamahalang Israelita ay nagsalita sa mga tao (Exodo 5:10-14).
4. Ang mga tagapamahalang Israelita ay nagsalita kay Faraon (Exodo 5:15-18).
5. Ang mga tagapamahalang Israelita ay nagsalita kina Moises at Aaron (Exodo 5:19-21).
6. Nagsalita si Moises sa Panginoon (Exodo 5:22-6:8).
7. Nagsalita si Moises sa mga tao (Exodo 6:9).
8. Nagsalita ang Panginoon kay Moises (Exodo 6:10-12).

Ang mga pag-uusap na ito ay sinundan ng mga pangungusap na ang Panginoon ay nagsalita kina Moises at Aaron (Exodo 6:13, 26, 27). Sa pagitan ng mga pangungusap na ito ay nasa gitna ang talaan ng pamilya nina Moises at Aaron (Exodo 6:14-25). Pagkaraan, muli, ang pag-uusap sa pagitan ni Moises at ng Panginoon ay natala bilang panimula sa 10 mga salot (Exodo 6:28-7:5). Sa pagtatapos ng bahagi ng yugtong ito, ang pagsunod nina Moises at Aaron ay positibong binigyan-diin, sapagkat ginawa nilang tumpak ang lahat ng mga bagay gaya ng iniutos ng Panginoon na kanilang gawin (Exodo 7:6). Kasama sa pagsang-ayong ito, ang kanilang mga edad ay binanggit: si Moises ay 80 at si Aaron ay 83 (Exodo 7:7).

Kaya ating masasabi na walang pagreretiro mula sa serbisyo ng Diyos. Kailangan Niya ang bawat isa na gumawang malapit sa Kanya upang pasulungin ang Kanyang gawain; bata at matanda, lalaki at babae, mga bata at mga may edad, malaya at alipin, mayaman at mahirap, may pinag-aralan at walang pinag-aralan, mga taoang may mataas na puwesto na may mga posisyong maimpluwensya at mga pangkaraniwang manggagawa. Bawat isa ay maaaring gumawa ng kanyang bahagi, at sama-sama na ating matutupad ang misyon ng Diyos para sa atin.

**Mga Tema ng Liksyon**

Sa kabila ng katotohanang sinabi ni Faraon ang maliwanag na “hindi” sa hinihingi ng Diyos na “palayain ang Aking bayan,” naghahanda ang Diyos ng daaang papalabas para sa Kanyang bayan. Gayunpaman, nawalan ng pananampalataya ang mga tao. Maging si Moises ay nakipagtalo sa Diyos, na nagtatanong kung bakit ang mga bagay ay malala: “Bakit . . . nagdala Ka ng kabagabagan sa bayang ito? Ito ba ang dahilan kung bakit sinugo Mo ako?” (Exodo 5:12). Ang dahilan sa mga mabigat na tanong na ito ay makikita sa katotohanan na, pagkaraan ng unang tuwirang pakikipagtagpo kay Faraon, naging mas komplikado ang mga bagay, at ang buhay para sa mga Israelita ay lalong lumubha. Hindi inaasahan ni Moises, o ng mga Israelita, ang isang gayung kahirap na sitwasyon. Inaasahan nila ang isang mabilis na pagliligtas mula sa pagkaalipin dahil ang kanilang Diyos ay makapangyarihang Manlalalang na makagagawa ng mga bagay na walang sinumang makagagawa. Isang nakapanghihinang pagkabigo! Gayunpaman, inihahanda ng Diyos ang tagpo ng pagliligtas at inihahanda sina Moises at Aaron sa isang panibagong pakikipagharap sa hari.

### Ikalawang Bahagi: Komentaryo

Ang talatang sauluhin ay naghahanda ng tagpo para sa drama na malapit nang maganap.

Si Moises, pagkaraan ng 40 taon ng pagkawala sa Ehipto, ay muling pumasok sa palasyo ni Faraon (sa taong 1450 B.C.). Pinuntahan nina Moises at Aaron si Faraon Thutmose at hinarap siya na may utos ng Diyos: “Payagan mong umalis ang Aking bayan, upang sila’y makasamba sa Akin” (Exodo 7:16). Tumanggi si Faraon na kilalanin ang pag-iral ng Panginoon o ang Kanyang kapangyarihan. Itinuturing niya ang kanyang sarili na isang diyos, sumasamba sa maraming diyos na kinatha ng mga tao, at hindi niya nais na tanggapin ang hinihingi ng buhay na Diyos ng mga Hebreo. Ang mayabang niyang sagot ay nagpapaliwanag ng kapangyarihan ng Ehipto bilang isang materyalismong paganong kultura na sumasamba sa kanyang sariling mga diyos sa anyo ng mga idolo. Tinanggihan ni Faraon ang soberenya ng Diyos at hinamon ang Kanyang tunay na pag-iral. “Sino ang Panginoon na aking pakikinggan ang Kanyang tinig, upang pahintulutan kong umalis ang Israel? Hindi ko kilala ang Panginoon, at saka hindi ko pahihintulutang umalis ang Israel”; “Bakit ninyo inilalayo ang bayan sa kanilang mga gawain? . . . at inyong pinapapagpahinga sila sa kanilang mga gawain” (Exodo 5:2, 4, 5)? Ang Hebreong salita para sa Ehipto ay mitsrayin, na nangangahulugang isang lupain ng “dobleng pagkapit,” na tumutukoy sa malalang pang-aalipin at pagkapit sa kapangyarihan upang mag-utos, maghari, at iutos sa iba kung ano ang gagawin.

Sa kanyang tugon sa hinihingi ng Panginoon, binanggit ni Faraon na nais ipahinto nina Moises at Aaron ang gawain ng mga Israelita at papagpahingahin sila mula sa kanilang pagtatrabaho. Ang salitang Hebreo na shabat ay nagtuturo sa pamamahinga ng Sabbath, sang-ayon sa ilang Judio at Cristianong tagapagpaliwanag. Ang pariralang “magpahinga mula” sa paggawa ay matatagpuan sa isa pang lugar lamang, ito ay sa Genesis 2:2, 3. (makalawang inulit).

Kapansin-pansin, hindi rin sumang-ayon si Faraon sa kahilingan ni Moises at Aaron na palayain (mula sa salitang ‘para’ na nangangahulugang “hayaang umalis” o “pakawalan”) ang mga tao. Kapansin-pansin, ang pandiwang para’ sa Hebreo, ay may katulad na mga katinig tulad ng salitang “Faraon,” kaya sa likod ng tugon ng hari ay maaaring isang pun: “Bakit ka kumikilos tulad ni Faraon sa pamamagitan ng pagpapalaya sa mga tao mula sa kanilang gawain?”

Si Haring Thutmose III ay dalawang taong gulang nang siya ay ilagay ng isang pari sa trono ng Ehipto, makaraang mamatay ang kanyang amang si Thutmose II, noong 1504 B.C. Ang pag-upo ni Thutmose sa trono ay maaaring isinagawa upang mapigilan si Moises mula sa pagiging hari. Sa panahong iyon, si Moises, ampong anak ni Faraon Hatshepsut, ay 26 na taong gulang. Si Thutmoses III ay kasamang naghahari ng kanyang madrastang si Hatshepsut hanggang 1482 B.C. nang siya (Hatshepsut) ay mamatay. Nang panahon ng kanyang kamatayan, si Moises ay nasa Midian. Si Thutmose III ay 24 nang siya ay magharing mag-isa. Pinuksa niya ang halos lahat ng monumento at estatwa na may pangalan o larawan ni Hatshepsut at siya ay kilala rin sa kanyang matagumpay na mga pakikibakang militar. Siya ay itinuring na pinakadakilang pinunong militar ng sinauang Ehipto. Siya rin ay isang katangi-tanging tagapagtayo. Noong 1450 B.C., sa panahon ng Exodo, siya ay 56 na taong gulang.

**Ang Tipan ng Diyos**

Bago ilabas ng Diyos ang mga Israelita mula sa Ehipto, tiniyak Niya sa kanila na Kanyang tutuparin ang tipan na Kanyang itinatag kina Abraham, Isaac, at Jacob. Ipinangako Niya sa kanilang mga ninuno na Kanyang “ibibigay sa kanila ang lupain ng Canaan” (Exodo 6:4), tulad ng binanggit sa Genesis 12:7 at Genesis 17:8. Naala-ala ng Diyos ang tipang ito, at dahil dumating na ang katuparan ng panahon, ngayon ay magpapatuloy ang mga bagay. Siya ay makikialam para sa Kanyang bayan. Hinihimok ng Panginoon si Moises na mariing ipahayag sa Kanyang bayan na ang Kanyang pangako ay tiyak na magaganap. Ang Kanyang salita ay matutupad. Ang sariwang katiyakang ito ay nakatala sa mahalagang talata ng Exodo 6:6-8.

Nagsimula ang Diyos sa solomneng pangungusap ng pagpapakilala sa sarili: “Ako ang Panginoon” Sa pormula ng pagkilalang ito; na inulit ng 15 beses sa Exodo, lalo na sa bahaging tumatalakay sa mga salot (Exodo 6:2, 6, 7, 8, 29; Exodo 7:5, 17; Exodo 10:2; Exodo 12:12; Exodo 14:4, 18; Exodo 15:26; Exodo 16:12; Exodo 29:46; Exodo 31:13), ipinahayag ng Panginoon ang Kanyang pagiging napakalapit at mapagmahal na pagmamalasakit para sa Kanyang bayan. Ang gayung pagkakalapit at pagmamalasakit ay makikilala ng mga Israelita at gayundin ng mga Ehipcio. Kanyang ililigtas ang Kanyang bayan tulad ng ipinangako at palalayain sila mula sa pagkaalipin ng Ehipcio.

Binigyang-diin ng Panginoon ang apat na tumutubos na gawa para sa Kanyang bayan at pormal na ipinangako ang sumusunod:

“Aking ilalabas kayo [hiphil na anyo ng yatsa na nangangahulugang “palabasin”] mula sa ilalim ng pamatok ng Ehipcio.”

“Palalayain ko [hiphil ng natsal na nangangahulugang “iligtas,” “agawin”] kayo mula sa pagiging alipin sa kanila.”

Aking tutubusin [ga’al] kayo na may nakaunat na kamay at may mga makapangyarihang gawa ng kahatulan.”

Aking kukunin [laqakh] kayo bilang Aking sariling bayan, at Ako ay magiging [hayah] inyong Diyos.”

Ang mga pangakong ito ay humahantong sa pormula ng tipan na nagbibigay diin sa malapit na relasyon at mapagmahal na pagkakaisa sa pagitan ng Panginoon at ng Kanyang bayan. Ang relasyong ito ang katuparan ng pangako ng Diyos kay Abraham (Genesis 17:7, 8). (Sa liturhiya ng Paskuwang Judio na Seder, ang talatang ito sa Biblia ay gumaganap ng isang mahalagang papel, na sinasagisagan ng apat na kopita na iniinom ng mga nagdiriwang ng gawang ito ng pagtubos mula sa pagkaalipin sa mga Ehipcio.

Pagkatapos, sa unang pagkakataon sa aklat ng Exodo, ipinahayag ng Panginoon na “kayo,” nangangahulugang mga Israelita, ay “makilala na Ako ang Panginoon ninyong Diyos” (Exodo 6:7). Nang una, laging ang Panginoon ang nakakaalam ng pang-aapi, pagdurusa, at kapighatian ng Kanyang bayan; ngunit ngayon “malalaman” ng Kanyang bayan ang kanilang Diyos.

Nagdagdag ng dalawa pang pangako ang Panginoon: (1) “Dadalhin Ko kayo sa lupain na Aking ipinangakong ibibigay kina Abraham, Isaac, at Jacob” (Exodo 6:8); at (2) “ ‘Aking ibibigay ito sa inyo bilang pamana” (Exodo 6:8). Ang pag-uulit na staccato ng banal na “Ako” ang maliwanag na katiyakan na mangyayari ang Salita ng Diyos. Apat na beses sa Exodo 6:2-8, ang pormula ng pagkilala na “Ako ang Panginoon” ay makikita. Ang pariralang ito ay makikita sa mismong simula at sa pinaka-katapusan ng tatala bilang isang inclusio, o sumasakop na istraktura (Exodo 6:2, 8), gayundin sa dalawang karagdagang lugar sa Exodo 6:6, 7.

Ang reaksyon ng mga Israelita, sang-ayon sa talatang 9, ay napakalungkot. Nagsalita si Moises sa mga Israelita, ngunit sila’y labis na nanlulupaypay kaya hindi sila nakinig sa muling nagbibigay-katiyakang mga salita ng Panginoon. Gayunpaman, ang tumutubos na mga gawa ng Diyos ay mahahayag sa lahat ng kanilang maluwalhating katotohanan.

### Ikatlong Bahagi: Aplikasyon sa Buhay

1. Anong mga liksyon ang iyong makukuha mula sa napakabukas at halos nakikipagtalong pakikipag-usap ni Moises sa Panginoon? Paano nito naaapektuhan ang iyong sariling paglakad kasama ng Panginoon? Paano natin maipapahayag ang ating mga kaisipan, pakiramdam, at panloob na pagnanais sa Kanya sa isang tapat na paraan? Paaano tayo makapagsasalita sa Kanya tungkol sa ating negatibong mga emosyon, tulad ng pagkadismaya, kapaitan, pagkabigo, poot, inggit, at galit?
2. Hindi tayo naniniwala sa kapalaran o determinism. Hindi rin tayo naniniwala sa tsansa o swerte. Naniniwala tayo sa mapagtitiwalaang pangunguna ng Diyos kapag tayo ay bukal sa puso at tapat na humihingi sa Kanya nito. Paano natin matututuhang magtiwala sa Diyos ng higit at umasa ng buo sa Kanyang pangunguna?
3. Hindi tayo tinatawag ng Diyos na maging matagumpay; tinatawag Niya tayong maging tapat. Dapat tayong maging tapat sa Kanyang pagtawag na gawin ang kailangan upang maging Kanyang mabuting saksi sa anumang estado ng paglago na masusumpungan natin ang ating mga sarili. Ang ating tagumpay at kasaganaan ay nakadepende sa Kanya. Paano mo, na hindi nakikipagtalo, tutulungan at aakayin ang iba na makita ang kamay at ang pakikialam ng Diyos sa kanilang mga buhay?
4. Ang Ehipto ay gumaganap ng mahalagang papel sa mga propesiya ng Biblia. Anong mga reyalidad sa ating postmodern, megamodern na panahon ang itinututuro sa atin at inihaharap sa atin ng simbolo ng Ehipto?
5. Bakit ang ating mga inaasahang pakikialam at pagkilos ng Diyos ay kadalasang hindi natutupad? Bakit kadalasan ay kumikilos lamang Siya kung ang lahat ng pag-asa ay nasira na?