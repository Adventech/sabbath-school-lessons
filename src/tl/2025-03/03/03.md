---
title:  Isang Mahirap na Simula
date:   14/07/2025
---

Bagaman tiyak na alam ni Moises, mula pa sa simula, na ang ipinapagawa sa kanya ng Panginoon ay hindi magiging madali (kaya naman gayun na lamang ang kanyang mga pagtatangkang makawala dito), maaaring wala siyang ideya kung ano ang darating.

`Basahin ang Exodo 5:3–23. Ano ang mga dagliang resulta ng nakatalang unang pakikipagtagpo ni Moises at Aaron kay Faraon?`

Kahit na bago pumunta kay Faraon, tinipon ni Moises at Aaron ang mga matanda at mga tao ng Israel, sinabi sa kanila ang mga salita ng Diyos, at ipinakita sa kanila ang mga tanda ng Diyos, na nagbunga ng pananampalataya ng Israel na palalayain sila ng Panginoon mula sa kanilang pagka-alipin. Kaya nga, sinamba nila ang Panginoon (Exodo 4:29–31). Tiyak na mataas ang mga inaasahan: ililigtas ng Panginoon ang mga Hebreo mula sa kanilang pagkaalipin—sa wakas!

Pagkaraan ay naparoon si Moises sa hari sa Ehipto na may mga ipinapagawa ang Diyos, at naging lalong masama ang sitwasyon para sa mga Israelita. Nadagdagan ang kanilang pagdurusa, at ang kanilang pang-araw-araw na trabaho ay lalong naging mabigat. Sila ay inakusahan ng pagiging tamad; pinakitungahan sila ng may higit na kalupitan; at ang kanilang paglilingkod ay naging mas mahirap kaysa noong dati pa.

Ang kanilang mga pinuno ay hindi masaya, at ang paghaharap sa pagitan nila at nina Moises at Aaron ay pangit, at (tulad ng ating makikita mamaya) inilalarawan lamang nito ang uri ng mga alitan na magkakaroon si Moises at ang kanyang sariling bayan sa mga darating na taon.

`Basahin ang Exodo 5:21, at pagkatapos ay ilagay ang iyong sarili sa lugar ng mga taong ito samantalang hinaharap nila sina Moises at Aaron. Bakit nila sasabihin kung ano ang kanilang ginawa?`

Hindi ganoon kahirap na makita kung bakit masama ang loob nila kay Moises (“Kayo nawa’y tingnan ng Panginoon at hatulan,” sinabi nila). Inisip nila na dumating si Moises upang palayain sila mula sa mga Ehipcio, hindi upang gawing mas mahirap ang kanilang mga buhay sa ilalim ng mga Ehipcio.

Kaya, bukod sa pagharap sa mga Ehipcio, ay dapat ding harapin nina Moises at Aaron ang kanilang sariling bayan.

`Ano ang ilan sa mga mas mabuting paraan na ikaw at ang iba pa ay magagawang makitungo sa mga lokal na lider ng iglesya kapag nagkaroon ng di-pagkakaunawaan, sapagkat sadyang ang mga ito’y hindi maiiwasan?`