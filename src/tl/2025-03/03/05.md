---
title:  Hindi Tuling Mga Labi
date:   16/07/2025
---

Tunay ngang ibinigay ng Diyos kay Moises ang ilang makapangyaring mga pangako tungkol sa kung ano ang Kanyang gagawin. Bagaman ang tagpong iyon ay tiyak na nagpalakas ng loob ni Moises, ang kanyang lakas ng loob ay maaaring panandalian, dahil sa tugon na natanggap niya mula sa kanyang bayan.

`Basahin ang Exodo 6:9–13. Ano ang sumunod na nangyari, at anong mga liksyon ang makukuha natin mula sa kuwentong ito tungkol sa mga panahon ng pagkabigo at pakikipagtunggali sa ating mga buhay?`

Ang mga Hebreo ay labis na nasiraan ng loob dahil sa kanilang kalungkutan, pagdurusa, at mabigat na trabaho anupa’t hindi sila nakinig sa mga salita ng muling pagtitiyak ni Moises na ang Diyos ay gagawa upang tuparin ang Kanyang ipinangako. Naghintay sila ng napakatagal para dito, at ang kanilang inaasahin ay hindi naganap. Bakit ito magiging kakaiba ngayon? Nawawalan sila ng lakas ng loob at pag-asa, na mas naging mapait pa dahil, maaaring sa unang pagkakataon sa buong buhay nila, nakita nila ang tunay na pag-asa ng pagliligtas.

At gayon pa man, sino ang hindi nakaranas ng katulad na sitwasyon? Sino ang hindi kailanman nakaramdam ng depresyon, pagkadismaya, kawalang-kasiyahan—maging ang pakiramdam na iniwan ng Diyos?

Naalaala mo ba ang kuwento ni Job? O ang kwento ni Asap, isang mang-aawit na nakipagpunyagi sa kanyang mga katanungan tungkol sa pagsagana ng masama at sa pagdurusa ng matuwid? Gayunpaman, ano man ang kanyang mga pakikibaka, si Asap ay mayroong isa sa pinakamagandang mga pagpapahayag ng pananampalataya: “Gayunman ako’y kasama Mong palagian; Inaalalayan Mo ang aking kanang kamay. Sa Iyong payo ako’y Iyong pinapatnubayan, at pagkatapos ay tatanggapin Mo ako sa kaluwalhatian. Anong mayroon ako sa langit kundi Ikaw? At liban sa Iyo’y wala akong anumang ninanasa sa lupa. Ang aking laman at ang aking puso ay maaaring manghina, ngunit ang Diyos ang lakas ng aking puso at bahagi ko magpakailanman” (Awit 73:23–26).

Sa pamamagitan ng banal na kasaysayan, tiniyak ng Diyos sa Kanyang bayan na Siya’y sumasa kanila (Isaias 41:13; Mateo 28:20). Binibigyan Niya sila ng Kanyang kapayapaan, kaaliwan, at pinalalakas Niya sila upang malagpasan ang mga hamon sa buhay (Juan 14:27; Juan 16:33; Filipos 4:6, 7).

Ang pormula ng tipan, “Kayo’y Aking aariing Aking bayan at Ako’y magiging Diyos ninyo” (Exodo 6:7), ay nagpapahayag ng malapit na relasyon na nais na magkaroon ang Diyos sa Kanyang bayan.

`Pag-isipan ang pangungusap, “Kayo’y Aking aariing Aking bayan at Ako’y magiging Diyos ninyo” (Exodo 6:7). Bagaman ang konteksto ay pangmaramihan, paano ito maiaangkop sa bawat isa sa atin ng pang-isahan, at paanong ang relasyong ito ay maipapakita sa ating pang-araw-araw na buhay? (tingnan din ang 2 Corinto 6:16).`