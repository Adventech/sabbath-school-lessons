---
title:  Sino ang Panginoon?
date:   13/07/2025
---

Sa pagsunod sa mga utos ng Diyos, nagpunta si Moises kay Faraon upang simulan ang proseso kung saan siya, si Moises, ay “ilalabas mula sa Ehipto ang Aking bayan, ang mga anak ni Israel” (Exodo 3:10).

`Ano ang tugon ni Faraon sa utos ng Diyos na, “Hayaan mong umalis ang Aking bayan” (tingnan ang Exodo 5:1, 2), at anong kahalagahan ang masusumpungan sa sagot na ito?`

“Hindi ko kilala ang Panginoon” pahayag ni Faraon, hindi sa anumang pagnanais na makilala Siya kundi, sa halip, ay bilang isang pagsuway o pagtanggi sa Diyos na ito, na ipinahayag niyang hindi niya nakikilala. “Hindi ko kilala ang Panginoon,” sinabi niya, halos bilang isang pagmamalaki.

Gaano karaming mga tao sa kasaysayan ang nagsabi ng kaparehong bagay? Gaano kalunos-lunos dahil, tulad ng sinabi mismo ni Jesus, “At ito ang buhay na walang hanggan, na Ikaw ay makilala nila na iisang Diyos na tunay, at si Jesu-Cristo na Iyong sinugo” (Juan 17:3).

Ang Ehipto na pinaghaharian ng Faraon, ay sagisag ng isang kapangyarihang tumatanggi sa presensya at awtoridad ng Diyos. Ito’y isang puwersa na tumatayong salungat sa Diyos, sa Kanyang Salita, at sa Kanyang bayan.

Ang sumunod na pahayag ni Faraon na “hindi ko papahintulutang umalis ang Israel” ay higit pang nagpapakita ng ganitong paghihimagsik laban sa buhay na Diyos, na lalo pang ginagawa ang Ehipto na sagisag, hindi lamang ng pagtanggi sa Diyos kundi ng isang sistema na lumalaban sa Kanya.

Hindi nakakapagtakang marami ang nakakita ng katulad na pag-uugali, makaraan ang mga libong taon, sa French Revolution (tingnan ang Isaias 30:1–3 at Apocalipsis 11:8). Inisip ni Faraon na siya ay isang diyos o ang anak ng isang diyos—isang malawak na reperensya sa isang paniniwala sa sariling pinakamataas na kapangyarihan, lakas, at karunungan.

“Sa lahat ng mga bansang ipinahayag sa kasaysayan ng Biblia, pinakatahasang itinanggi ng Ehipto ang pag-iral ng buhay na Diyos at nilabanan ang Kanyang mga utos. Walang hari kailanman ang sumubok ng mas hayag at may pagmamataas na paghihimagsik laban sa awtoridad ng Langit higit sa hari ng Ehipto. Nang ang mensahe ay dalhin sa kanya ni Moises, sa pangalan ng Panginoon, mapagmataas na sumagot si Faraon: ‘Sino si Jehova, na aking pakikinggan ang Kanyang tinig, upang pahintulutan kong umalis ang Israel? Hindi ko kilala si Jehova, at saka hindi ko papahintulutang umalis ang Israel’ Exodo 5:2. Ito ay ateismo, at ang bansang kinakatawanan ng Ehipto ay magsasabi ng katulad na pagtanggi sa mga inaangkin ng buhay na Diyos at magpapakita ng parehong espiritu ng kawalang pananampalataya at pagsuway.”—Ellen G. White, The Great Controversy, p. 269.

`Kung may isang magtanong, Nakikilala mo ba ang Panginoon? Paano ka tutugon? Paano mo Siya ipapakilala at bakit?`