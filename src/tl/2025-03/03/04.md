---
title:  Ang Banal na “Ako”
date:   15/07/2025
---

Kaawa-awang Moises! Una siyang kinagalitan ni Faraon, at ngayon ang lahat sa kanyang sariling bayan ay isinusumpa siya.

Kaya nga, dinala ni Moises ang kanyang reklamo sa Diyos. Sa kanyang kapaitan at pagkabigo sa lumalalang kondisyon ng Israel, nagtanong siya: “ ‘Panginoon, bakit Mo ginawan ng masama ang bayang ito? Bakit Mo pa ako sinugo? Mula nang ako’y pumaroon kay Faraon upang magsalita sa Iyong pangalan ay kanyang ginawan ng kasamaan ang bayang ito at hindi Mo man lamang iniligtas ang Iyong bayan’ ” (Exodo 5:22, 23). Kitang-kita ang kawalang-kasiyahan ni Moises sa Panginoon at, ito’y mauunawaan kung titingnan ang sitwasyon.

Ang tugon ng Diyos, gayunman, ay makapangyarihan. Siya ay kikilos, at napakadesidido din. “Ngayo’y makikita mo kung ano ang gagawin Ko kay Faraon” (Exodo 6:1).

`Basahin ang Exodo 5:22–6:8. Ano ang tugon ng Diyos kay Moises, at anong mahalagang mga teolohikal na katotohanan ang ipinapakita dito?`

Hindi na basta magsasalita lamang ang Diyos; Siya ngayon ay maka­pangyarihang manghihimasok para sa Kanyang bayan. Pinaalalahanan Niya si Moises ng ilang mahahalagang katotohanan: (1) Ako ang Panginoon; (2) Ako’y napakita sa mga patriyarka; (3) Itinatag Ko ang Aking tipan sa kanila; (4) Aking ipanangakong ibibigay sa kanila ang lupain ng Canaan; (5) Aking narinig ang daing ng mga anak ni Israel; at (6) Inalala Ko ang Aking tipan na ibigay sa inyo ang Lupang Pangako.

Pansinin ang pag-uulit ng banal na “Ako.” Ako, ang Panginoon mong Diyos, ginawa Ko ang ganito at ganyan, at kaya makakaasa kayo na Aking gagawin para sa inyo ang Aking ipinangako.

Ngayon ay mataimtim na ipinahayag ng Panginoon na Kanyang gagawin ang apat na dakilang bagay para sa Israel dahil Siya ang kanilang nabubuhay na Panginoon: (1) “Aking ilalabas kayo sa ilalim ng mga pasanin ng mga Ehipcio;’’ (2) “Aking hahanguin kayo sa pagkaalipin sa kanila;” (3) “Aking tutubusin kayo na may nakaunat na kamay at may mga dakilang kahatulan;” at (4) “Kayo’y Aking aariing Aking bayan, at Ako’y magiging Diyos ninyo” (Exodo 6:6, 7).

Ang apat na mga pagkilos na ito ng Diyos ay nagbibigay-katiyakan at muling nagtatatag ng Kanyang relasyon sa Kanyang bayan. Ang Diyos ang Paksa ng lahat ng mga gawaing ito, at ang mga Israelita ang tatanggap ng lahat ng mga benepisyo at biyayang ito. Iniaalok ng Diyos ng walang bayad ang mga kaloob na ito, mula sa pagmamahal; Ginawa Niya ito sa kanila noon, at ginagawa din Niya ito ngayon para sa atin.

`Sinong ibang mga tao sa Biblia ang nanaghoy ng reklamo sa harap ng Diyos—na may mabuting mga dahilan? Bakit ayos lang, kung minsan, na ibuhos mo ang iyong kaluluwa sa Diyos at kahit magreklamo tungkol sa iyong sitwasyon? Gayunpaman, bakit dapat mo itong laging gawin na may pananampalataya at pagtitiwala?`