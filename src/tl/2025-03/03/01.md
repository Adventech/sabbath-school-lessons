---
title:  Mahirap na Simula
date:   12/07/2025
---

### Basahin Para sa Pag-aaral sa Linggong Ito

Exodo 5:1–23, Apocalipsis 11:8, Exodo 6:1–13, Awit 73:23–26, 2 Corinto 6:16, Exodo 6:28–7:7.

> <p>Talatang Sauluhin</p>
> “Pagkatapos nito, si Moises at si Aaron ay pumunta kay Faraon at sinabi, ‘Ganito ang sabi ng Panginoon, ang Diyos ng Israel, “Hayaan mong umalis ang Aking bayan upang magdiwang sila ng kapistahan sa ilang para sa Akin.” ’ Ngunit sinabi ni Faraon, ‘Sino ang Panginoon na aking pakikinggan ang Kanyang tinig, upang pahintulutan kong umalis ang Israel? Hindi ko kilala ang Panginoon at saka hindi ko papahintulutang umalis ang Israel’ ” (Exodo 5:1, 2).

Maraming mananampalataya ang nag-iisip na kapag nagpasya ang isang tao na sundin ang Diyos, tanging kasiyahan, kaunlaran, at tagumpay lamang ang kanyang mararanasan. Hindi palaging ganoon ang pangyayari, tulad ng madalas na ipinapakita mismo ng Biblia. Kung minsan ay maraming mga lumilitaw na hadlang, gayun din ng mga bagong kahirapan. Ito ay maaaring labis na nakakasira ng loob, at nag-uudyok ito ng mahihirap na tanong na kadalasa’y walang madaling mga sagot o, tila, walang anumang kasagutan.

Ang mga nagtitiwala sa Diyos ay haharap sa maraming mga pagsubok. Gayunpaman, kapag tayo’y magtitiyaga, naghahatid ang Diyos ng mga solusyon na dumarating sa Kanyang sariling pamamaraan at sa Kanyang sariling panahon. Ang mga pamamaraan ng Diyos ay maaaring kasalungat ng ating mga inaasahan para sa mabilis at biglaang mga solusyon, ngunit dapat nating matutuhang magtiwala sa Kanya, anuman ang mangyari.

Kaya, ang paksa para sa linggong ito: Si Moises at ang utos na pangunahan ang bayan ng Diyos palabas ng Ehipto—tungkol sa malinaw na tawag mula sa Diyos gaya ng tawag na maaaring matanggap ng sinuman. Tunay nga, kasama dito ang mga himala, gayundin ang Diyos mismo na tuwirang nagsasalita kay Moises at ipinapaalam sa kanya ng lubos kung ano ang nais Niyang gawin ni Moises.

Gaano ngang higit na madali ito, kung gayon, para kay Moises, na nalalamang tinawag siya ng Diyos at binigyan pa nga ng isang tiyak na gawain?

Dapat ito’y naging madali lang, hindi ba?

_*Pag-aralan ang liksyon sa linggong ito bilang paghahanda sa Sabbath, Hulyo 19._