---
title:  Paghahanda Para sa Kaloob
date:   18/08/2025
---

`Basahin ang Exodo 19:9–25. Paano inihanda ng Diyos ang Israel na tanggapin ang Sampung Utos?`

Ang Diyos ay nagbigay ng malinaw na mga tagubilin kung ano ang nararapat gawin ng mga Israelita bilang paghahanda para sa pagbibigay ng kautusan sa Sinai. Ang kanilang panlabas na kalinisan ay maghahayag ng kanilang buong pagtatalaga sa Diyos. Kailangan nilang maging handa sa marilag na pagpapakita ng kaluwalhatian ng Panginoon na malapit nang mangyari. At nang ito ay maganap, ito ay sinamahan ng “pagkulog at pagkidlat, at may isang makapal na ulap sa ibabaw ng bundok, at ang tunog ng trumpeta ay napakalakas; at ang buong bayan na nasa kampo ay nanginig” (Exodo 19:16).

Ang Dekalogo (ang Sampung Utos) ang pinakapuso ng paghahayag ng Diyos at ng etika sa Biblia. Ito ang bumubuo ng sangkap at pundasyon ng mga banal na pamantayan para sa buong sangkatauhan; ang mga prinsipyo nito ay walang hanggan at pang-buong sansinukob.

Sang-ayon sa salaysay ng Biblia, ang Dekalogo ay ipinahayag ng Diyos (Exodo 19:19; Exodo 20:1; Deuteronomio 5:4, 5, 24), at isinulat Niya (Exodo 24:12, Exodo 31:18, Deuteronomio 5:22). Dalawang ulit itong ibinigay kay Moises bilang isang natatanging kaloob (Exodo 32:19; Exodo 34:1; Deuteronomio 10:1, 2).

Sa aklat ng Exodo, ang Dekalogo ay tinawag na “ang Patotoo” (Hebreo: ‘edut; Exodo 31:18); o ito ay pinangalanang “ang mga salita ng tipan” (Hebreo: dibre habberit; Exodo 34:28). Sa aklat ng Deuteronomio, ang mga ito ay nasulat sa “mga tapyas ng tipan” (Deuteronomio 9:9, 11. 15). Walang alinman sa aklat sa Hebreo ang gumamit ng terminong “Sampung Utos” Hebreo: mitzwot, “mga utos”). Sa halip, tatlong ulit na kanilang tinawag ito na “ang Sampung mga Salita.” Ang Hebreo ay ‘aseret haddebarim, from dabar, nangangahulugang “salita, pangungusap, bagay, pananalita, kwento, pangako, o pagpapahayag.” (tingnan ang Exodo 34:28, Deuteronomio 4:13, Deuteronomio 10:4).

Mayroong dalawang bersyon ng Dekalogo na may mga napaka-konting pagkakaiba; ang una ay nakatala sa Exodo 20:1–17 at ang pangalawa ay sa Deuteronomio 5:6–21. Ang pangalawang bersyon na ipinahayag ng bibig ni Moises sa Israel, ay naganap halos apatnapung taon pagkaraan ng Sinai, bago pumasok ang mga tao sa Lupang Pangako (Deuteronomio 1:3, 4; Deuteronomio 4:44–47). Ang mga pangyayaring ito ay nagpapaliwanag ng mga bahagyang pagkakaiba sa pagitan ng dalawa.

Nang buurin ni Pablo ang kautusan bilang pag-ibig, siya ay sumipi mula sa Dekalogo (Roma 13:8–10). Ang pag-ibig, tunay nga, ay ang kabuuan ng kautusan ng Diyos dahil Siya ay isang Diyos ng pag-ibig (1 Juan 4:16).

`Paano mo mauunawaan ang ideya ng Sampung Utos bilang pagpapahayag ng pag-ibig ng Diyos? Ano ang ibig sabihn nito? Paano nahahayag sa kanila ang pag-ibig ng Diyos?`