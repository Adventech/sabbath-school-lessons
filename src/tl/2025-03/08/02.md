---
title:  Sa Bundok ng Sinai
date:   17/08/2025
---

`Basahin ang Exodo 19:1–8. Ano ang ipinangako sa kanila ng Diyos dito, sa paanan ng Bundok ng Sinai?`

Pinangunahan ng Diyos ang mga Israelita sa Bundok ng Sinai, kung saan ibibigay Niya sa kanila ang Sampung Utos (ang Dekalogo). Ang Jebel Musa (may taas na 7,497 talampakan o 2,285 metro) sa Sinai Peninsula ay malamang na siyang lugar kung saan nakatagpo ni Moises ang Diyos ng maraming beses (halimbawa, Exodo 3:1, Exodo 19:2, Exodo 24:18), at, makaraan ang mga taon, nakatagpo dito ni Elias ang Diyos (1 Hari 19:8). Ito rin ang bundok kung saan tinawag ng Diyos si Moises upang pangunahan ang Israel palabas ng Ehipto (Exodo 3:1, 10). Sa parehong pagkakataon, ipinaalam ng Diyos kay Moises na sasambahin niya ang Diyos kasama ng pinalayang Israel, sa pareho ring lugar na ito, na siyang magiging tanda para kay Moises na ang Diyos ni Abraham, Isaac, at Jacob ay nangunguna sa kanila (Exodo 3:12).

Makaraan ang dalawang buwang paglalakbay, ang mga Israelita ay dumating sa Sinai (Exodo 19:1), kung saan sila ay mananatili ng halos isang taon (ihambing ang Exodo 19:1 sa Bilang 10:11, 12). Sa taong ito, maraming mga ibinigay na batas, tulad ng inilalahad sa Exodo 19–40, Leviticus 1–27, at Bilang 1:1–10:10. Ang pananatili ng Israel sa Bundok ng Sinai ang pang-gitnang bahagi ng salaysay na matatagpuan sa unang limang aklat ni Moises. Narito ang pundasyon ng kanilang pagiging piniling bayan ng Diyos, ang tanging bansang hindi nababalot ng paganismo at idolatriya.

Ang Diyos ang nagkusa at nagtatag ng tipan sa pagitan Niya at ng Israel. Sa kondisyon ng pagsunod ng mga tao at ng kanilang pagpapanatili ng relasyon sa Kanya, ipinangako ng Diyos na gagawin silang isang tanging yaman, isang kaharian ng mga pari, isang banal na bayan.

Ang maging isang banal na bayan ay nangangahulugang maging natatalaga sa Diyos at ipahayag ang Kanyang karakter sa iba, lalo na sa mga bansa sa palibot nila. Sila ay tinawag din upang gumanap bilang isang kaharian ng mga pari na mag-uugnay ng ibang mga tao sa Diyos, na aakayin sila sa Kanya at tuturuan sila ng Kanyang mga daan at mga kautusan. Sila ay magiging tanging kayamanan ng Diyos dahil nais Niya na maging kasangkapan Niya ang Israel upang liwanagan ang sanlibutan ng Kanyang kaalaman at karakter.

Ang tipang ito ang legal na pagtatatag ng isang relasyon sa pagitan ng Diyos at ng Kanyang bayan. Ang pangkalahatang pormula ng tipan, na may kaunting pagkakaiba sa ibang mga talata, ay: “Ako’y magiging Diyos nila, at sila’y magiging Aking bayan” (tingnan ang Exodo 6:7, Leviticus 26:12, Jeremias 24:7, Jeremias 31:33, Hebreo 8:10, Apocalipsis 21:3).

`Isipin ang pagiging “natatanging kayamanan” ng Diyos! Anong mga espesyal na pribilehiyo ang saklaw nito? Anong mga natatanging responsibilidad ang magkakaroon ka?`