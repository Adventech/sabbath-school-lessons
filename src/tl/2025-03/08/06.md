---
title:  Ang Kautusan Bilang Pangako ng Diyos sa Atin
date:   21/08/2025
---

`Basahin ang Roma 3:20–24. Bagaman napakaliwanag ng sinabi ni Pablo na hindi tayo maliligtas sa pamamagitan ng pagsunod sa Sampung Utos, paano ba dapat gumawa ang kautusan sa ating mga buhay?`

Ang kahulugan sa Hebreo ng terminong dabarim na ginamit sa sulat ni Moises upang ilarawan ang Sampung Utos (Exodo 34:28, Deuteronomio 4:13, Deuteronomio 10:4) ay hindi literal na nangangahulugang “mga kautusan,” kundi “mga salita.” Ang “salitang” ito, dabar (pang-isahan), ay maipapakahulugang isang “pangako.” Iyon ang dahilan kung bakit sa maraming mga lugar (1 Hari 8:56; 2 Cronica 1:9; Nehemias 5:12, 13; Deuteronomio 1:11; Deuteronomio 6:3; Deuteronomio 9:28; Josue 9:21; Josue 22:4; Josue 23:5), ang dabar ay isinalin sa anyo ng isang pangalan o pandiwa na naglalahad ng ideya ng pangako.

Nagbibigay si Ellen G. White ng isang pananaw tungkol sa gampanin ng Dekalogo: “Ang sampung utos. . . . ay sampung mga pangako.”—Ellen G. White Comments, The SDA Bible Commentary, vol. 1, p. 1105. Ang Dekalogo ay dapat unawain bilang mga pangako mula sa Diyos na papatnubay sa atin sa tamang daan upang Siya ay makagawa ng mga kahanga-hangang bagay para sa atin. Ngunit dapat nating sundin ang mga ito.

`Basahin ang Roma 10:4. Paano natin dapat maunawaan ang sinabi ni Pablo na si Cristo ang “kinauuwian” ng kautusan?`

Sinabi ni Pablo na si Jesu-Cristo ang telos ng kautusan, ngunit hindi sa kahulugan na pinawalang-bisa ni Cristo ang kautusan o inalis ito. Sa halip, ito ay nangangahulugang si Cristo ang mithiin at layunin ng kautusuan; hindi ito nangangahulugang ang Kanyang tumutubos na sakripisyo ay winakasan ang bisa at kawalang-hanggan nito.

Sa kabaligtaran, nagsasalita si Pablo tungkol sa kahalagahan ng kautusan, tungkol sa pagiging lehitimo nito, at tungkol sa nananatiling awtoridad nito (Roma 3:31, 1 Corinto 7:19, Galacia 5:6). Ang kahulugan ng salitang telos ay pangunahing may layunin at nakatuon sa layunin, hindi nakaugnay sa panahon. Si Cristo ang susi na magbubukas ng tunay na kahulugan at layunin ng kautusan ng Diyos. Kaya, hindi magiging tama na sabihin na pinawalang-bisa, pinalitan, o inalis ni Cristo ang kautusan. Si Cristo ang layunin ng kautusan, ang Isa na Siyang itinuturo nito.

`Paano tayo itinuturo ng kautusan kay Jesus? Iyon ay, ano ang ipinapakita ng kautusan sa atin tungkol sa ating mga sarili na tunay ngang magtuturo sa atin kay Jesus?`