---
title:  Tipan sa Sinai
date:   16/08/2025
---

### Basahin Para sa Pag-aaral sa Linggong Ito

Exodo 19:1–20:17, Apocalipsis 21:3, Deuteronomio 5:6–21, Santiago 1:23–25, Roma 3:20–24, Roma 10:4.

> <p>Talatang Sauluhin</p>
> “Iyong nakita ang Aking ginawa sa mga Ehipcio, at kung paanong dinala Ko kayo sa mga pakpak ng agila, at kayo’y inilapit Ko sa Akin. Kaya’t ngayon, kung tunay na inyong susundin ang Aking tinig at tutuparin ang Aking tipan, kayo ay magiging Aking sariling pag-aari na higit sa lahat ng bayan; sapagkat ang buong daigdig ay Akin. At kayo ay magiging isang kaharian ng mga pari at isang banal na bansa” (Exodo 19:4-6).

Saan dinala ng Diyos ang Israel pagkatapos na sila’y mapalaya Niya mula sa Ehipto? Sa Lupang Pangako—saan pa nga ba? Bagaman tama sa heograpiya, ang sagot na iyon ay mali sa teolohiya. Sinagot ito mismo ng Diyos: “Iyong nakita ang Aking ginawa sa mga Ehipcio, at kung paanong dinala Ko kayo sa mga pakpak ng agila, at kayo’y inilapit Ko sa Akin.” (Exodo 19:4). Kaya, ang biblikal-teolohikal na sagot sa tanong ay nagpapakita ng prayoridad at layunin ng Diyos: dinala sila ng Panginoon sa Kanya.

Kapag ang mga tao ay lumalayo sa Diyos, hinahanap Niya sila at tinatawag sila na bumalik sa Kanya. Ang pinakatumpak na modelo ng malalim na katotohanang ito ay sa Hardin ng Eden, nang si Adan at Eva ay nagkasala laban sa Diyos, sumuway sa Kanyang utos, at nagtago mula sa Kanya. Ang Diyos ang nagkusa at tumawag: “Nasaan kayo” (Genesis 3:9). Palagi Siyang gumagawa ng unang hakbang. Malinaw itong sinabi ni Jesus: “Lumapit kayo sa Akin, kayong lahat na nanlulupaypay at lubhang nabibigatan at kayo’y bibigyan Ko ng kapahingahan. Pasanin ninyo ang Aking pamatok, at matuto kayo sa Akin; sapagkat Ako’y maamo at may mapagpakumbabang puso at makakatagpo kayo ng kapahingahan para sa inyong kaluluwa” (Mateo 11:28, 29).

Nananawagan ang Diyos sa ating lahat; ang ating walang hanggang kahahantungan ay nakasalalay sa ating tugon.

_*Pag-aralan ang liksyon sa linggong ito bilang paghahanda sa Sabbath, Agosto 23._