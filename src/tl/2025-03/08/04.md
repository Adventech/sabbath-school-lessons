---
title:  Ang Kaloob na Dekalogo (Sampung Utos)
date:   19/08/2025
---

`Basahin ang Exodo 20:1–17. Ano ang mga prinsipyo ng Dekalogo, at paano ito isinaayos?`

Pansinin na ang Dekalogo ay hindi nagsisimula sa mga utos kundi sa mabiyayang paggawa ng Diyos para sa Kanyang bayan:

“Ako ang Panginoon mong Diyos na naglabas sa iyo sa lupain ng Ehipto, mula sa bahay ng pagkaalipin” (Exodo 20:2). Unang ipinakita ng Panginoon ang Kanyang biyaya sa pagbibigay ng kalayaan at kaligtasan sa Israel, at saka lamang Niya inihayag ang Kanyang kalooban. Ang mga utos na ito ay dapat ingatan na may pag-ibig at pasasalamat sa kung ano ang ginawa ng Diyos para sa kanila.

Ang susing buod na salita ng Diyos para sa Dekalogo ay “pag-ibig” (Roma 13:10). Ang pinakadakilang utos ay ang kautusan ng pag-ibig, na ipinahayag sa dalawang kaparaanan: pag-ibig sa Diyos (Deuteronomio 6:5) at pag-ibig sa ating kapwa (Leviticus 19:18).

Sa unang apat na utos, ipinaliwanag ng Dekalogo kung ano ang ibig sabihin ng ibigin ang Diyos; sa sumusunod na anim na utos, ipinapaliwanag ng kautusan kung ano ang ibig sabihin na ibigin ang iyong kapwa. Nagsisimula ang Dekalogo sa paggalang sa Diyos ng higit sa lahat (patayong pag-ibig) at nagpapatuloy sa paggalang sa iba(pahalang na pag-ibig):

Pagpaparangal at paggalang sa Diyos sa pamamagitan ng pagbibigay sa Kanya ng una at ng pinakamataas na lugar sa bawat sitwasyon ng ating buhay (ang unang utos);

Pagpaparangal at pag-iingat ng kakaibang posisyon ng Diyos at hindi Siya papalitan ng isang diyus-diyosan ng kahit anong anyo, maging pisikal, simbolikal, o espirituwal. Ang ating pinakadalisay na pagmamahal ay nauukol sa Panginoon (ang pangalawang utos);

Paggalang sa pangalan ng Diyos—ang Kanyang reputasyon at karakter (ang pangatlong utos);

Pagpaparangal sa Kanyang araw ng pamamahinga at pagsamba—ang Sabbath (ang pang-apat na utos);

Paggalang sa mga magulang (ang pang-limang utos);

Paggalang sa buhay (ang pang-anim na utos);

Paggalang sa pag-aasawa (ang pang-pitong utos);

Paggalang sa pag-aari ng mga tao (ang pang-anim na utos);

Paggalang sa reputasyon ng iba (ang pang-siyam na utos);

Paggalang sa sarili upang walang makasariling pagnanasa na sisira sa ating karakter (ang pang-sampung utos).

Tulad ng sinabi mismo ni Jesus: “Kung Ako’y inyong iniibig ay tutuparin ninyo ang Aking mga utos” (Juan 14:15; tingnan din ang 1 Juan 4:20, 21). Kaya, ang tunay na pagsunod ay ang pagpapahayag ng pag-ibig at pasasalamat kay Jesus, isang pag-ibig na pinakamalinaw na naipapakita sa kung paano natin tratuhin ang ating mga kapwa.