---
title:  Karagdagang Kaisipan
date:   22/08/2025
---

Basahin ang sulat ni Ellen G. White, “The Law Given to Israel,” pp. 303–310, at “Satan’s Enmity Against the Law,” pp. 331–342, sa Patriarchs and Prophets.

“Nilayon ng Diyos na gawin ang okasyon ng pagsasabi ng Kanyang kautusan na isang tagpo ng kakila-kilabot na kadakilaan, alinsunod sa mataas na karakter nito. Dapat maitanim sa mga tao na ang lahat ng mga bagay na may kaugnayan sa mga paglilingkod sa Diyos ay dapat ituring na may pinakadakilang paggalang.”—Ellen G. White, Patriarch and Prophets, p. 303.

Ang prinsipyong ito ng paggalang ay may bisa ngayon. Ito’y nagmumula sa pagkaunawa ng kadakilaan, kataasan, at kamahalan ng Diyos. Ang pagkakita ng kaluwalhatian ng Diyos ay lumulikha ng pasasalamat sa ating mga puso at ibinababa ang ating pagmamataas. Habang mas malapit nating nakikita ang kabanalan ng Diyos, lalo nating makikita ang mga pagkukulang sa ating mga buhay, na aakay sa atin na lalo pang mauhaw para sa Kanyang bumabagong Presensya at magnais na higit na maging katulad Niya.

At, gayundin, sa pagkaalam kung ano tayo na kabaligtaran sa Kanya at sa Kanyang banal na kautusan ay gagawin tayong lubusang nakadepende sa pamalit na kamatayan ni Cristo para sa atin.

Kasabay nito, ginawang malinaw ni Jesus na, kung mapagpakumbaba nating tatanggapin ang Diyos bilang ating Panginoon at Hari, ang Kanyang mga utos ay hindi mahirap sundin (Mateo 11:28–30). Ginawang malinaw ni Cristo na ang banal na kautusan ay may namamalaging bisa (Mateo 5:17–20). Kapag iniingatan natin ang kautusan ng Diyos dahil sa pag-ibig at pasasalamat sa Kanya dahil sa kaligtasang walang bayad Niyang ibinigay sa atin, makakaranas tayo ng ganap na nagliligtas na relasyon sa Kanya. Samantalang tinatamasa ang mga dakilang pakinabang ng pagtupad sa kautusan (kung tutuusin, tingnan ang sakit at paghihirap na dinala ng paglabag dito), matatamasa rin natin ang katiyakan na malamang ang ating kaligtasan ay matatagpuan kay Jesus, hindi sa ating pagsunod sa kautusan.

**Mga Tanong Para sa Talakayan:**

`Ang paghahanda sa pagtanggap ng kautusan ay tumulong sa mga tao na maunawaan ang pagkadama ng paggalang na kailangan nila. Ngayon, sa ating iglesya at buhay sa iglesya, saan may katulad na pakiramdam ng paggalang at pagpipitagan sa harap ng Diyos? O unti-unti na ba nating naiwawala ito?`

`Pag-isipang mabuti ang pormula ng tipang ito: “Ako’y magiging Diyos nila, at sila’y magiging Aking bayan.” Ano ang ibig sabihin nito sa atin ngayon, at paano ito maihahayag kapwa bilang indibiduwal at bilang isang kalipunan ng mga tao?`

`Pinapalakas tayo ng Diyos na gawin ang anumang bagay na iniuutos Niyang gawin natin. Sinasabi ni Ellen G. Whtie na “lahat ng Kanyang mga pag-uutos ay nagpapalakas.”—Christ’s Object Lessons, p. 333. Paanong ang pangako, ang dabar na ito, ay isasagawa ng isang tao?`

`Paano tayo tutugon sa pangkaraniwang pangangatwiran na ating naririnig, na pagkatapos ng krus, ang kautusan ay inalis na?  Sa maraming pagkakataon, ano talaga ang kanilang sinasabi na inalis na?`