---
title:  Iba’t-ibang Papel ng Kautusan ng Diyos
date:   20/08/2025
---

Ipinapahayag ng kautusan ng Diyos ang karakter ng Diyos, kung sino Siya. Kung paanong ang Diyos ay banal, matuwid, at mabuti, gayundin ang Kanyang kautusan. Kinumpirma ni Pablo: “Kaya ang kautusan ay banal, at ang utos ay banal, at matuwid, at mabuti” (Roma 7:12).

Sa Biblia, ang kautusan ng Diys ay nakikita sa isang pinaka-positibong liwanag (Mateo 5:17, 18; Juan 14:15; 1 Corinto 7:19). Ang isang tao’y maaaring makalikha ng tula sa kautusan (tulad ng Awit 119), umawit tungkol sa kautusan (Awit 19), at pagbulayan ito araw at gabi (Awit 1:2, Josue 1:8). Tumutulong ang kautusan upang maingatan ang isang tao mula sa masama at magbigay ng karunungan, pagkaunawa, kalusugan, kasaganaan, at kapayapaan (Deuteronomio 4:1–6, Kawikaan 2–3).

Ang kautusan ng Diyos ay tulad ng isang bakod na lumilikha ng isang malaking espasyo para sa buhay at nagbababala na, sa kabila ng bakod ay may panganib, mga problema, mga komplikasyon, at maging kamatayan ay naghihintay (Genesis 2:16, 17; Santiago 2:12).

Ang kautusan ay isa ring karatula na nagtuturo kay Jesus na nagpapatawad ng ating mga kasalanan at bumabago ng ating mga buhay (2 Corinto 5:17, 1 Juan 1:7–9). Sa paraang ito, inaakay tayo nito bilang isang paidagogos, tagapangalaga/tagapagbantay, kay Cristo (Galacia 3:24).

`Basahin ang Santiago 1:23–25. Ano ang kanyang sinasabi, at paanong ang mga salitang ito ay makakatulong sa atin na maunawaan kung ano ang papel at kahalagahan ng kautusan, bagaman ito ay hindi makapagliligtas sa atin?`

Ang isang salamin ay nagpapakita ng iyong kapintasan, oo. Ngunit walang anuman sa salamin na makagagamot sa kanila. Ang salamin ay nagtuturo sa mga problema ngunit walang iniaalok na solusyon sa mga problema. Gayundin ang kautusan ng Diyos. Ang pagsisikap na maging ganap sa harap ng Diyos sa pamamagitan ng pagsunod sa kautusan ay katulad ng pagtitig sa salamin na umaasang, pag lumaon, ay aaalisin ng salamin ang iyong mga kapintasan.

Dahil ang kaligtasan ay sa pamamagitan ng pananampalataya at hindi sa pamamagitan ng mga gawa—kasama ang mga gawa ng kautusan—ang ibang mga Kristiyano ay nagsasabing inalis na ang kautusan, at hindi na natin ito dapat sundin. Siyempre, yamang ang kautusan mismo ang nagpapakilala ng kasalanan—“Hindi ko sana nakilala ang kasalanan, kung hindi sa pamamagitan ng kautusan” (Roma 7:7)—ang pag-aangking ito ay isang ganap na maling pagkaunawa ng relasyon ng kautusan sa ebanghelyo. Ang pag-iral ng kautusan ay tiyak na dahilan kung bakit kailangan natin ang ebanghelyo.

`Gaano ka katagumpay sa iyong pagsisikap na sundin ang kautusan ng Diyos? Sapat ba upang ibase ang iyong kaligtasan dito? Kung hindi, bakit kailangan mo ang ebanghelyo?`