---
title:  Paghihiganti
date:   28/08/2025
---

> <p></p>
> “Mga minamahal, huwag ninyong ipaghiganti ang inyong sarili, kundi ipaubaya iyon sa galit ng Diyos; sapagkat nasusulat, ‘Akin ang paghihiganti; Ako ang gaganti, sabi ng Panginoon.’ ” (Roma 12:19; tingnan din ang Deuteronomio 32:35).

`Anong pangako at utos ang matatagpuan sa mga talatang ito, at paano malapit na magkakaugnay ang mga ito?`

Hanggang sa magdala ang Panginoon ng kahatulan na wala sa ngayon, katungkulan ng mga hukom sa sinaunang Israel na ipatupad ang batas at alamin ang makatuwirang kaparusahan kapag may masama o kapinsalaan na nangyari. Ngunit kailangan muna nila ang mga katibayan. Ang problema ay ang mga tagapagturo ng kautusan sa panahon ni Cristo ay iniaangkop ang kautusang ito sa paraang nagbubukas ng pintuan para sa personal na paghihiganti. Sa paggawa nito, ang prinsipyo ay ginagamit ng hindi ayon sa konteksto nito, at ang pangunahing layunin ay hindi nagagawa. Bunga nito, kanilang ipinagtatanggol ang tunay na ipinagbabawal ng kautusan.

`Basahin ang Mateo 6:4, 6; Mateo 16:27; Lucas 6:23; at 2 Timoteo 4:8. Ano ang sinasabi ng mga talatang ito tungkol sa kung paano itinuring ni Jesus ang mga prinsipyo ng gantimpala at kaparusahan?`

Hindi laban si Jesus sa prinsipyo ng gantimpala at kaparusahan. Ang katarungan ay isang bagay ng prinsipyo; ito ay isang mahalagang bahagi ng buhay. Gayunpaman, walang sinuman ang dapat kumuha ng papel bilang hukom, tagahatol, at “tagapagpatupad ng hatol” sa ganang kanyang sarili. Gaano kadali para sa atin na baluktutin ang katarungan! Hindi natin dapat gantihan ang masama. Kung ang ilang kasamaan ay dapat pagtuunan ng pansin, dapat itong isagawa ng makatuwirang korte; gawain ito ng mga hukom.

Sa kontekstong ito sinasabi ni Jesus sa atin na maging sakdal tulad ng ating “Ama sa langit na sakdal.” Paano tayo magiging sakdal tulad mismo ng Diyos? Hindi makasariling pag-ibig ang nangingibabaw na katangian ng Diyos. Tinuturuan Niya ang Kanyang mga tagasunod kung paano mahalin ang kanilang mga kaaway at ipanalangin ang mga umuusig sa kanila. Ang tunay na kasakdalan ay ang magmahal, maging mapagpatawad at maging maawain (Lucas 6:36), kahit sa mga hindi karapat-dapat dito. Ang prinsipyong ito, at ang mga gawang nag-aakay dito, ang siyang kahulugan ng pagpapakita ng karakter ng Diyos.

`Ano ang mga paraan kung saan, araw-araw, ay matututo tayong magmahal sa paraang ipinag-uutos sa atin? Bakit laging kasama dito ang pagkamatay sa sarili?`