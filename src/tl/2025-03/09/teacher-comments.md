---
title:  Komento ng Guro
date:   29/08/2025
---

### Unang Bahagi: Pangkalahatang-ideya

**Susing Talata:** Exodo 20:22-24

**Pokus ng Pag-aaral:**  Exodo 20:21-23:23

**Panimula**

Bilang karagdagan sa kautusang moral na kilala rin bilang ang Dekalogo, o Sampung Pangako ng Diyos, na tradisyonal na tinatawag na ang Sampung Utos, ay ibinigay din ng Diyos kay Moises ang mishpatim—sa literal ay mga kahatulan—isinalin din bilang mga ordinansa, mga batas, mga kautusan, o mga panuntunan. Ang mga utos na ito ay praktikal na inilapat ang mga prinsipyo ng Dekalogo sa pang-araw-araw na pamumuhay ng mga Israelita. Ang seksyong ito ng mga batas, na isinulat ni Moises sa isang balumbon, ay tinawag na “ang Aklat ng Tipan” (Exodo 24:7), at ang “Pamantayan ng Tipan” na ito ay pinalawak sa Exodo 20:22-23:19. Sumusunod ay ang maikling sermon ng Diyos kung paano, at sa anong mga kondisyon, Kanyang pangungunahan ang Kanyang bayan patungo sa Lupang Pangako (Exodo 23:20-33).

Pinalawak at ipinaliwanag ng Diyos ang Sampung Pangako o ang Sampung Salita sa Kanyang bayan sa Patakaran ng Tipan. Ang pagpapalawak na ito ng mga tiyak na mga utos ay tuwirang matutukoy sa mga sumusunod na parirala:

1. Ang unang pangako tungkol sa kakaiba at nabubuhay na Diyos ay nasa Exodo 20:23a at Exodo 23:13.
2. Ang ikalawang pangako tungkol sa tunay na pagsamba at pagtanggi sa mga idolo ay nasa Exodo 20:23b, Exodo 22:20, at Exodo 23:24, 32b, 33
3. Ang ikatlong pangako tungkol sa paggalang sa Diyos at kung ano ang Kanyang kinakatawanan ay nasa Exodo 22:28a.
4. Ang ikaapat na pangako tungkol sa Sabbath na kapahingahan ay nasa Exodo 23:10-12.
5. Ang ikalimang pangako tungkol sa pagrespeto sa mga magulang ay nasa Exodo 21:15, 17.
6. Ang ika-anim na pangako tungkol sa pagrespeto sa buhay ay nasa Exodo 21:12-14, 23, 29.
7. Ang ikapitong pangako tungkol sa pagrespeto sa pag-aasawa ay nasa Exodo 22:16, 17.
8. Ang ikawalong pangako tungkol sa pagrespeto sa pag-aari ay nasa Exodo 22:1-4.
9. Ang ikasiyam na pangako tungkol sa pagrespeto sa reputasyon ng mga tao at ng katotohanan ay nasa Exodo 22:11 at Exodo 23:1-9.
10. Ang ikasampung pangako tungkol sa pagrespeto sa sarili sa pamamagitan ng pagiging malinis sa kaisipan at ng hindi pag-iimbot ay nakalatag sa buong Patakaran ng Tipan.
11. Ang mga tiyak na kautusang ito (casuistict o apodictic) ay sumasalamin sa Dekalogo sa mas malawak na kahulugan; halimbawa, lahat ng mga atas tungkol sa pinsala o kasiraan ay nagtuturo sa ika-anim na pangako at regulasyon tungkol sa pagnanakaw na nasa ikawalong pangako. Ang layunin ng mga “kahatulang” ito ay upang matulungan ang mga mananampalataya na maging mga lalaki at babaeng may integridad.

### Ikalawang Bahagi: Komentaryo

Ang Exodo 19-24 ay tumatalakay sa pagtatatag (Exodo 19:3-8) at pagpapanibago, o pagpapatibay, ng tipan ng Diyos sa Kanyang bayan sa isang solemneng seremonya kabilang ang pagwiwisik ng dugo, na nagpapahayag ng pagtatatak ng tipang iyon (Exodo 24:3-8). Sa pagitan, tulad ng dalawang tayuan ng aklat, ay ipinakikita ang mga prinsipyong pundasyon ng karakter ng Diyos na may kaugnayan sa sangkatauhan. Ang pangsansinukob at walang hanggang kaugaliang ito, na walang pangkultura at temporal na limitasyon, ay ipinahayag sa mga kautusang moral, ang Dekalogo o ang Sampung Pangako (Exodo 20:1-17), at pagkaraan ay ipinaliwanag na may maraming detalye sa Patakaran ng Tipan (Exodo 20:22-23:33). Ang aplikasyon at nasasaklaw ng Dekalogo sa anyo ng Patakaran ng Tipan, sa mga praktikal na kadahilanan, ay maaaring balangkasin sa sumusunod sa paraan:

**Ang Prologo (Exodo 20:22-21:1)**

1. Mga bagay na may kinalaman sa mga Aliping Hebreo (Exodo 21:2-11).
2. Mga bagay na may kinalaman sa mga Parusang Kamatayan (Exodo 21:12-17).
3. Mga bagay na may kinalaman sa Personal na Kapinsalaan (Exodo 21:18-32).
4. Mga bagay na may kinalaman sa Pagkasira ng Pag-aari, Proteksyon, at Pagnanakaw (Exodo 21:33-22:15).
5. Mga bagay na may kinalaman sa Buhay sa Lipunan (Exodo 22:16-31).
6. Mga bagay na may kinalaman sa Katarungan at Kapwa (Exodo 23:1-9).
7. Mga Batas na kaugnay sa mga Banal na Panahon (Exodo 23:10-19).

**Ang Epilogo (Exodo 23:20-33)**

Ang mga prinsipyo sa kabila ng mga regulasyon ng Patakaran ng Tipang ito ay maaaring maiangkop kahit ngayon; gayunpaman, dapat natin itong gawin nang wala ang mga ipinapatupad na kaparusahan na nakasama sa mga ito, dahil ang mga ito ay ibinigay para, at limitado, sa teokratikong sistema ng Israel. Ang teokrasya ay nagtapos, kasama ng mga batas sa paghahandog, sa kamatayan ni Jesus sa krus (Dan. 9:25-27, Mateo 27:51, Colosas 2:14) at sa pagbato sa deakonong si Esteban, noong 34 A. D. (Gawa 7:54-60). Ang kamatayan ni Esteban ay tanda ng pagtatapos ng 70-sanlinggong propesiya sa Daniel 9:24-27, na tinupad ang kapanahunan ng mga Judio at tanda ng pagsisimula ng pangangaral ng Ebanghelyo sa buong sanlibutan, kapwa sa Judio at sa Hentil (Mateo 28:18-20, Gawa 1:8).

**“Sa lahat ng Dakong Aking Paparangalan ang Aking Pangalan” (Exodo 20:24)**

Sa prologo ng Sampung Utos, na nagtatakda ng tono ng kung ano ang susunod, ipinahayag ng Diyos: “Nakipag-usap Ako sa inyo mula sa langit [tumutukoy sa kagaganap pa lamang na maluwalhati, sinalita, at pampublikong pagpapahayag ng Sampung Pangako; tingnan ang Exodo 21:1; Deuteronomio 5:24] . . . . sa lahat ng dako kung saan Aking itatala [Hebreo: zakar “aalalahanin”] ang Aking pangalan Ako’y lalapit sa inyo, at pagpapalain Ko kayo” (Exodo 20:22-24). Ang makaapat na ulit na pagdidiing ito sa banal na “Ako,” tungkol sa ginawa ng Diyos, at ang Kanyang gagawin, ay mahalaga. Ang anyo gramatika na “Aking ipapaala-ala ang Aking pangalan” (Exodo 20:24) ay naglalagay sa Panginoon bilang paksa nito tangi lamang sa talatang ito. Ang Panginoon mismo ay nagnanais na tiyakin sa Kanyang bayan na Siya’y sasa kanila. Ipinangako ng Diyos na Siya’y sasa kanila sa mga lugar kung saan Kanyang itinatag ang Kanyang pangalan at ito ay pinarangalan; doon sila ay Kanyang pagpapalain.

Kasama din sa mga lokasyong ito ang mga pansamantalang lugar, at lalo na pagkaraan, ang templo sa Jerusalem, kung saan Siya’y sasambahin ng tunay. Ang pangungusap ay nagpapahiwatig na ang mga tao ay nararapat tumugon ng tama at luminang ng isang relasyon sa Kanya. Hindi awtomatiko ang Kanyang presensya at pagpapala. Siya’y nasa sa lugar kung saan ang Kanyang pangalan ay aalalahanin. Iniuugnay tayo nito sa pahayag ng Diyos ng Kanyang pangalan kay Moises at, sa pamamagitan niya, sa mga Israelita na sa pamamagitan nila ay dapat “maalaala mula sa lahat ng salin ng mga lahi” (Exodo 3:15). Kaya, sa teolohikal na sentro ng mga batas sa altar ng Exodo 20:24-26, ang presensya at mga pagpapala ng Diyos ay binigyang-diin. Ipinakita ng Diyos na Siya ay nasa gitna ng Ehipto, bagaman hindi Siya kinilalang gayon ng mga Ehipcio (Exodo 8:22). Ngunit ngayon Kanyang ipinahayag na Siya ay sasa gitna ng Israel.

**Ang Panggitnang Talata ng Exodo**

Sang-ayon sa Masoretic marginal comments sa Hebreo, ang panggitnang talata ng aklat ng Exodo ay Exodo 22:27. Ang talatang ito ay nakatuon sa isa sa mga pangunahing katangian ng Panginoon, tinatawag na biyaya ng Diyos, na walang bayad Niyang ipinagkakaloob at ipinapaliwanag bilang pabor na hindi karapat-dapat na ini-aalok sa sangkatauhan. Ang konteksto ay nagsasalita tungkol sa pangangalaga ng Diyos sa mga mahihirap, at ang dahilan ay ibinigay: “Sapagkat Ako’y mapagbiyaya.” Pansinin na ito lamang ang tanging katangian ng Panginoon sa buong Kasulatan na nakalapat sa pormulang “Ako” ng pagpapakilala sa sarili. Ito ay kung Ano Siya: ang Panginoon ay mapagbiyaya. Ang kinakailangang katotohanan tungkol sa Diyos ay binanggit ng apat na beses sa Exodo: dalawang beses bilang pang-uri (Exodo 22:27, Exodo 34:6), dalawang beses sa anyo ng pandiwa (Exodo 33:19). Ang bayan ng Diyos ay dapat mapagbiyaya tulad ng Diyos na mapagbiyaya, walang pagkamakasariling tumutulong sa mga nangangailangan.

**Ang Batas ng Paghihiganti (Exodo 21:23-25)**

Ang tinatawag na lex taliones (ang batas ng paghihiganti) ay madalas na hindi nauunawaan at ginagamit upang balewalain ang karakter ng Diyos at ang mga turo ng Lumang Tipan sa pagsisikap na “patunayan” na ang Diyos ng Lumang Tipan ay isang mapaghiganting Diyos. Ang kaisipang ito ay malayo mula sa katotohanan at pagkaunawa ng kahulugan at intensyon ng batas na ito. Ang layunin ay upang limitahan ang personal na paghihignati, kung gayon ay mahahadlangan ang isa o ang pamilya na ilagay ang katarungan sa kanilang mga kamay. Ito ay makataong batas na ang layunin ay ang pakikitungo ng mga hukom sa iba’t ibang mga kaso kapag nangyari ang mga pinsala o kasiraan. Ang batas upang tiyakin ang paglalapat ng kaukulang (hindi labis) kabayaran. Ang pinansyal na pagbabayad ay pangunahing nasa likod ng mga regulasyong ito (tingnan, halimbawa, Exodo 21:19, 22, 30, 32, 34-36) o nag-aalok ng kalayaan mula sa pagkaalipin (Exodo 21:26, 27), upang ang komunidad ng mga Israelita ay maprotektahan at masansala ang kasamaan.

**Ang Pagsakop ng Canaan**

Tiniyak ng Diyos sa mga Israelita na kung paanong Siya ay nakipaglaban para sa kanila sa karanasan sa Dagat na Pula (Exodo 14:13, 14, 26-31), gagawin Niya itong muli kapag pumasok sila sa Lupang Pangako. Siya mismo ang mangunguna sa kanila at lulupigin ang kanilang mga kaaway (Exodo 23:20-31). Ang banal na “Ako” ay makikita ng 13 beses sa salin ng NIV sa talatang ito, kung saan ipinahayag ng Diyos kung ano ang Kanyang gagawin para sa Israel, upang magawa nilang manahin ang bagong teritoryo: (1) “Aking isinusugo ang isang anghel sa unahan mo” (Exodo 23:22); (2) “Magiging kaaway Ako ng iyong mga kaaway” (Exodo 23:22a); (3) “(Ako’y . . . kalaban ng iyong mga kalaban” (Exodo 23:22b). (4) “Aking lilipulin sila” (Exodo 23:23); (5) “Aalisin Ko ang sakit sa gitna ninyo” (Exodo 23:25); (6) “Aking lulubusin ang bilang ng iyong mga araw” (Exodo 23:26); (7) “Aking susuguin ang sindak sa unahan mo” (Exodo 23:27a); (8) “Lilituhin Ko ang buong bayan na iyong paroroonan” (Exodo 23:27b); (9) “Aking patatalikurin sa iyo ang lahat ng iyong mga kaaway” (Exodo 23:27c); (10) “Aking susuguin as unahan mo ang mga putakti” (Exodo 23:28); (11) “Unti-unti Ko silang palalayasin sa harapan mo” (Exodo 23:30); (11) “Aking ilalagay ang iyong mga hangganan” (Exodo 23:31a); at (13) “Aking ibibigay sa iyong kamay ang mga nananahan sa lupain” (Exodo 23:31b).

Maliwanag ding sinabi ng Diyos kung ano ang dapat gawin ng Kanyang bayan bilang tugon upang kanilang maranasan ang banal na pagpapalang ito sa kabuuan nito. (1) “ Pansinin” at “makinig” (Exodo 23:21) sa aking Anghel (Ito ang Anghel ng Panginoon, ang Sugo bago magkatawang-tao, si Jesu-Cristo, tingnan ang Genesis 16:7; Exodo 3:2, 4, 7; Exodo 14:19); (2) “Huwag kayong maghimagsik sa Kanya” (Exodo 23:21); (3) “Huwag kayong yuyukod sa kanilang mga diyos, o maglilingkod man sa mga iyon, o gagawa man ng ayon sa kanilang mga gawa” (Exodo 23:24); (4) “Iyong wawasakin at iyong dudurugin ang kanilang mga haligi” (Exodo 23:24); (5) “Huwag makikipagtipan sa kanila, ni sa kanilang mga diyus-diyosan” (Exodo 23:32); (6) “Sila’y hindi dapat manirahan sa iyong lupain” dahil “aakayin ka nilang magkasala laban sa Akin” dahil ang kanilang pagsamba sa mga diyos-diyosan ay “tiyak na magiging bitag sa iyo” (Exodo 23:33).

Kaya nga, mariin silang binabalaan ng Panginoon na huwag pumasok sa relasyon ng pakikipagtipan sa mga karatig na bansa o sumunod sa kanilang mga maka-diyos-diyosang gawain ng pagsamba sa kanilang mga diyos. Ang gayong mga relasyon at gawain ay maghihiwalay sa Israel mula sa kanilang relasyon sa buhay na Diyos, ang kanilang Manlalalang at Manunubos, na magiging dahilan ng kanilang pagkasira.

### Ikatlong Bahagi: Aplikasyon sa Buhay

1. Ang orihinal na plano ng Diyos ay, sa tunog ng sungay ng tupa, ang Kanyang bayan ay “aakyat sa bundok” (Exodo 19:13). Ano ang tunay na nangyari at bakit hindi naranasan ng mga Israelita ang dakilang imbitasyong ito na inialok sa kanila ng Diyos (pag-usapan sa klase ang mga talatang tulad ng Exodo 19:16b; Exodo 20:19; at Deuteronomio 5:5, 25)?
2. Base sa kuwento (Exodo 19), ang mga Israelita ay natakot nang magsalita ng tuwiran sa kanila ang Diyos. Ano ang pagkakaiba sa pagitan ng isang tamang pagkatakot at isang maling pagkatakot (Exodo 20:19-221)? Ano ang ibig sabihin ng turo ng Biblia na “matakot sa Diyos”?
3. Bakit mahalaga na ang ating paitaas na relasyon sa Panginoon ay dapat palaging maisalin sa pahalang na bahagi ng ating gawain at pangangalaga sa mga taong nangangailangan ng ating tulong at respeto?