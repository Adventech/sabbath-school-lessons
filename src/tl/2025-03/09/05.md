---
title:  Mata sa Mata
date:   27/08/2025
---

`Basahin ang Mateo 5:38–48. Paano ipinapaliwanag ni Jesus ang kahulugan ng batas ukol sa pagganti? Paano natin isasabuhay ito ngayon?`

Sa Sermon sa Bundok, bumanggit si Jesus ng mga talata mula sa Lumang Tipan, mga talatang tiyak na pamilyar ang mga tao. Gayunpaman, nagsasalita Siya laban sa pangkasalukuyang mga rabbinical na interpretasyon, na sa maraming siglo ay lumayo mula sa orihinal na layunin ng mga kautusang ito. Iyon ay, hindi lamang ikinubli ng mga tradisyon ng tao ang layunin ng Salita ng Diyos kundi, sa ilang mga pagkakataon (pag-isipan ang mga regulasyon ng Sabbath at kung ano ang kanilang ginawa sa kautusan ng Sabbath) ay binaluktot ang layunin at mga kahulugan ng mga ito. Sa pamamagitan ng Kanyang mga salita, ibinabalik ni Jesus ang mga orihinal na kahulugan ng mga kautusang ito.

Sa Bundok ng Mapapalad, sa pagtuturo sa Kanyang mga tagapakinig pabalik sa orihinal na layunin at kahulugan ng talata, sinisikap ni Jesus na ituwid ang ilan sa mga maling interpretasyong ito.

Ang talata mula sa Exodo 21:24 na nagsasabi tungkol sa “mata sa mata, ngipin sa ngipin” ay sinipi sa Mateo 5:38 (“Narinig ninyo. . . . ngunit sinasabi Ko sa inyo”) at tumutukoy sa lex talionis, ang tinatawag na batas sa paghihiganti. Ang talatang ito ay ginamit din sa ibang mga lugar sa Biblia (Levitico 24:20, Deuteronomio 19:21).

Ang orihinal na intensyon ng kautusang ito ay ginawa laban sa personal na pagganti. Ito ay upang patigilin ang mga pag-aaway, o pagganti na wala munang pagsisiyasat. Ang pinsala ay dapat suriin ng mga hukom, at pagkatapos ang nararapat na salaping kabayaran ay mailalatag at babayaran. Ang gawaing ito ay ginagawa upang pigilan ang mga tao na “ilagay ang batas sa kanilang mga kamay.” Dapat isagawa ang kahatulan, ngunit dapat itong gawin sang-ayon sa kautusan ng Diyos.

Si Jesu-Cristo, na nagbigay ng mga panlipunang batas na ito kay Moises, ay nakakaalam ng layunin ng kautusang ito; kaya, maiaangkop Niya ito sa isang makatuwirang paraan, sang-ayon sa orihinal na layunin nito. Ang motibo sa likod nito ay ang magdala ng katarungan at pagkakasundo, at magpanumbalik ng kapayapaan.

Ang isa ay maaaring mangatuwriran na, sa isang banda, ang katarungan ay nagpapahiwatig ng paghihiganti. Ang angkop na aplikasyon ng mga batas na ito ay tila isang pagsisikap na makasumpong ng balanse sa pagitan ng mga kaisipan ng kahatulan at paghihiganti.

`Paanong ang pagkatanto na sa isang araw ang katarungan ay darating ay tumutulong sa iyo na harapin ang lahat ng kawalang katarungan na nakikita natin sa mundo ngayon?`