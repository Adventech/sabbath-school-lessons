---
title:  Marami Pang Mga Batas
date:   25/08/2025
---

Sa habag ng Diyos, tinuruan Niya ang mga hukom kung paano makitungo sa mga tao sa iba’t ibang sitwasyon tungkol sa mga karapatan ng pagmamay-ari. Ang ilang mga pag-aaral ng kaso ay binanggit, na nagpapahiwatig kung ano ang gagawin kung ang isang toro ay umatake sa toro ng kapit-bahay, kung ninakaw ng mga tao ang isang alagang hayop at ipinagbili ito, kung ang mga hayop ay manginain sa bukid o ubasan ng ibang may-ari, kung ang isang bagay na hiniram ng isang tao ay ninakaw sa kanya, o kung ang isang inupahang hayop ay napinsala o namatay (Exodo 21:33–22:15).

`Basahin ang Exodo 22:16–23:9. Anong mga isyu ang tinatalakay sa mga batas na ito at paano?`

Kasama sa mga batas ng Diyos ang iba’t ibang uri ng usapin. Ang mga ito ay tiyak na mga regulasyon laban sa pambababa at panghihiya ng mga tao. Hindi Niya nais ang anumang uri ng pananamantala. Sa Kanyang kahabagan, itinutuwid ng Diyos ang mga masamang pag-uugali ng puso ng tao at pinipigil ang mga likas na hilig ng mga tao. Dapat mapanatiling ligtas ang lipunan, maalis ang kasamaan, at malinang ang mabuting relasyon sa kapwa-tao. Katarungan at pag-ibig ang dapat maghari sa lahat ng mga pagkilos.

`Basahin ang Exodo 23:10–19. Anong importanteng mga usapin ang tinatalakay dito?`

Ang Sabbath at mga pista ay tungkol sa pagsamba at mga paala-ala tungkol sa mga mahalagang pangyayari sa kasaysayan ng kaligtasan. Maingat na ipinapatupad ang pagsamba dahil ito ang teolohikal na basehan sa lahat ng ibang mga gawain. Ang Sabbath ay itinatag sa Paglalang (Genesis 2:2, 3; Exodo 20:8–11), kaugnay sa pagkaligtas at pagkatubos ng Israel (Deuteronomio 5:12–15), at, sa isang makapangyarihang paraan, tumuturo sa pagsamba sa Diyos bilang ating Manlalalang, Manunubos, at Panginoon (Marcos 2:27, 28).

Samantala, mayroong tatlong mahahalagang pista na kailangang ipagdiwang ng Israel sa bawat taon: (1) ang Paskuwa o ang Pista ng Tinapay na Walang Lebadura sa tagsibol (kadalasan ay sa kalagitnaan ng Marso hanggang kalagitnaan ng Abril); (2) Ang Pentecoste o ang Pista ng Pag-aani (o ang Pista ng mga Linggo) pitong lingo makaraan ang nauang pista, kaya nagsisimula matapos ang 50 araw; at (3) ang Pista ng mga Tabernakulo (o mga Kubol) o ang Pista ng Pagtitipon sa Taglagas (kadalasan ay mga kalagitnaan ng Setyembre hanggang kalagitnaan ng Oktubre; (tingnan din ang Exodo 34:18–26, Leviticus 23:4–44, Bilang 28:16–29:40, Deuteronomio 16:1–16).