---
title:  Ang Orihinal na Plano ng Diyos
date:   26/08/2025
---

`Basahin ang Exodo 23:20–33. Anong mga pamamaraan ang nais gamitin ng Diyos sa pagsakop sa Lupang Pangako?`

Hindi layunin ng Diyos para sa mga Israelita na lumaban para sa kanilang bagong teritoryo; ito ay ipagkakaloob sa kanila. Ito ay ipinangako kay Abraham, Isaac, at Jacob at dapat na tanggapin bilang isang natatanging kaloob ng Diyos sa Israel.

Ang modelo sa pagsakop ng Lupang Pangako ay ipinakita sa panahon ng pagtawid sa Dagat na Pula. Nakipaglaban ang Diyos para sa Kanyang bayan at binigyan sila ng buong pagtatagumpay laban sa kanila na nagbabalak patayin sila (Exodo 14:13, 14). Ang mga Ehipcio ay natalo dahil sa mahimalang pagkilos ng Panginoon. Gayundin, sa panahon ng hari ng Asiria na si Sennacherib, tinalo din ng Diyos ang marami, lubos na nasasandatahan, at mahusay na sinanay na hukbo ng Asiria, ngunit hindi kailangang makipaglaban ang Israel. Nagbigay ng tagumpay ang Diyos dahil si Haring Hezekias ay nanampalataya sa salita ng Diyos na ibinigay sa kanya sa pamamagitan ng propeta Isaias (2 Hari 19:35, Isaias 37:36).

Ipinaalam ng Diyos kay Abraham na ang Lupang Pangako ay hindi agad ibibigay sa kanyang kaapuhan, kundi pagkaraan ng 400 na taon (Genesis 15:13–16). Bakit? Ang dahilan ay may kaugnayan sa kasamaan ng mga naninirahan sa lupain ng Canaan. Mahabaging gumagawa ang Diyos sa mga taong iyon at binigyan sila ng panibagong panahon ng biyaya upang makapagsisi. Gayunpaman, nagpatuloy sila sa kanilang paghihimagsik laban sa Diyos at sa Kanyang mga pinahahalagahan, kaya nang ang kasamaan ng mga bansang iyon ay naging ganap, handa ang Diyos na ibigay ang kanilang teritoryo sa mga Hebreo bilang isang bagong lupang tahanan.

Sa karagdagan, ipinangako ng Diyos na Kanyang itataboy papalabas ang mga bansa sa pamamagitan ng dalawang hindi pangkaraniwan ngunit napaka epektibong pamamaraan: (1) sa pagpapadala ng sindak at takot sa mga msamang bansa, at (2) sa pamamagitan ng mga bubuyog na magtataboy sa mga tao. Bago dumating ang mga Israelita sa bagong teritoryo, lilisanin ng kanilang mga kaaway ang lugar, at “magsisitalikod at tatakbo” (Exodo 23:27, 28).

Ang mahalagang papel sa pagsakop sa Lupang Pangako ay ginampanan ng Anghel ng Diyos. Ang Sugong ito ay si Cristo, na pumatnubay sa Israel, sumakop ng mga teritoryo, at nag-ingat sa kanila. Siya ang haliging ulap na pumapatnubay sa kanila sa araw at haliging apoy sa gabi. Kailangan ng Israel na magbigay ng maingat na atensyon at makinig sa Kanya dahil Siya ay may banal na awtoridad (Exodo 23:21). Ang pagsuway sa kalooban ng Diyos at kawalang pananampalataya sa Kanyang pamumuno ay magpapagulo sa kanilang pagsulong.

`Ano ang itinututro sa atin ng ideyang ito, na ang Diyos ay nagbigay sa mga paganong iyon ng maraming taon upang baguhin ang kanilang mga lakad, tungkol sa biyaya ng Diyos, gayundin ang tungkol sa limitasyon ng biyayang iyon sa mga tumatangging tanggipin ito?`