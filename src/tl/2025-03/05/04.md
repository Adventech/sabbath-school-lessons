---
title:  Pesach
date:   29/07/2025
---

`Basahin ang Exodo 12:17–23. Anong papel ang ginagampanan ng dugo sa pagdiriwang ng bagong pistang ito?`

Ang dugo ng inihandog na hayop ay isang susing elemento sa pagdiriwang na ito. Ang mga nakikibahagi sa kapistahang ito ay dapat ilagay ang dugo ng pinatay na hayop sa haligi ng pinto ng kanilang mga bahay. Sa paraang ito, ipinapakita nila ang kanilang pananampalataya sa Diyos, naniniwalang ililigtas Niya sila mula sa kakaharapin ng mga hindi natatakpan ng dugo.

Isang makapangyarihang pagpapahayag ng ebanghelyo!

Ang kordero ng Paskuwa ay dapat walang kapintasan, dahil ito ay tumuturo kay Jesu-Cristo, “ang Kordero ng Diyos, na nag-aalis ng kasalanan ng sanlibutan!” (Juan 1:29). Ang dugo ng hayop ay gumaganap ng mahalagang papel: ito ay sumasagisag sa proteksyon at isang tanda ng buhay sa panahon ng kamatayan.

“Ang dugo ay magiging sa inyo’y isang tanda sa mga bahay na inyong kinaroroonan; kapag Aking nakita ang dugo, lalampasan Ko kayo at walang salot na papatay sa inyo, kapag pinuksa Ko ang lupain ng Ehipto” (Exodo 12:13).

Ang buong ebanghelyo ay nauugnay sa pagdiriwang ng Paskuwa dahil ito ay nagtuturo hindi lamang sa kalayaan mula sa pagkaalipin at pagpunta sa Lupang Pangako, kundi sa sakripisyo ni Jesu-Cristo para sa ating mga kasalanan at ang Kanyang merito na iginagawad sa lahat ng natakpan ng Kanyang dugo.

Makaraan ang maraming siglo samantalang binabalikan ni Pablo ang pagdiriwang na ito, isinulat niya: “Alisin ninyo ang lumang pampaalsa, upang kayo’y maging bagong masa, kung paanong kayo nga’y walang pampaalsa. Sapagkat si Cristo, ang Kordero ng ating Paskuwa, ay naialay na.” (1 Corinto 5:7).

Ang pampaalsa o lebadura ay ginagamit upang ihanda ang iba’t ibang uri ng masa. Nang ito ay unang binanggit sa Biblia, ito ay may kaugnayan sa paghahanda ng tinapay na walang lebadura sa gabi ng paglisan ng mga Israelita mula sa Ehipto. Ang lebadura ay dapat ding alisin mula sa kanilang mga tahanan (Exodo 12:8, 15–20; Exodo 13:3–7). Sa partikular na kontekstong ito, ang lebadura ay isang simbolo ng kasalanan (1 Corinto 5:6–8); kaya nga, hindi ito dapat gamitin sa panahon ng pista ng Paskuwa sa loob ng isang linggo.

Ang tinapay na walang lebadura ay isang simbolo ng walang kasalanang Mesiyas, na pinagtagumpayan ang lahat ng tukso at ibinigay ang Kanyang buhay para sa atin (Juan 1:29, 1 Corinto 5:7, Hebreo 4:15). Ang “bungkos ng isopo,” na inilulubog sa dugo, ay sumasagisag sa dumadalisay na biyaya (Awit 51:7). Sa maikling salita, sa buong Pesach, ang tumutubos na gawain ni Jesus ay ipinahayag.

`Ano ang itinuturo sa atin ng katotohanan na kinailangan ang dugo ni Jesus, ang Diyos mismo, upang ipangtubos sa kasalanan tungkol sa kung gaano kasama ang kasalanan?`