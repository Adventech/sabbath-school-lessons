---
title:  Pagpasa sa Sulo
date:   30/07/2025
---

Ipinapahayag ng mang-aawit kung paano makikilala ng ating mga anak ang Diyos at ang Kanyang mapagmahal na pangangalaga: “Ipagmamalaki ng isang salinlahi sa kasunod nito ang Iyong mga gawa, at ipahahayag ang Iyong mga gawang dakila” (Awit 145:4). Ang isang pamilya ay dapat magsalita sa ibang pamilya nang tungkol sa Diyos, tungkol sa Kanyang mga kahanga-hangang gawa, at tungkol sa Kanyang mga turo, upang maipasa ang kaalaman sa Biblia sa ibang henerasyon.

`Basahin ang Exodo 12:24–28. Anong mahalagang punto ang idinidiin dito?`

Ang mga magulang ang unang guro sa Israel at nararapat isalaysay ang kuwento ng Exodo sa kanilang mga anak. Hindi lamang ito dapat ikuwento bilang isang nakalipas na pangyayari sa kasaysayan, kundi dapat ipakita bilang kanilang sariling karanasan, kahit ito ay nangyari na sa mahabang panahong nakaraan. Sa pagdiriwang ng ganitong kapistahan, sila ay makikisama sa kanilang mga ninuno, at ang kasaysayan ay dapat muling buhayin at gawing aktuwal. Sasabihin ng ama: “Ako noon ay nasa Ehipto, nakita ko ang pagkatalo ng mga diyos ng Ehipcio at ang mga salot ng Ehipto, at ako ay napalaya.” Sa aklat ng Exodo, dalawang ulit na idiniin kung paanong dapat sagutin ng mga magulang ang mga tanong ng kanilang mga anak patungkol sa Paskuwa (tingnan ang Deuteronomio 6:6–8 at Exodo 13:14–16).

Mahalagang pansinin na ang mga Israelita ay nasa Ehipto pa ng sabihan sila na ipagdiwang ang kanilang paglaya mula sa Ehipto. Ang buong pagdiriwang, kung gayon, ay isang gawa ng pananampalataya. Pagkatapos makatanggap ng mga direksyon, “ang mga taong-bayan ay nagyukod ng ulo at sumamba” (Exodo 12:27) sa kanilang Manunubos, at pagkatapos ay sinunod nila ang mga panuntunan ng Paskuwa.

Sa aklat ng Deuteronomio, ang mga Israelita ay pinaalalahanan na sabihin ang kanilang mga kuwento sa paraang kanila itong maiaangkop na parang kanilang sariling paglalakbay. Pansinin ang pangkalahatang pagkakapahayag ng kasaysayang ito gayundin ang pagdidiin ng kasalukuyang karanasan: “Ang aking ama ay isang lagalag na taga-Aram. Siya ay bumaba sa Ehipto at nanirahan doon, na iilan sa bilang, at doo’y naging isang bansang malaki, makapangyarihan, at makapal. Kami ay pinagmalupitan, pinahirapan at inatangan kami ng mabigat na pagkaalipin ng mga Ehipcio. Kami ay dumaing sa Panginoon, sa Diyos ng aming mga ninuno at pinakinggan ng Panginoon ang aming tinig, Kanyang nakita ang aming kahirapan, ang aming gawa, at ang aming kaapihan. Inilabas kami ng Panginoon mula sa Ehipto ng kamay na makapangyarihan, ng unat na bisig, ng malaking pagkasindak, ng mga tanda, at ng mga kababalaghan; at dinala Niya kami sa lupaing ito, na lupaing dinadaluyan ng gatas at pulot” (Deuteronomio 26:5–9).

Gayundin, sa pag-alaala at muling pagsasabi ng kuwento ng Paskuwa (o anumang mga pangyayari sa banal na kasaysayan) sa kanilang mga anak, ang mga magulang ay matutulungan ng malaki sa pag-alaala ng ginawa ng Diyos para sa kanila at para sa bayan. Ang pagsasabi nito ay kasing halaga para sa nagsasalita tulad ng sa mga nakikinig.