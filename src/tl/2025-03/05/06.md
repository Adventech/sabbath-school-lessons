---
title:  Ang Hatol ng Diyos
date:   31/07/2025
---

`Basahin ang Exodo 12:29, 30 kung paano pinatay ng Diyos ang mga panganay sa Ehipto. Bakit tumuon ang Diyos sa mga panganay? (Tingnan din ang Hebreo 11:28.)`

Ang huling salot sa Ehipto ay nahulog sa mga panganay. Ito ay isang paghatol ng Diyos sa lahat ng mga diyos ng Ehipto at sa lahat ng mga pamilya na sumamba sa mga di tunay na diyos na ito, na mga walang kabuluhang diyus-diyosan na nagpapakita ng mga sariling pita, pagnanasa, at takot ng mga tao.

Tulad ng ipinakita ng naunang mga salot, ang mga diyus-diyosang ito ay hindi nakapagligtas sa mga tao. Ang kanilang kawalang kabuluhan ay naging mas nakikita ngayon, sa panahon ng ika-sampung salot, na nagdala, lalo’t higit, ng pinakamalaking mga ibinunga sa mga Ehipcio.

“Sa kabuuan ng malawak na kaharian ng Ehipto ang pagmamataas ng bawat sambahayan ay naibaba. Ang mga panaghoy at panangis ng mga nagdadalamhati ay pumuno sa paligid. Ang hari at mga pinuno, na may maputlang mga mukha at nanginginig na mga binti, ay tumayong may pagkasindak sa nakapangingibabaw na pagkatakot.”—Ellen G. White, Patriarchs and Prophets, p. 280.

Si Faraon ay kumatawan sa sukdulang kapangyarihan at diyos ng Ehipto, at ang kanyang panganay na anak na lalaki ay itinuring na isang anak ng isang diyos. Si Isis ay isang diyosa na nag-iingat sa mga bata; si Heqet ay isang diyosa na nangangalaga sa mga babae sa panganganak; at si Min ay isang diyos ng pagpaparami. Maliban sa mga ito, mayroong maraming mga diyos ng pagpaparami sa Ehipto. Ang mga diyos na ito ay walang kapangyarihan kung ihahambing sa nabubuhay na Panginoon. Sinabi ni Moises: “Sinong tulad Mo, O Panginoon, sa mga diyos? Sinong gaya Mo, dakila sa kabanalan, nakakasindak sa maluwalhating gawa, na gumagawa ng mga kababalaghan?” (Exodo 15:11). Pagkaraan ay nagpatotoo si Jethro: “Ngayo’y aking nalalaman na ang Panginoon ay lalong dakila kaysa lahat ng mga diyos sapagkat iniligtas Niya ang bayan mula sa kamay ng mga Ehipcio, nang sila’y magpalalo laban sa kanila.” (Exodo 18:11).

Sang-ayon sa Exodo 1, pinatay ng mga Ehipcio ang mga bagong panganak na lalaki ng Israel sa utos ni Faraon upang pahinain ang mga Israelita, at lupigin at hiyain sila. Ngayon ang parusa ng Diyos ay tumama sa mga panganay na anak na lalaki ng Ehipto. Kung ano ang inihasik ng mga tao, ay kanilang inani,

Ang ating mga kapasiyahan at aktuwal na pag-uugali ay naghahatid ng mga bunga. At ang masakit na katotohanan, na naranasan nating lahat, ay hindi lamang tayo ang nagdusa mula sa mga ibinunga ng ating mga maling kilos. Ang mga iba, minsan ay marami, kahit ang ibang mga walang sala, ay nagdurusa rin. Gayon ang likas ng kasalanan.

`Sa anong mga paraan ßka nagdusa mula sa mga kasalanan ng iba? O, sa anong mga paraan ang iba ay nagdusa mula sa iyong mga kasalanan? Ano ang tangi nating pag-asa?`