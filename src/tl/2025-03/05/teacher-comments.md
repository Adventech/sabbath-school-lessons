---
title:  Komento ng Guro
date:   01/08/2025
---

### Unang Bahagi: Pangkalahatang-ideya

**Susing Talata:** Exodo 12:26, 27

**Pokus ng Pag-aaral:**  Exodo 11:1-12:30

**Panimula**

Ang ika-sampung salot ang pinakasukdulan ng mga salot. Nararapat ihandang maayos ng mga tao ang kanilang mga sarili bago ito mangyari dahil nakataya ang kanilang mga buhay. Alinman sa kamatayan o buhay ay naghihintay sa mga panganay, na inilalagay ang mga pamilya sa pinakamataas na alerto. Sasagutin ng bawat pamilya ang mahalagang tanong: Magtitiwala ba kami sa Panginoon at sa Kanyang kaloob para sa buhay, o ipagwawalang bahala namin ito? Ang tanging landas tungo sa buhay ay natatakan sa pamamagitan ng pagtanggap ng dugo ng walang salang kordero. Sa panahong ito, ang pagdiriwang ng Paskuwa ay pinasinayaan, upang, sa pagsasama-sama, ang buong mga pamilya ay makaranas ng pagliligtas ng Diyos.

Mga guro, huwag ninyong kalimutang ipaliwanag sa mga miyembro ng inyong klase ang pangunahing katotohanan ng liksyon: Si Jesu-Cristo ang Kordero ng Paskuwa (Juan 1:29, 1 Corinto 5:7). Sa Kanya lamang tayo magkakaroon ng tunay na buhay at buhay na walang hanggan. Ang buhay na ito ay tiniyak sa krus (Juan 11:25; Juan 12:32; Roma 5:6-8; 1 Corinto 1:18, 23, 24). Ang pagdiriwang na ito ng Paskuwa ay nag-akay kay Jesus na magtatag para sa Kanyang mga tagasunod ng isang bagong seremonya. Sa Huling Hapunan, kumain si Jesus ng kordero kasama ng Kanyang mga alagad, na nakaturo sa Kanya. Sa pagawa ng gayon, ibinaling ni Cristo ang pokus ng Kanyang mga tagasunod sa isang bagong pagdiriwang na paulit-ulit na magpapaala-ala sa kanila ng pinakamahalagang pangyayari sa kasaysayan ng mundo at sa kasaysayan ng buong sansinukob: ang Kanyang pinakasukdulang sakripisyo sa krus para sa atin. Ipinagdiriwang natin ang komunyong ito sa panahon ng Hapunan ng Panginoon kapag inaala-ala natin ang Kanyang buhay at kamatayan para sa atin (Mateo 26:26-29, 1 Corinto 11:23-26). Ang Paskuwang ito na muling idinisenyo mula sa inialay na kordero tungo sa Buhay na Kordero, si Jesu-Cristo, ay isang di-matarok na aralin na nararapat alalahaning mabuti sa panahon ng Komunyon, gayundin sa pang-araw-araw na personal na pagtanggap sa kahaliling kamatayan ni Cristo para sa sangkatauhan (2 Corinto 5:15, 21).

### Ikalawang Bahagi: Komentaryo

**Background ng Kasaysayan**

Hinirang ni Thutmose III (1504-1450 B.C) ang kanyang anak na si Amenhotep II (1450-1425 B.C.), na hindi niya panganay na anak, na magharing kasama niya, ngunit sa maikling panahon lamang. Maaaring wala si Amenhotep II sa Ehipto nang panahon ng 10 salot, dahil siya ay sangkot sa pakikibakang militar. Makaraan ang kanyang pagbabalik, natanggap niya ang nakakagimbal na balita na namatay ang kanyang ama sa Dagat na Pula samantalang hinahabol ang mga Israelita (Exodo 14:28, Exodo 15:4, Awit 136:15), at ang kanyang kapatid, ang panganay ni Faraon, ay namatay sa ika-sampung salot (Exodo 12:29). Tumama ang pagpapataw ng hatol ng Diyos, tulad ng naunang nabanggit, na may tatlong direksyong pag-atake sa mga lalaking panganay ng mga Ehipcio, sa kanilang mga hayop, at sa kanilang mga diyos (Exodo 12:12). Maliwanag na binalaan si Faraon, ngunit hinamon niya kapwa ang utos ng Diyos at ang paulit-ulit na mga pakiusap ni Moises na magpasakop sa hinihingi ng Diyos upang maiwasan ang kalamidad na ito. May katigasang tinanggihanan ni Faraon na sundin ang Diyos, at ang kanyang pagmamatigas ay nagdala ng higit pang walang katulad na pagkasira para sa mga Ehipcio. Bawat pamilya ay apektado. Ang impluwensya ng trahedyang ito ay mabilisan, at pinakiusapan ng mga Ehipcio ang mga Israelita na lisanin ang Ehipto.

**Ang Kordero ng Paskuwa**

Marami ang hindi nakakaunawa ng tunay na katotohanan at layunin ng mga handog at ang mga motibo sa likod nila. May malaking pagkakaiba sa pagitan ng mga paganong handog, na inihahandog sa mga templo o bahay sa iba’t ibang mga diyos na nasa anyo ng mga idolo, at ng tunay na handog na inihahandog sa buhay na Diyos. Ang Diyos ang nangangasiwa sa mga handog na ito at nagbibigay ng tiyak na mga tuntunin kung bakit at paano sila ihahandog sa Kanya, kasama ng mga dapat ihandog at sino ang mangangasiwa sa mga alay.

Sa kabila ng lahat ng mga handog na wala sa Biblia ay naroroon ang pagkaunawa na sila ay mga pagkain para sa mga diyos, na umaasa sa kanila para sa pagtustos. Sa kabilagtaran, ang buhay na Diyos ay nagkakaloob ng pagkain sa lahat (Awit 104:14-27); kaya, hindi Niya kailangan ang mga handog upang pakainin at tustusan Siya. Sa maikling salita, ang mga handog ay hindi para sa Diyos ng langit.

Ngunit ang pangunahing pagkakaiba sa pagitan ng mga paganong handog at ng mga handog sa Biblia ay mas malalim. Ang pinagbabatayang motibo ng pagano ay itinuturing niya na ang kanyang mga alay na kaloob ay isang makapangyarihang paraan upang impluwensyahan ang mga diyos, pakalmahin ang kanilang galit, at pahinahunin sila upang kanyang matanggap ang kanilang pabor. Ang mga sumasambang pagano ay kailangang dalhin ang mga handog sa mga diyos upang pahinahunin sila, upang makamit ang kanilang mga pagpapala, at pakalmahin sila upang maiwasang sila’y gawan ng hindi maganda ng mga diyos. Kailangan ng mga paganong sumasamba na bigyan ang kanilang mga diyos ng pinakamabuti upang sila’y makatanggap bilang kapalit, ng proteksyon, kasaganaan, pagkamayabong, kasiguruhan, at pabor ng diyos.

Sa kabaligtaran, ang mga handog, sang-ayon sa Biblia, ay paraan at kaloob ng Diyos sa atin upang malapitan natin Siya. Bumaba ang Diyos sa atin at nagkaloob ng pagkakasundo at kaligtasan. Kapag naghandog ang mga mananampalataya, hindi nila minamanipula ang Diyos. Sila ay nagbibigay dahil sa sukdulang sakripisyo ni Jesus na Siyang pinatutungkulan ng lahat ng mga handog. Kaya, tinatanggap nila si Cristo bilang kanilang Tagapagligtas na Siyang tanging makapagpapatawad ng kanilang mga kasalanan, makapagliligtas sa kanila, at magpapala sa kanila.

Sa panohon ng Exodo, ang dugo sa haligi ng pintuan ay isang tanda. (Exodo 12:13) na ang nasabing tahanan ay kumilala sa Panginoon at nais mabuhay sang-ayon sa Kanyang mga aral. Ang tandang ito ng dugo ay nagdala ng kahatulan ng kaligtasan sa pamilya. Ipinahayag ng Diyos: “Kapag Aking nakita ang dugo, lalampasan Ko kayo at walang salot na papatay sa inyo, kapag pinuksa Ko ang lupain ng Ehipto” (Exodo 12:13). Ang kahatulang ito ay hindi isang kaparusahan o pagkawasak kundi isang positibong kahatulan ng pagtubos na naranasan ng mga mananampalataya. Sa wikang Ingles, mayroong isang patudyong sa salitang “Passover,” (Paskuwa sa tagalog) na isang pagsasama ng dalawang salita: “pass” at “over,” kaya “Passover.” Ang salin ng Biblia ay umaayon sa patudyong na ito at binibigyang-diin ang katotohanan na ang kahatulan ng pagkawasak ng Panginoon ay magpa “pass over” o lalampas sa mga mananampalataya na sumunod sa Diyos sa pamamagitan ng paglalagay ng dugong tanda sa haligi ng kanilang mga pintuan.

Ang mga mananampalatayang pamilya ay nagdiwang ng Paskuwa bilang kahatulan ng kaligtasan. Ang lahat ng dugong ito ay may malalim na kahulugan. Ang madugong handog ay nakaturo sa tunay na Kordero ng Paskwa, si Jesu-Cristo, na ihahandog ang Kanyang sarili nang minsan para sa sangkatauhan. Kaya, lahat ng tatanggap sa Kanya bilang kanilang personal na Tagapagligtas ay tatnggap ng pangako na sila’y mabubuhay nang walang hanggan na kasama Niya (Juan 3:16, 1 Juan 5:11-13).

Matatanggap ng Diyos ang isang handog na ibinigay lamang mula sa isang nagsisisi, mapagpakumbaba, at mapagpasalamat na puso. Ang pasasalamat sa ginawa ng Diyos (hindi sa kung ano ang aking naabot at nagawa) ang dapat maging susing tema na nagmumula sa isang puso na nagpupuri sa Diyos para sa kaloob na kaligtasan. Binibigyang-diin ng propeta Isaias na dapat nating palakasin ang loob ng isa’t isa dahil ang kahatulan ng Diyos para sa Kanyang bayan ay hindi nagpaparusa kundi tumutubos. Ang ating maibigin, mapagbiyaya, at nagmamalasakit na Panginoon ay nagtuturo sa mga mananampalataya kung paano mauunawaan ang Kanyang kahatulan: “Inyong sabihin sa kanila na may matatakuting puso, ‘Kayo’y magpakatapang, huwag kayong matakot! Narito tingnan mo, ang inyong Diyos ay darating na may paghihiganti, na may ganti ng Diyos. Siya’y darating at ililigtas kayo” (Isaias 35:4).

**Pagtuturo sa Ating mga Anak ng Daan ng Diyos**

Nagbibigay ang Diyos ng mga malinaw na pagtuturo sa Kanyang bayan kung paano turuan ang susunod na henerasyon tungkol sa Kanya at sa Kanyang mga makapangyarihang gawa. Sinasabihan Niya sila na ipagdiwang ang Paskuwa sa bawat taon sa isang napaka personal na paraan. Dapat alalahanin ang nangyari sa kanilang mga ninuno bilang kanilang sariling karanasang Exodo, na parang sila ang mga alipin na tinubos ng Panginoon at lumabas mula sa Ehipto. Nararapat na palagiang turuan ng mga magulang ang kanilang mga anak. Kailangan nila itong isabuhay, hindi lamang sa mga salita kundi sa mga gawa. Dapat maging laging sariwa ang karanasan; dapat gawing totoo ang kasaysayan na para bang ito’y ngayon lang nangyari. Ang makasaysayang pangyayari ay dapat maging nasa sa buhay at personal. Sa paraang ito, muling maisasabuhay ang kasaysayan, muling madadagdagan ang alaala, at ang nangyari ay hindi malilimutan. Sinabi ni Moises: “Pagdating ninyo sa lupaing ibibigay sa inyo ng Panginoon, gaya ng Kanyang ipinangako, inyong tutuparin ang paglilingkod na ito. Kapag itinanong sa inyo ng inyong mga anak, ‘Anong ibig ninyong sabihin sa pagdiriwang na ito?’ Inyong sasabihin, ‘Ito ang paghahandog ng Paskuwa ng Panginoon, sapagka’t Kanyang nilampasan ang mga bahay ng mga anak ni Israel sa Ehipto, nang Kanyang patayin ang mga Ehipcio at iniligtas ang ating mga bahay’ ” (Exodo 12:25-27). Upang maalaala, ang mga Israelita ay tinuruang magdiwang ng rituwal ng Paskuwa bawat taon.

Ang modelong ito ay pamantayan na sa pamamagitan nito’y dapat nating turuan ang ating mga anak at mga apo sa ngayon. Ang huwarang ito ay ibinigay sa atin upang tularan. Hinihimok ni Asaph: “Aking bubuksan ang aking bibig sa isang talinghaga; Ako’y magsasalita ng malalabong pananalita mula pa noong una, mga bagay na aming narinig at nalaman, na sinabi sa amin ng aming mga magulang. Ang mga iyon sa kanilang mga anak ay hindi namin ikukubli, kundi sasabihin sa darating na salinlahi, ang maluluwalhating gawa ng Panginoon, at ang Kanyang kalakasan, at ang Kanyang mga kahanga-hangang gawa na Kanyang ginawa. Sa Jacob Siya’y nagtatag ng patotoo, at sa Israel ay nagtalaga ng kautusan, na Kanyang iniutos sa aming mga magulang, upang sa kanilang mga anak ay kanilang ituro naman; Upang malaman ang mga iyon ng susunod na salinlahi, ng mga batang di pa ipinapanganak, na magsisibangon at sasabihin ang mga iyon sa kanilang mga anak, upang kanilang ilagak ang kanilang pag-asa sa Diyos, at hindi malimutan ang mga gawa ng Diyos, kundi ingatan ang Kanyang mga utos” (Awit 78:2-7). Sinabi ni David kung ano ang ating gagawin sa ganitong mga pananalita: “Ipagmamalaki ng isang salinlahi sa kasunod nito ang Iyong mga gawa, at ipapahayag ang Iyong mga gawang dakila” (Awit 145:4). Ang kasaysayan ng pagtubos at pagliligtas ay kailangang paulit-ulit na gawing angkop sa buhay at matutuhan ng bawat bagong henerasyon. Isang kapabayaan lamang ng isang henerasyon ang kinakailangan upang mapabayaan ang gawaing ito para sa kanilang mga anak at pamilya at mawala ang kaalaman sa Diyos. Sa gayon ang pagkaunawa sa Kanyang mga turo ay dramatikong mawawala, at ang paghahanap ng maka-Diyos na buhay ay mauuwi sa wala.

### Ikatlong Bahagi: Aplikasyon sa Buhay

1. Tao at baguhin ang kanilang mga buhay. Sinabi ni jesus: “kung hindi nila pinapakinggan si moises at ang mga propeta, hindi rin sila mahihikayat, kahit may isang bumangon mula sa mga patay” (Lucas 16:31). Ano noon, at ngayon, sa iyong paglalakbay sa buhay ang umakay sa iyo na sundin ng buong puso ang Diyos? Paano natin matutulungan ang iba na hindi magdepende sa mga himala kundi seryosohing tanggipin ang salita ng Diyos?
2. Dahil mahal tayo ng Diyos, Kanyang tinuturuan tayo tungkol sa mga nakakawasak na bunga ng pagsuway kung matibay tayong mananatili sa kasalanan. Ang pagpipilit sa mali ay nakamamatay; dahil dito, mabiyaya tayong tinatawag ng Diyos na magsisi at tanggapin ang Kanyang probisyon para sa kaligtasan. Paano natin matitiyak na tayo ay lubusang nakasuko kay Jesus at ligtas? Paano natin seryosong tatanggapin ang mapagmahal na mga babala ng Diyos na huwag sundan ang daan na patungo sa pagkawasak? Ang patibong ng pagkawasak ay maluwang. Paano ito maiiwasan?
3. Si Moises, sa kanyang sermon sa mga Israelita, ay binigyang-diin na kailangan nating turuan at bigyang edukasyon ang ating mga anak at apo sa lahat ng oras tungkol sa pag-ibig, kagandahang-loob, at katotohanan ng Diyos: “at iyong ituturo nang buong sikap sa iyong mga anak, at iyong sasabihin sa kanila kapag ikaw ay nakaupo sa iyong bahay, kapag ikaw ay lumalakad sa daan, at kapag ikaw ay nahihiga, at kapag ikaw ay bumabangon” (Deuteronomio 6:7). Paano natin matuturuan ang ating mga anak sa isang kaakit-akit at makahulugang paraan, na hindi magiging nakakayamot o sapilitan, upang ang ating mga pamilya ay mapuno ng kaalaman ng Diyos?