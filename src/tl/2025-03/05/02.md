---
title:  Isa Pang Salot
date:   27/07/2025
---

Si propeta Amos ay nagpahayag na “ang Panginoong Diyos ay walang gagawin, malibang Kanyang ihayag ang Kanyang lihim sa Kanyang mga lingkod na mga propeta” (Amos 3:7), at sa pamamagitan ng propetang si Moises Kanyang ipinahayag kay Faraon kung ano ang susunod na mangyayari. Ang pinakasolemneng babala ay ibinigay kay Faraon. Ito ay magiging isang makatarungang hatol sa pagmamataas, pananamantala, karahasan, at idolatriya—lahat ng mga ito ay naging dahilan ng mga kalamidad na ito sa Ehipto.

`Basahin ang Exodo 11:1–10. Anong babala ang ibinigay ng Diyos bago igawad ang kahatulan sa Ehipto?`

Binigyan ng Diyos ang Ehipto ng panahon—tatlong araw na kadiliman (Exodo 10:22, 23)—upang pag-isipan ang tungkol sa kasalukuyang mga pangyayari at kung ano ang kahulugan ng mga ito. Kanya ring ibinigay sa kanila ang huling malinaw na babala, ang huling pagkakataon na gawin ang tamang bagay.

Ngunit sinasabi ng Exodo 11:8 na si Moises ay “umalis mula kay Faraon na may malaking galit.” Bakit aalis na galit si Moises? Malamang ay alam niya ang trahedya, ang ika-sampung salot, ay tatama sa maraming mga inosenteng tao—ang lahat ay dahil sa katigasan ng puso ni Faraon.

Gayundin, ang bilang na sampu ay mahalaga sa simbolo ng Biblia. Ang sampu ay kumakatawan sa kapunuan at pagiging kompleto. (Isipin ang Sampung Utos bilang isang kompletong paghahayag ng banal na kautusang moral). Ang sampung salot sa Ehipto ay nagtuturo sa buong pagpapahayag ng Diyos ng Kanyang katarungan at paghihiganti.

Ang Diyos ang Hukom, at Siya ay laban sa pagmamataas, kawalang katarungan, diskriminasyon, pagyayabang, pang-aabuso, kalupitan, at pagkamakasarili. Siya ay kapanig ng mga nagdurusa, inabuso, minaltrato, at inusig. Igagawad ng Diyos ang katarungan, na tunay na isa ring paghahayag ng Kanyang pag-ibig. (Tingnan ang Awit 2:12, Awit 33:5, Awit 85:11, Awit 89:14, Awit 101:1, Isaias 16:5, Jeremias 9:24).

Tayo rin, ay dapat subukin ang pinakamabuting magagawa natin na maging kapwa mapagmahal at makatuwiran. Gayunpaman, maaari tayong madaling mahulog sa pagmamalabis, sa isang paraan o sa iba pa. Dahil sa “pag-ibig” nagbubulag-bulagan tayo sa mga mali, sa mga bagay na dapat itama. O maaari nating malamig na isagawa ang hustisya na tila tayo’y gawa sa bakal. Sa halip, ito ang nararapat: “At ano ang itinakda ng Panginoon sa iyo, kundi ang gumawa ng may katarungan, at umibig sa kaawaan, at lumakad na may kapakumbabaan na kasama ng iyong Diyos?” (Mikas 6:8).

`Kung hindi natin makuha ang perpektong balanse (na hindi natin magagawa), bakit mas mabuti na magkamali sa panig ng kaawaan sa halip na sa katarungan? O tama nga ba ito?`