---
title:  Leksiyon
date:   01/08/2025
---

Basahin ang sulat ni Ellen G. White, “The Passover,” pp. 273–280, sa Patriarchs and Prophets.

“Ang Paskuwa ay nararapat maging kapwa pag-alaala at simbolo, na hindi lamang itinuturo ang nakaraang pagliligtas mula sa Ehipto, kundi sa hinaharap na mas malaking pagliligtas na dapat maisagawa ni Cristo sa pagpapalaya ng Kanyang bayan mula sa pagkaalipin sa kasalanan. Ang panghandog na kordero ay kumakatawan sa ‘Kordero ng Diyos,’ na Siyang tangi nating pag-asa ng kaligtasan. Sinasabi ng apostol, ‘Sapagkat si Cristo, ang Kordero ng ating Paskuwa, ay naialay na.’ 1 Corinto 5:7. Hindi sapat na patayin ang kordero ng Paskuwa; ang dugo nito ay dapat iwisik sa mga haligi ng pinto; kaya ang merito ng dugo ni Cristo ay dapat maiangkop sa kaluluwa. Dapat tayong manampalataya, hindi lamang na Siya ay namatay para sa sanlibutan, kundi namatay Siya para sa bawat isa sa atin. Dapat nating tanggapin sa ating mga sarili ang kagalingan ng Kanyang tumutubos na sakripisyo.”—Ellen G. White, Patriarchs and Prophets, p. 277.

Hanggang ngayon, ang mga relihiyosong pamilyang Judio ay nagdiriwang ng Paskuwa, Pesach. Mayroon sila ng kanilang tinatawag na isang “Paskuwa Seder” (ang “Seder” ay nangangahulugang “kaayusan/pagkakaayos”) na sa panahong iyon ay kanilang inaalala ang Exodo at nasisiyahan sa isang espesyal na pagkain bilang isang pamilya. Kamangha-mangha na ito ay literal na iniingatan mula pa noon, ang panahon ng Exodo! Tanging ang Sabbath na ikapitong araw, na ipinangingilin din ng mga Judio, ang bumabalik nang mas malayo sa sinaunang panahon.

**Mga Tanong Para sa Talakayan:**

`Paano natin mauunawaan ang “pagiging patas” ng Panginoon sa pagpatay sa mga panganay, kung saan marami sa kanila ang tiyak na “inosente”? Paano natin ito maitutugma sa makapangyarihang katotohanan ng pag-ibig ng Diyos? Isipin din ang Baha. Paano natin ito mauunawaan?`

`Ano ang kahulugan ng kasabihang ang mga mananampalataya ay natatakpan ng dugo ni Jesus at ang Kanyang dugo ay naglilinis sa kanila mula sa lahat ng kanilang kasamaan?`

`Basahin ang mga sumusunod na salita: “Ang mga tagasunod ni Cristo ay nararapat maging kabahagi ng Kanyang karanasan. Dapat nilang tanggapin at isakalooban ang salita ng Diyos upang ito ang maging humihimok na kapangyarihan ng buhay at gawa. Sa pamamagitan ng kapangyarihan ni Cristo, dapat silang mabago tungo sa Kanyang wangis, at ipakita ang mga banal na katangian. . . . Ang espiritu at gawa ni Cristo ang dapat maging espiritu at gawa ng Kanyang mga tagasunod.” Ellen G. White, Patriarchs and Prophets, p. 278. Paano natin pahihintulutan si Cristo na gawin sa atin kung ano ang nakasulat dito?`