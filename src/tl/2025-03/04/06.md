---
title:  Granizo, Mga Balang, at Kadiliman
date:   24/07/2025
---

`Basahin ang Exodo 9:13–10:29. Gaano katagumpay ang mga salot na ito sa pagpapabago ng isip ni Paraon?`

Si Nut ay diyosa ng kalawakan at mga langit ng mga Ehipcio at madalas na inilalarawan bilang siyang pumipigil ng mga nangyayari sa ilalim ng himpapawid at sa lupa. Si Osiris ang diyos ng mga pananim at pagyabong. Sa Biblia, ang ulan ng yelo ay madalas na iniuugnay sa paghatol ng Diyos (Isaias 28:2, 17; Ezekiel 13:11–13). Sa panahon ng salot na ito, ang mga nagkubli ng kanilang mga pag-aari sa isang ligtas na silungan ay maiingatan (Exodo 9:20, 21). Ngayon ang lahat ay sinubok: Sila ba ay mananampalataya o hindi sa Salita ng Diyos at kikilos sang-ayon dito?

Ipinahayag ng Diyos na ang Kanyang layunin sa pagpapanatiling buhay kay Faraon ay upang makilala Siya ng buong mundo (Exodo 9:16). Ngayon ay ipinahayag ng hari sa Ehipto na siya ay nagkasala, ngunit nang maglaon ay binago niya ang kanyang isip.

Ang Ehipciong diyos ng bagyo, giyera, at kaguluhan ay tinatawag na Seth. Kasama si Isis, itinuturing silang mga diyos ng agrikultura. Si Shu ay diyos ng kalawakan. Si Serapis ay nagbibigay katauhan sa banal na kamahalan, pagyabong, pagpapagaling, at kabilang buhay. Walang isa man sa mga diyos ng Ehipto ang makakapigil sa mga kahatulan ng Diyos (Exodo 10:4–20) dahil ang mga diyus-diyosan ay walang kuwenta (Isaias 44:9, 10, 12–17).

Ang mga lingkod ni Faraon ay humimok sa kanya na paalisin ang Israel, ngunit muli siyang tumanggi. Nag-alok siya ng kompromiso, na tinanggihan agad ni Moises dahil ang mga babae at bata ay mahalaga at hindi maihihiwalay na bahagi ng pagsamba at ng komunidad ng pananampalataya.

Ang panghuli, si Ra ang pangunahing diyos ng Ehipto, ang diyos na araw. Si Thoth naman ay isang diyos na buwan. Sinuman sa dalawa ay hindi makapagbibigay ng liwanag. Sinubukang muli ni Faraon na makipagtawaran, ngunit walang kabuluhan. Sa loob ng tatlong araw, ang mga Ehipcio ay nabalot ng kadiliman, ngunit ang mga Israelita ay may liwanag sa kanilang tahanan. Ang pagkakaiba ay lubhang kamang-mangha.

Gayunpaman, anumang pagkabugbog ang dinanas ng kanyang bayan, determinado si Faraon na gumanti at huwag pumayag. Bagaman hindi natin alam ang kanyang mas malalim na mga motibo, sa ilang punto ito ay maaaring maging isang tunay na pagmamataas. Gaano man kalakas ang ebidensya, gaano man kitang-kita ang mga nangyayari (kahit ang kanyang sariling mga lingkod ay nagsabing, “Hanggang kailan magiging isang bitag sa atin ang taong ito? Hayaan mong umalis ang mga lalaki, upang sila’y makapaglingkod sa Panginoon nilang Diyos. Hindi mo ba nauunawaan na ang Ehipto ay wasak na?” [Exodo 10:7]), at kahit na ang tamang pagpili ay nasa sa harapan niya—pagkaraan ng bahagyang pag-aatubili, tumanggi pa ring magpasakop si Faraon sa kalooban ng Diyos at payagang umalis ang mga tao.

Isang malaking halimbawa ng mga salitang, “Ang pagmamataas ay nauuna sa kapahamakan, at ang palalong diwa ay nauuna sa pagkabuwal” (Kawikaan 16:18).