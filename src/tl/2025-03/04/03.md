---
title:  Sino ang Nagpatigas ng Puso ni Faraon?
date:   21/07/2025
---

`Basahin ang Exodo 7:3, 13, 14, 22. Paano natin nauunawaan ang mga talatang ito?`

Siyam na ulit sa Exodo, ang pagtigas ng puso ni Faraon ay inukol sa Diyos (Exodo 4:21; Exodo 7:3; Exodo 9:12; Exodo 10:1, 20, 27; Exodo 11:10, Exodo 14:4, 8; tingnan din ang Roma 9:17, 18). Ang ibang siyam na ulit ay sinabing pinatigas ni Faroan ang kanyang sariling puso (Exodo 7:13, 14, 22; Exodo 8:15, 19, 32; Exodo 9:7, 34, 35).

Sino ang nagpatigas ng puso ng hari—Diyos, o si Faraon mismo?

Mahalaga na sa kuwento ng Exodo tungkol sa sampung salot, sa bawat isa sa unang limang salot, si Faraon lamang ang siyang nagpatigas ng kanyang puso. Kaya, sinimulan niya ang pagpapatigas ng kaniyang sariling puso. Gayunpaman, mula sa ika-anim na salot at patuloy, sinasabi ng mga talata sa Biblia na ang Diyos ang nagpatigas ng puso ni Faraon (Exodo 9:12). Ang kahulugan ng lahat ng ito ay pinalakas o pinalalim ng Diyps ang sariling pagpili ni Faraon, ang kanyang sinasadyang gawa, tulad ng sinabi ng Diyos kay Moises na Kanyang gagawin (Exodo 4:21).

Sa ibang mga salita, ipinadala ng Diyos ang mga salot upang tulungan si Faraon na magsisi at mapalaya siya mula sa kadiliman at pagkakamali ng kanyang pag-iisip. Hindi lumikha ang Diyos ng bagong kasamaan sa puso ni Faraon; sa halip, hinayaan lamang niya si Faraon sa kanyang sariling masamang bugso ng damdamin. Iniwan Niya siya na walang pumipigil na biyaya ng Diyos at sa gayo’y pinabayaan siya sa kanyang sariling kasamaan (tingnan ang Roma 1:24–32).

Si Faraon ay may malayang pagpili—maaari niyang piliin ang Diyos o maging laban sa Diyos—at ipinasiya niyang lumaban.

Malinaw ang mga liksyon. Binigyan tayo ng kakayahang pumili sa pagitan ng tama at mali, mabuti at masama, pagsunod o pagsuway. Mula kay Lucifer sa langit, hanggang kay Adan at Eva, kay Faraon sa Ehipto, at sa atin ngayon—nasaan man tayo, pumipili tayo alinman sa buhay o kamatayan (Deuteronomio 30:19).

Isang paghahambing: isipin ang sikat ng araw na tumatama sa mantikilya at luwad. Natutunaw ang mantikilya ngunit tumitigas ang luwad. Parehong sukat ng init mula sa araw ang tumatama sa dalawa, ngunit may dalawang magkaibang reaksyon sa init, at dalawang magkaibang resulta. Ang epekto ay base sa materyales. Sa kaso ni Paraon, masasabi na nakasalalay ito sa saloobin ng kaniyang puso sa Diyos at sa Kaniyang bayan.

`Anong malayang mga pagpili ang gagawin mo sa susunod na araw o sa mga susunod? Kung alam mo kung ano ang dapat mong piliin, paano mo ihahanda ang iyong sarili na gawin ito?`