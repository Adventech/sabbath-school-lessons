---
title:  Komento ng Guro
date:   25/07/2025
---

### Unang Bahagi: Pangkalahatang-ideya

**Susing Talata:** Exodo 9:35

**Pokus ng Pag-aaral:**  Exodo 7:8-10:29

**Panimula**

Sa ating pag-aaral sa linggong ito, makakatagpo natin ang Diyos ng mga himala at ng mga tanda at kababalaghan na Kanyang isinasagawa. Karagdagan pa, ating isasaalang-alang ang siyam sa sampung salot na Kanyang ibinuhos bilang mga banal na kahatulan sa Ehipto. Ipakita ang mga elementong ito sa iyong klase sa tagpo ng dakilang tunggalian—ang espirituwal na labanan sa pagitan ng mga kapangyarihan ng mabuti at masama, liwanag at dadiliman, ni Cristo at ni Satanas, ng buhay na Diyos at ng mga diyos-diysan. Ang espirituwal na labanang ito ay nagsimula sa lupa sa Hardin ng Eden nang mahulog sa pagkakasala sina Adan at Eva. Nangako ang Diyos ng isang matagumpay na kahihinatnan ng digmaang ito upang hindi tayo habang panahong maging biktima ng kasamaan (Genesis 3:15). Mula sa simula nito, ang tunggalian ay nagpapatuloy sa pagitan nilang sumasamba sa Manlilikhang Panginoon at nila na sumasamba sa nilalang sa iba’t ibang mga anyo nito. Ang pagsamba sa Manlalalang ay nagpapalaya sa sangkatauhan at pinalalaya sila mula sa pagkaalipin sa kasalanan. Ang pagsamba sa nilikha ay nag-aakay sa pagbaba ng moral ng sangkatauhan, na nilikha sa wangis ng Diyos, at nagtatapos, sa huli, sa kanilang pagkaalipin.

Sa Exodo 7:8-10:29, ang paghaharap sa pagitan ng buhay na Diyos at ni Faraon ay umigting. Nais patunayan ni Faraon na siya ay isang diyos, katulad ng paniniwala ng mga Ehipcio sa kanya. Kaya, sinikap niyang gampanan ang papel ng isang dakilang hari, na siyang may kontrol at nagpapasya kung ano ang tama o mali. Sa kabaligtaran, nais iligtas ng Diyos ang Kanyang bayan mula sa pagkaalipin sa Ehipto, ngunit, kasabay nito, nais Niyang ituro sa mga Ehipcio kung sino Siya at palayain sila mula sa pagkaalipin sa kanilang mga diyos.

Isang bagay ang dapat gawing kasing linaw ng kristal: Hindi laban ang Diyos sa mga Ehipcio; mahal Niya sila tulad ng pagmamahal Niya sa bawat isa, ng Kanyang walang hanggan at hindi makasariling pagmamahal. Kasabay nito, ang Makapangyarihang Panginoon ay tumatayo laban sa mga diyos ng Ehipto. Nais Niyang ipakita na ang mga “diyos” na ito ay katha ng tao, na inaakay ang mga tao sa takot at pagkaalipin. Higit pa, ang Kanyang pangunahing mithiin ay ang basagin ang pagdepende ng Ehipto sa mga kinathang diyos na ito upang mapaglingkuran nila ang nabubuhay na Manlalalang at Diyos na Manunubos. Gayunpaman, kung magpapatuloy ang mga tao na makisalamuha at pumanig sa mga bulaang diyos na ito, babagsak ang hatol ng Diyos, hindi lamang sa kanilang mga diyos kundi sa kanila mismo. Ang kanilang mapagpumilit na pagsamba sa mga diyus-diyosan ay magbubunga ng kanilang kaparusahan at, sa huli, ng kanilang pagkawasak.

Maliwanag na ipinahayag ng Diyos: “Ilalapat Ko ang hatol sa lahat ng mga diyos ng Ehipto” (Exodo 12:12); Ang kahatulan ng Diyos laban sa mga diyos ng Ehipto ay isinalaysay bilang isang makasaysayang katotohanan sa Mga Bilang 33:4. Bawat salot, o kahatulan, ay kadalasang nakatuon laban sa mga diyos ng Ehipcio na bumihag sa imahinasyon, kaisipan, at damdamin ng mga tao; naka-impluwensya sa kanilang pag-uugali at buhay-sosyal; at umakay sa kanilang pagkaalipin sa kasalanan sa isang komprehensibong paraan. Kaya ang buong pagkatao ay nabihag. Pagkatapos, ang kaluluwa ay nabuhay ng buong pagpapasakop sa isang pamumuhay na mapagsamba sa diyus-diyosan. Ang paraan ng pamumuhay na ito, na kontrolado ng mahika, ay tumatayong lubos na salungat sa kalayaan ng pagsamba na nagmumula sa nabubuhay, mapagmahal, na Manlilikhang Diyos.

### Ikalawang Bahagi: Komentaryo

**Mga Tanda at Kababalaghan**

Sa Exodo 7:3, mababasa natin na pararamihin ng Panginoon kapwa ang “mga tanda at kababalaghan” sa harap ng mga tao upang kanilang maunawaan kung sino Siya. Ang Exodo 7:3 ang natatanging talata sa Exodo kung saan ang dalawang terminong ito, “mga tanda” at “mga kababalaghan,” ay pinagsama. Ang salitang “tanda” o “mga tanda” ay makikita ng 16 na beses sa aklat ng Exodo (Exodo 3:12; Exodo 4:8 [dalawang beses], 9, 17, 28, 30; Exodo 7:3; Exodo 8:19, NABRE; Exodo 10:1, 2; Exodo 12:13, NIV; Exodo 13:9, 16; Exodo 31:13, 17). Sa mga pagkakataong ito, ito ay ginamit upang bigyang diin ang dalawang bagay: ito ay, si Moises ay gagawa ng iba’t-ibang mga tanda sa harap ni Faraon (Exodo 10:1, 2), at ang dugo ng Paskuwa ay magiging isang tanda ng buhay, at sa gayo’y lalampasan ng tagapuksang anghel ang mga tahanang nasa ilalim ng proteksyon nito (Exodo 12:13). Ang terminong “kababalaghan” ay ginamit sa pagtukoy sa kung ano ang gagawin ng Diyos sa harap ni Faraon, sa kabila ng pagmamatigas ng kanyang puso (Exodo 4:21). Sa konteksto ng mga salot, ang terminong ito ay mahalagang balangkas dahil ito’y makikita ng dalawang beses sa pasimula ng siyam na salot (Exodo 7:3, 9) at, muli, dalawang beses na nakita sa huling bahagi ng ikasiyam na salot (Exodo 11:9, 10).

May mga mahahalagang katangian ang mga salot:

1. Ang unang siyam na salot ay maaaring hatiin sa tatlong grupo, o pangkat, na bawat isa ay may tatlong salot. Ang ikasampung salot ay kakaiba at nakahiwalay mula sa iba. Kakailanganin ng mga tao ang natatanging panahon at probisyon upang harapin ito.
2. Naapektuhan ng unang siyam na salot ang lahat ng mga tirahang nilikha ng Diyos sa Genesis 1: ang mga langit (ikapito hanggang ikasiyam na salot), ang lupa (ikatlo hanggang ikaanim na salot), at ang mga tubig (una at ikalawang salot). Kapag pinagsama-sama, ang mga salot na ito ay tumutukoy sa pagkawala ng mga nilikha.
3. Ang unang siyam na salot ay tumitindi, nagiging lalong malala sa proseso ng panahon, samantalang matigas na tumatanggi si Faraon na palayain ang bayan ng Diyos upang kanilang malayang masamba ang kanilang Manlalalang na Panginoon. Ang unang tatlong salot ay katamtaman, madali, at hindi nagbunga ng kamatayan. Ang sumunod na tatlong salot (salot na ikaapat hanggang ikaanim) ay higit na malala at mapaminsala, samantalang pinupuksa nila ang mga hayop at pinaghihirap ang mga tao sa pamamagitan ng mga sugat sa balat. Ang sumusunod na tatlong salot (salot na ikapito hanggang ika-siyam) ay higit na mapaminsala, kabilang ang kamatayan ng mga tao at hayop gayundin ang pagkawasak ng mga pananim.
4. Sa pangkalahatang pananalita, bawat salot ay dumarating makaraan ang maliwanag na babala at pakiusap na sumuko sa hinihingi ng Panginoon. Nagkaroon ng mga pagkagulat, ngunit nauna nang ipinahayag ang pagkawasak at maaari sanang maiwasan. Ang natatanging babala ay ibinigay bago ang unang dalawang salot at ang ikasampu, ngunit tingnan din ang hayag na mga babala sa mga panimula ikaapat, ikalima, ikapito, at ikawalong salot.
5. Bago ang ikatlo, ikaanim, at ikasiyam na salot, mayroong bahagya hanggang halos walang paghaharap kay Faraon.
6. Ang unang tatlong salot ay tumama sa mga Ehipcio at sa mga Israelita, ngunit ang lahat ng natitirang mga salot ay tanging sa mga Ehipcio lamang tumama.
7. Bago ang pangyayari ng unang salot, gumawa ang Diyos ng isang himala sa harap ni Faraon: ang tungkod ni Aaron ay naging isang ahas na kumain sa lahat ng mga ahas ng mga mahiko. Gayunpaman, “Naging matigas ang puso ni Faraon” (Exodo 7:13).
8. Ang huling salot ang pinakamapamuksa dahil bawat pamilya na wala sa ilalim ng proteksyon ng dugo ng kordero ay apektado sa pagkamatay ng panganay na anak na lalaki nito. Bago bumagsak ang huling salot, ang Diyos, sa Kanyang kahabagan, ay nagbigay sa mga tao ng tatlong araw ng kadiliman para sa pagmumuni-muni, pagbubulay, at pagsisisi, gayundin ng pagtuturo kung paano maiiwasan ang huling pagkawasak.
9. Ito’y pagkaraan ng ikaanim na salot na ipinahayag ng tala na “pinatigas ng Panginoon ang puso ni Faraon” (Exodo 9:12; tingnan din ang Exodo 10:1, 20, 27; Exodo 11:10; at gayundin ang Exodo 14:4, 8, 17). Sa panahon ng unang limang salot, si Faraon ang nagpatigas ng kanyang puso (Exodo 7:13, 14, 22; Exodo 8:15, 19, 32; Exodo 9:7; Exodo 9:35). Bago ang aktuwal na kuwento tungkol sa 10 salot, mayroong dalawang pagpapaunang sinabi ang Diyos na nagpapahayag na Siya, ang Panginoon, ay magpapatigas ng puso ni Faraon (Exodo 4:21, Exodo 7:3).
10. Maaaring gayahin ng mga mahiko ang unang dalawang salot lamang. Nang dumating ang ikatlong salot, tumpak nilang sinabi: “Ito ay daliri ng Diyos” (Exodo 8:19). Kalaunan sila mismo ay nagdusa ng mga pigsa (Exodo 9:11; tingnan din ang paghimok ng “mga opisyal” ni Faraon, Exodo 10:7).
11. Ang mga salot ay maaari ring tipunin ng magkakapares: Ang una at pangalawang salot ay kaugnay ng ilog Nile; ang ikatlo at ikaapat na salot ay mga lumilipad na insekto (mga kuto/lamok at mga langaw); ang ikalima at ikaanim na salot ay magkapareho, na may salot na nangyari sa mga hayop at pigsa sa mga tao; ang ikapito at ikawalong salot ay naglalarawan ng pagkasira ng mga pananim; ang ikasiyam at ikasampung salot ay kaugnay ng kadiliman—ang isa ay pisikal na kadiliman at ang iba ay sa pinakasukdulang kadiliman, ang kamatayan ng mga panganay.
12. Nakakapukaw na pansinin na tahasang sinabihan ng Panginoon si Faraon nang makapitong beses na “Palayain ang Aking bayan” (Exodo 5:1; Exodo 7:16; Exodo 8:1, 20; Exodo 9:1, 13; Exodo 10:3) at minsan ay ginamit ang isang negatibong kondisyonal na parirala “Kung hindi mo papayagang umalis ang Aking bayan, ay magsusugo ako . . .” (Exodo 8:21). Pumayag si Faraon pagkaraan ng ikalawa, ikaapat, ikapito, at ikasiyam na salot (Exodo 8:8, Exodo 8:25-28, Exodo 9:28, Exodo 10:24), ngunit, sa huli, ay tumanggi siyang palayain ang bayan upang sambahin ang Panginoon (Exodo 8:15, Exodo 8:32, Exodo 9:35, Exodo 10:27). Hinilingan pa nga niya si Moises na manalangin upang wakasan ang tinutukoy na salot at manalangin din para sa kanya (Exodo 8:8, 28; Exodo 9:28; Exodo 10:16, 17). Tanging pagkaraan ng ikasampung salot na tinawag niya si Moises at Aaron at inutusan sila: “Kanyang ipinatawag sina Moises at Aaron nang gabi at sinabi, “Maghanda kayo, umalis kayo sa gitna ng aking bayan, kayo at ang mga anak ni Israel! Umalis na kayo at sambahin ninyo ang Panginoon, gaya ng inyong sinabi. Dalhin ninyo ang inyong mga kawan at ang inyong mga baka, gaya ng inyong sinabi, at kayo’y umalis na; at idalangin ninyo na ako ay pagpalain!” (Exodo 12:31, 32).

Tulad ng ating sinabi, ang lahat ng mga kalamidad na ito ay kaugnay ng hatol ng Diyos laban sa mga diyos ng Ehipcio at sa kanila na nagtitiwala sa kanila. Hindi dapat palampasin ang katotohanan na sa gitna ng lahat ng mga kalamidad na ito ay ang pagpapahayag ng makapangyarihang presensya ng Diyos sa lupain ng Ehipto. Nais Niyang maging maliwanag na mayroong pagkakaiba sa pagitan ng mga sumusunod sa Kanya at sa mga lumalaban sa Kanya: “Sapagkat kung hindi mo papayagang umalis ang Aking bayan ay magsusugo Ako ng pulu-pulutong na langaw sa iyo, sa iyong mga lingkod, sa iyong bayan, at sa loob ng inyong mga bahay. . . . Subalit Aking ibubukod sa araw na iyon ang lupain ng Gosen na tinitirhan ng Aking bayan, upang huwag magkaroon doon ng pulu-pulutong na langaw, upang iyong malaman na Ako ang Panginoon sa lupaing ito” (Exodo 8:21, 22).

Nagsasalita ang propeta Isaias tungkol sa pag-ibig at mga plano ng Diyos sa hinaharap para sa Ehipto sa nakagugulat na mga salita: “Sa araw na iyon ay magkakaroon ng lansangan mula sa Ehipto hanggang sa Asiria, at ang mga taga-Asiria ay magsisipasok sa Ehipto, at ang mga Ehipcio ay sa Asiria, at ang mga Ehipcio ay magsisisambang kasama ng mga taga-Asiria. Sa araw na iyon ay magiging pangatlo ang Israel sa Ehipto at sa Asiria, isang pagpapala sa gitna ng lupain, na pinagpala ng Panginoon ng mga hukbo, na sinasabi, ‘Pagpalain ang bayan Kong Ehipto, at ang Asiria na gawa ng Aking mga kamay, at ang Israel na Aking mana’ ” (Isaias 19:23-25).

**Pagtigas ng Puso ni Faraon**

Ang pagtigas ng puso ni Faraon ay nakakapukaw ng pansin sa mga mag-aaral ng Biblia. Dapat nating bigyang-diin na hindi itinakda ng Diyos ang mga desisyon ni Faraon. Ang mga pagpili ay kanya. Hindi siya itinakda na magmatigas sa pagtanggi na sundin ang mga iniuutos ng Diyos at mauwi sa kapahamakan. Nagbibigay ang Diyos ng kalayaan ng pagpili sa bawat indibiduwal at pinalalakas ang mga tao na tumugon sa Kanyang mensahe ng pag-ibig at alok na biyaya. Hindi Niya pinipilit ang mga tao na sumunod o sumuway sa Kanya.

Ang kompletong pagsisiyasat ng talata tungkol sa pagtigas ng puso ni Faraon (tingnan ang # 9 sa nakaraang bahagi) ay nagbibigay ng mga sumusunod: sa proseso ng pagtigas, si Faraon mismo ang siyang nagmatigas na tumanggi na ibaba ang kanyang sarili sa harap ng Diyos (Exodo 10:3). Ito ay kanyang desisyon, ang kanyang ipinasyang pagsuway, na nag-akay sa kanya na lumampas sa punto na hindi na maaaring makapagbalik. Naging permanente na ang kanyang karakter. Ang banal na panawagan sa kanya na palayain ang mga Israelita at sambahin ang buhay na Diyos ay nagdagdag lamang ng gatong sa kasabihang apoy sa kanyang puso, na nag-alab laban sa Makapangyarihan sa Lahat at sa Kanyang lingkod na si Moises.

### Ikatlong Bahagi: Aplikasyon sa Buhay

1. Dumarami ang mga katibayan na ang Diyos ay isang naghaharing Diyos na nagnanais na iligtas ang Kanyang bayan at akayin silang papalabas ng Ehipto. Ano ang nasa ating mga puso at buhay na maaaring maging dahilan upang matigas nating tanggihan ang lahat ng mga pag-uudyok ng Diyos na magsisi at sumunod sa Kanya?
2. Ano ang napaka nakakahalina tungkol sa idolatriya? Bakit napakahirap para sa mga Ehipcio na humiwalay sa kanilang idolatriya, kahit matapos nilang makita kung anong uri ng pagkawasak ang dinala nito?
3. Ang sangkatauhan ay malikhain sa paggawa ng kanilang mga idolo. Halos anumang bagay ay maaaring gawing isang idolo. Ano ang isang idolo? Paano tayo gumagawa ng ating sariling mga diyos at yumuyukod sa harap nila? Anong mga prinsipyo ang maaaring mailarawan o matuklasan sa kabila ng gayong nagpapasamang pag-uugali? Bakit ang Diyos ay marubdob na naninindigan laban sa idolatriya?