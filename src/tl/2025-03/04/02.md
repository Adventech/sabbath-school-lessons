---
title:  Diyos Laban sa mga Diyus-diyosan
date:   20/07/2025
---

`Basahin ang Exodo 7:8–15. Anong mga liksyon ang narito sa unang paghaharap na ito sa pagitan ng Diyos ng mga Hebreo at ng mga diyos ng Ehipto?`

Ang paparating na mga labanan ay magiging sa pagitan ng buhay na Diyos at ng “mga diyos” ng mga Ehipcio. Ang mas nagpalala sa sitwasyon ay ang pagturing ni Faraon sa kanyang sarili bilang isa sa mga diyos na iyon. Hindi nakibaka ang Panginoon laban sa mga Ehipcio, o kahit na sa Ehipto man, kundi laban sa kanilang mga diyus-diyosan (sinasamba ng mga Ehipcio ang mahigit na 1,500 mga diyos). Ang talata sa Biblia ay tahasang nagsasabing: “At ilalapat Ko ang hatol laban sa lahat ng mga diyos ng Ehipto: Ako ang Panginoon’ (Exodo 12:12). Kalaunan, muli itong binigyang-diin, sa pagkakataong ito ay nang alalahanin ang paglalakbay ng Israel mula sa Ehipto: “Ang kanilang mga diyos ay hinatulan ng Panginoon” (Bilang 33:4).

Isang halimbawa ng paghatol na ito sa kanilang mga diyos ay malinaw na naipakita sa himala ng tungkod na naging ahas(Exodo 7:9–12). Sa Ehipto, ang diyosang Uraeus na si Wadjet ay inilarawan bilang isang kobra at kumakatawan sa makapangyarihang kapangyarihan sa Lower Egypt. Ang sagisag ng isang cobra ay makikita sa korona ni Faraon, isang tanda ng kanyang kapangyarihan, pagka-diyos, pagkahari, dahil ang diyos na ito ay dumudura ng lason sa kanyang mga kaaway. Naniniwala din ang mga Ehipcio na ang sagradong ahas ay papatnubay kay Faraon sa kabilang buhay niya.

Nang ang tungkod ni Aaron ay naging ahas at kainin ang lahat ng ibang mga ahas sa harap ng hari. Ang pagiging mas mataas ng buhay na Diyos laban sa mahiko at pangkukulam ng mga Ehipcio ay naipakita. Ang sagisag ng kapangyarihan ni Faraon ay hindi lamang nagapi, kundi hinawakan ito ni Aaron at ni Moises ng kanilang mga kamay (Exodo 7:12, 15). Ang naunang paghaharap ay nagpakita ng kapangyarihan at pagka-Panginoon ng Diyos sa buong Ehipto. Si Moises, bilang kinatawan ng Diyos, ay may higit na dakilang awtoridad at kapangyarihan kaysa sa “diyos” na si Faraon.

Mahalaga rin na itinuturing ng mga sinaunang mga Ehipcio ang isang diyos na ahas, Nehebkau (“siya na gumagamit ng mga espiritu”), na banal, pinupuri, at sinasamba. Sang-ayon sa kanilang mitolohiya, ang ahas na diyos na ito ay may dakilang kapangyarihan dahil nilunok niya ang pitong kobra. Sa ganoong paraan ay sinabi ng Diyos sa mga Ehipcio na Siya, hindi ang ahas na diyos, ang may pinakamataas na kapangyarihan at awtoridad. Pagkatapos ng gayong makapangyarihang paghaharap, mabilis at malinaw nilang naunawaan ang mensaheng ito.

`Paano natin mapapahintulutan ang Panginoon na magkaroon ng soberanya sa anumang “mga diyos” na nais mangibabaw sa ating mga buhay?`