---
title:  Mga Langaw, Alagang Hayop, at Pigsa
date:   23/07/2025
---

`Basahin ang Exodo 8:20–9:12. Ano ang itinuturo ng salaysay na ito tungkol sa kahit gaano man kadakila ang pagpapakita ng kapangyarihan at kaluwalhatian ng Diyos, ay may kalayaan pa rin ang sangkatauhan na tanggihan Siya?`

Ang Ehipciong diyos si Uatchit, ang diyos ng lusak at latian. Ang diyos na si Khepri (ng sumisikat na araw, paglikha, at muling pagkapanganak) ay inilarawan na may ulo ng salagubang. Ang “mga diyos” na ito ay tinalo ng Panginoon. Sa kwentong ito (Exodo 8:20–24), samantalang ang mga Ehipcio ay nagdurusa, ang mga Hebreo ay iningatan. Sa katunayan, walang anumang mga salot ang nakaapekto sa kanila.

Muli, ang lahat ng ito ay isang pagsisikap ng Diyos na ipaalam kay Faraon na “Ako ang Panginoon sa lupaing ito” (Exodo 8:22).

Kaya nga, nagsimulang makipagtawaran si Faraon. Walang pag-aalinlangan na tumataas ang pamimilit. Handa niyang payagan ang Israel na sambahin ang kanilang Diyos at maghandog sa Kanya, ngunit sa lupain lamang ng Ehipto (Exodo 8:25). Hindi maaaring magawa ang kanyang mga kondisyon dahil ang ilan sa mga hayop ay itinuturing na banal sa Ehipto, at ang paghahandog sa kanila ay magiging dahilan ng karahasan laban sa mga Hebreo. Gayundin, hindi ito ang plano ng Diyos para sa Israel.

Samantala, ang sumunod na salot (Exodo 9:1–7) ay nahulog sa mga alagang hayop. Si Hathor, ang Ehipciong diyosa ng pag-ibig at proteksyon, ay inilarawan na may ulo ng isang baka. Ang diyos na toro naman na si Apis ay napakatanyag din at labis na iginagalang ng sinaunang Ehipto. Kaya, sa ikalimang salot na ito, ang ilan pang pangunahing mga diyos ay natalo nang mamatay ang mga alagang hayop ng mga Ehipcio.

Sa ikaanim na salot (Exodo 9:8–12), ang ganap na pagkatalo ni Isis, ang diyosa ng medisina, mahika, at karunungan, ay naipakita. Nakita rin natin ang pagkatalo ng mga diyos tulad ni Sekmet (diyosa ng digmaan at epidemya) at Imhotep (diyos ng medisina at pagpapagaling). Hindi nila kayang protektahan ang mga sumasamba sa kanila. Sa kabaligtaran, kahit ang mga mahiko at mangkukulam sa ngayon ay labis na naghihirap anupa’t hindi nila kayang magpakita sa korte, na nagpapakita na wala silang magagawa laban sa Lumikha ng langit at lupa.

Sa unang pagkakataon sa kuwento tungkol sa sampung salot, sinasabi ng isang talata na “Pinatigas ng Panginoon ang puso ni Faraon” (Exodo 9:12). Gaano man nakalilito ang pariralang ito, kapag naunawaan sa buong konteksto, ipinapakita nito na hahayaan ng Panginoon na ating anihin ang mga bunga ng ating patuloy na pagtanggi sa Kanya.

`Ang problema ni Faraon ay hindi intelektuwal; mayroon siyang sapat na makatuwirang katunayan upang makagawa ng tamang pagpili. Sa halip, ito ay isang suliranin ng kanyang puso. Ano ang ibig nitong sabihin sa atin kung bakit dapat nating bantayan ang ating mga puso?`