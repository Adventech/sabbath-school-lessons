---
title:  Ang Unang Tatlong Salot
date:   22/07/2025
---

Ang sampung salot sa Ehipto ay hindi para sa mga Ehipcio kundi sa kanilang mga diyos. Bawat salot ay tumama sa hindi bababa sa isa sa kanila.

`Basahin ang Exodo 7:14–8:19. Ano ang nangyari sa mga salot na ito?`

Ipinaalam ng Diyos kay Moises na ang pakikipag-usap kay Faraon ay magiging mahirap at halos imposible (Exodo 7:14). Gayunpaman, nais ng Diyos na ipahayag ang Kanyang sarili kay Faraon at sa mga Ehipcio. Kaya, ipinasya Niyang makipag-usap sa kanila sa paraang mauunawaan nila. Gayundin, makikinabang ang mga Hebreo mula sa paghaharap na ito dahil mas marami silang matututuhan tungkol sa kanilang Diyos.

Ang unang salot ay laban kay Hapi, ang diyos ng ilog na Nile (Exodo 7:17–25). Ang buhay sa Ehipto ay lubos na nakadepende sa tubig mula sa Nile. Kung saan may tubig, mayroong buhay. Ang tubig ang pinanggagalingan ng buhay, kaya inimbento nila ang kanilang diyos, si Hapi, at sinamba siya bilang ang tagapagbigay ng buhay.

Syempre, tanging ang buhay na Diyos lamang ang pinanggagalingan ng buhay, ang Manlilikha ng lahat ng bagay, kabilang ang tubig at pagkain (Genesis 1:1, 2, 20–22; Awit 104:27, 28; Awit 136:25; Juan 11:25; Juan 14:6). Ang pagbabago ng tubig sa dugo ay sumisimbolo sa pagbabago ng buhay tungo sa kamatayan. Hindi nagawang ibigay at protektahan ni Hapi ang buhay. Ang mga ito’y posible lamang sa pamamagitan ng kapangyarihan ng Panginoon.

Pagkaraan ay binigyan ng Diyos si Faraon ng panibagong pagkakataon. Sa pagkakataong ito, ang diyosang palaka, si Heqet, ay tuwirang pinatungkulan (Exodo 8:1–15). Sa halip na buhay, naglabas ng mga palaka ang Nile, na kinatatakutan, pinandidirihan, at kinasusuklaman ng mga Ehipcio. Nais nilang mapalayas ang mga ito. Ang saktong oras nang alisin ang salot na ito ay nagpapakita na ang kapangyarihan ng Diyos ay nasa likod din ng salot na ito.

Ang ikatlong salot ang mayroong pinaka maikling paglalarawan (Exodo 8:16–19). Ang uri ng insekto dito (Heb. Kinnim) ay hindi malinaw (mga niknik, lamok, garapata, kuto?). Ito’y laban sa diyos na si Geb, ang diyos ng lupa ng mga Ehipcio. Mula sa alabok ng lupa (alingawngaw ng kuwento ng Biblia sa Paglalang) ay pinalitaw ng Diyos ang mga kuto, na kumalat sa buong lupain. Hindi makayang gayahin ang himalang ito (Diyos lang ang makakalikha ng buhay), ang mga mahiko ay napabulalas, “Ito ay daliri ng Diyos” (Exodo 8:19). Si Faraon, gayunpaman, ay tumanggi pa ring matinag.

`Isipin kung gaano katigas ang puso ni Faraon. Ang paulit-ulit na pagtanggi sa pag-udyok ng Diyos ay lalo lamang nagpalala nito. Anong mga liksyon ang mayroon dito para sa bawat isa sa atin tungkol sa palaging pagtanggi sa udyok ng Panginoon?`