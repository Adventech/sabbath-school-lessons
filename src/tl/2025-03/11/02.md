---
title:  Nabigong Pamumuno
date:   07/09/2025
---

Tinawag ng Diyos si Moises upang gumugol ng panahon kasama Siya. Ang apatnapung araw at apatnapung gabi ay maaaring isang maikling panahon para kay Moses, ngunit ito’y tila matagal, napakatagal, para sa mga Israelita. Wala ang kanilang nakikitang lider. Sila ay naging lito, walang tiyaga, takot, at walang katiyakan. Nais nilang magkaroon ng nakikitang diyos na mangunguna sa kanila, ang “mga diyos” na kanilang nakita ng buong buhay nila sa mapagsamba sa diyus-diyosang Ehipto.

`Basahin ang Exodo 32:1–6. Paano nangyari na ang pamumuno ni Aaron ay nabigo nang napakalubha?`

Hindi nanindigan si Aaron sa sitwasyong ito. Nabigo siyang samantalahin ang pagkakataong iyon para gawin ang tama. Sa halip na magtiwala sa Panginoon, nanghina siya sa harap ng karamihan. Hiningi ng mga tao ang hindi kayang isipin: “Tumindig ka at igawa mo kami ng mga diyos na mangunguna sa amin” (Exodo 32:1).

Ang mga tao ay kusang-loob na nagbigay ng ginto para gawing diyus-diyosan, at hindi lamang hindi sila pinigilan ni Aaron, kundi siya pa ang nag-anyaya sa kanila na mag-ambag. Pagkatapos ay nakilahok siya sa paghulma sa huwad na diyos na ito. Pagkatapos, ipinahayag ng mga tao: “Ang mga ito ang iyong mga diyos, O Israel, na naglabas sa iyo mula sa lupain ng Ehipto” (Exodo 32:4). Napakamakasalanan, masama, at maikli ang pananaw. Kagagawa lamang nila ng diyus-diyosang ito at pagkatapos ay sinabi nilang ito ang nagligtas sa kanila. Hindi ba’t nakakagulat kung paanong ang makasalanang pagnanasa ay makakabaluktot ng ating pag-iisip at mga pagkilos? Ipinagdiwang ng mga tao ang mga sarili nilang nilikha, at sa paggawa nito’y ang kanilang pagkatao at moralidad ay naging hamak.

Ang ganoong krisis ay nangangailangan ng isang taong may katatagan, desisyon, at hindi natitinag na lakas ng loob; isa na nanghahawak sa karangalan ng Diyos ng higit sa popular na pabor, personal na kaligtasan, o mismong buhay. Ngunit ang kasalukuyang lider ng Israel ay hindi gayon ang pagkatao. May kahinaang tinutulan ni Aaron ang mga tao, ngunit ang kanyang pag-aatubili at pagkahiya sa delikadong sandali ay ginawa lamang silang lalong determinado. Tumindi pa ang kaguluhan. Ang isang bulag at wala sa katuwirang silakbo ay tila sumakop sa karamihan. Mayroong ilang nanatiling tapat sa kanilang tipan sa Diyos, ngunit ang malaking bilang ng mga tao ay nakilahok sa pagtalikod. Natakot si Aaron para sa kanyang sariling kaligtasan; at sa halip na marangal na tumayo para sa karangalan ng Diyos, napahinuhod siya sa mga hinihingi ng karamihan.”—Ellen G. White, Patriarchs and Prophets, pp. 316, 317.

`Paanong si Aaron, na isang lider, ay naging napakahina? Sa anong mga paraan maaaring sinikap ni Aaron na bigyang katwiran sa kanyang puso ang kanyang mga kakila-kilabot na ginawa?`