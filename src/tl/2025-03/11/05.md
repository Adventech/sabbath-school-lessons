---
title:  Ang Makatuwirang Galit ng Diyos
date:   10/09/2025
---

`Basahin ang Exodo 32:9–29. Ano ang reaksyon ni Moises sa banta ng Diyos na puksain ang Israel?`

Samantalang si Moises ay nasa Bundok pa ng Sinai, sinabi ng Diyos na Kanyang pupuksain ang mg rebelde at gagawin ang mga lahi ni Moises na isang dakilang bansa. Ngunit hindi iyon ang nais ni Moises. Sa halip, nagmakaawa siya sa Panginoon, na sinasabing ang mga Israelita ay hindi bayan ni Moises—sila’y sa Diyos. Siya, si Moises mismo, ay hindi nagdala sa kanila papalabas ng Ehipto, kundi ginawa ito ng Diyos sa pamamagitan ng Kanyang mga makapangyarihang gawa. At kaya nagsumamo si Moises sa Diyos, na binibigyang-diin ang Kanyang naunang mga pangako sa mga magulang. Tunay na gumaganap si Moises bilang isang tagapamagitan sa Diyos at sa sangkatauhan.

Makaraang “nagbago ang isip ng Panginoon sa masama na Kanyang sinabing gagawin Niya sa Kanyang bayan” (Exodo 32:14), si Moises ay bumalik sa kanila. Walang naitala—hindi gaya ng mangyayari sa Exodo 34:29, 30—na ang kanyang mukha ay nagliwanag mula sa presenya ng Panginoon. Maaaring ipinapakita ng kanyang mukha ang kanyang pagkagalit.

“Nang makalapit si Moises sa kampo, at kanyang makita ang guya at ang pagsasayawan, ang galit ni Moises ay nag-alab, at kanyang ibinato ang mga tapyas na nasa kanyang mga kamay at binasag ang mga ito sa paanan ng bundok” (Exodo 32:19). Ang pagbasag sa mga tapyas na naglalaman ng Dekalogo ay isang panlabas na tanda ng pagsira ng nilalaman nito. Pinagalitan ng Diyos si Moises dahil dito, ngunit sa huli ay inutusan Niya si Moises na humugis ng dalawang tapyas upang palitan “ang naunang mga tapyas, na iyong binasag” (Deuteronomio 10:2). Diyos mismo ang magsusulat ng mga utos.

Mariing pinagalitan ni Moises si Aaron sa pagpapasakop sa hinihingi ng mga tao. “Anong ginawa ng bayang ito sa iyo, na dinalhan mo sila ng isang malaking kasalanan?” (Exodo 32:21). Sinikap ni Aaron na bigyang katwiran ang kanyang pagsalangsang sa pamamagitan ng (1) pagsisi sa iba, at (2) sa mahiko: “Aking inihagis ito sa apoy at lumabas ang guyang ito!” (Exodo 32:24). Ang nagpalala ng husto sa mga bagay ay si Aaron mismo ay pinarangalan ng malaki ng Diyos, na binigyan ng maraming mga pribilehiyo, kabilang ang pag-akyat sa bundok na kasama si Moises at ang 70 matanda (Exodo 24:1).

Isang madilim na kabalintunaan! Sa pagsasabing may isang himalang nangyari, nais lansihin ni Aaron ang kanyang kapatid (pansinin kung paanong ang isang kasalanan ay nag-aakay sa panibago; sa kasong ito, idolatriya tungo sa pagsisinungaling). Gayunpaman, hindi nalinlang si Moises sapagkat nakita niya kung gaano kabangis ang pag-uugali ng mga tao. Kitang kita ang mga negatibong bunga, at dapat pigilin agad ni Moises ang rebelyon.

`Ano ang itinuturo ng kwentong ito tungkol sa kapangyarihan ng panalangin ng pamamagitan? Sino ang dapat nating ipanalangin ngayon?`