---
title:  Sinisira ang Kanilang Sarili
date:   09/09/2025
---

`Basahin ang Exodo 32:7, 8. Bakit pinabalik ng Diyos si Moises sa kampo ng Israel?`

Sa pagbaling sa isang diyus-diyosan, ang mga Israelita ay nasa proseso ng paghihiwalay ng kanilang sarili mula sa tunay na Diyos, at sa Isa na nagligtas sa kanila mula sa Ehipto. Patas na inilagay ng Panginoon ang sisi sa kanila, na sinasabing “sila’y nagpakasama” (Exodo 32:7)—na kanilang itinuring din ang rebultong ito na siyang nagligtas sa kanila mula sa Ehipto. Isang kasuklam-suklam na tuwirang pagsalungat sa sinabi ng Diyos sa kanila (Exodo 20:2)! Ang pagtangging ito sa presensya at mga makapangyarihang gawa ng Diyos ay isang seryosong bagay. Ang kanilang pag-iisip at mga pakiramdam ay nabaluktot at ganap na nasira.

Para kay propeta Ezekiel, ang idolatriya ang sentro ng lahat ng paghihirap ng bayan ng Diyos, mula dito ay nagmumula ang lahat ng ibang mga kasalanan (tingnan, halimbawa ang Ezekiel 8:1–8, Ezekiel 20:1–44, Ezekiel 22:1–12). Madalas tayong nagtataka kung bakit ang sinaunang mga mananampalataya ay napakamang-mang at hindi maituwid kapag sila ay sumasamba sa iba’t ibang mga diyus-diyosang ginawa ng tao. Tayo ay nakatitiyak na hindi natin gagawin ang gayong bagay. Tunay nga bang tayo ay malaya sa mga diyus-diyosan? Ang mga diyus-diyosan ngayon ay maaaring may iba’t ibang hugis at anyo, gayunman sila ay may parehong pang-akit.

Ang isang diyus-diyosan ay isang bagay ng pumapalit sa Diyos, at kahit na alam natin na ito ay hindi tama, sinasamba pa rin natin ito, madalas ay paulit-ulit. Kinukuha nito ang ating imahinasyon, pagmamahal, panahon, at isip ng higit kaysa Diyos. Inaalipin din nito ang ating pag-iisip. Sa katotohanan, tayo ay nagiging kung ano ang ating pinagmamasdan, at hindi tayo aangat ng higit kaysa anumang “diyos” na ating pinaglilingkuran.

Kung hindi Diyos ang nasa sentro ng iyong buhay, ang ibang mga diyos ang kukuha ng Kanyang lugar. Kung hindi natin ikinagagalak at nililinang ang buhay na presensya ng Diyos, ating ilalaan ang ating mga buhay sa anuman o sinumang iba. Ang ating ipinapalit kay Cristo ay maaaring may iba’t ibang anyo: pagmamataas, pagiging makasarili, pera, kapangyarihan, sex, pagkain, TV, droga, alcohol, maruming pag-iisip, pornograpiya, mga kalayawan, trabaho, laro, pamilya, mga videogames, mga pelikula, pamimili, mga ideya, politika, musika, katungkulan, mga titulo, mga grado, at marami pa. Walang katapusan ang listahan.

Tayo ay napakamalikhain at mapag-imbento sa bagay na ito. Magagawa nating maging diyos ang anumang bagay na mabuti, maganda, at makahulugan. Ang idolatriya ay napakapanganib dahil binabago nito ang ating personalidad, ang paraan ng ating pag-iisip, ang ating mga pagmamahal, at ang ating sosyal na buhay. Binabago nito ang ating pagkakakilanlan at pinapalitan ang mga tunay na personal na relasyon ng isang mababaw at sa huli ay walang kahulugang mga pakikipag-ugnayan, na sa huli, ay hindi makapagliligtas sa atin.