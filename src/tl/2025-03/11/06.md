---
title:  Pamamagitan
date:   11/09/2025
---

`Basahin ang Exodo 32:30–32. Gaano kalayo ang naabot ni Moises sa kanyang panalangin ng pamamagitan para sa mga makasalanan?`

Dahil sa kanilang rebelyon, kakila-kilabot na mga bagay ang nangyari sa kampo ng mga Israelita, kabilang ang kamatayan ng maraming tao (Exodo 32:28). Nang sumunod na araw, ipinahayag ni Moises sa mga tao: “Kayo’y nagkasala ng malaking kasalanan. Ngayo’y aakyat ako sa Panginoon, marahil ay aking matutubos ang inyong kasalanan” (Exodo 32:20).

“Kaya’t bumalik si Moises sa Panginoon, at sinabi, ‘O, ang bayang ito’y nagkasala ng malaking kasalanan; at gumawa sila para sa kanilang sarili ng mga diyos na ginto. Ngunit ngayon, kung maaari ay patawarin Mo ang kanilang kasalanan—at kung hindi, burahin Mo ako sa aklat na isinulat Mo” (Exodo 32:31, 32).

Hindi nakapagtataka na si Moises ay itinuturing na isang anino ni Cristo! Dahil sa kanyang panalangin ng pamamagitan para sa mga makasalanan at ang kanyang kahandaang mag-alay ng sarili niyang buhay para sa kanila, tunay na sinasalamin niya ang gagawin ni Cristo para sa ating lahat. Isang napakagandang huwaran ng kahabagan para sa mga sumalangsang! Kanyang ipinakita ang kanyang buong dedikasyon sa Panginoon at ang kanyang mapagsakripisyong pagmamahal para sa mga tao. Hindi sinasabi ng aklat ng Exodo kung gaano katagal nanatili si Moises kasama ng Panginoon sa bundok sa panahong ito, ngunit ipinapakita ng aklat ng Deuteronomio na siya ay nasa Sinai sa panahong ito ng 40 araw (Deuteronomio 9:18).

Sa Exodo 32:32, ang salitang isinalin na “patawarin” ay mula sa isang pandiwa na ang pangunahing kahulugan ay “pasanin” o “dalhin” tulad ng sa Isaias 53:4, na mababasa (tungkol kay Jesus): “Tunay na dinala Niya ang ating mga kalungkutan.” Ito ay kaparehong pandiwa na “patawarin” sa Exodo 32:32, at “dinala” sa Isaias 53:4. Isang makapangyarihang pananaw sa proseso ng kaligtasan at kapatawaran at kung ano ang isinakripisyo ng Diyos upang iligtas tayo.

Tunay nga, hiniling ni Moises sa Panginoon na “dalhin” ang kasalanan ng mga tao, na totoo ngang ito ang Kanyang ginawa sa krus ilang libong taon ang nakalipas. Ipinapakita ng Exodo 32:32 hindi lamang ang ideya ng kapalit na pagtubos kundi gayundin kung sino ang gumawa ng pagpapalit: ang Diyos mismo.

Ipinapakita ng talatang ito kung paano dumarating ang pagpapatawad. Dinala ng Diyos kay Cristo ang ating mga kasalanan, ang tanging paraan na tayo ay mapapatawad. Isang makapangyarihang pagpapahayag ng plano ng kaligtasan at pagpapakita sa atin at sa buong sansinukob kung ano ang isinakripisyo ng Diyos upang iligtas tayo.

`Hiniling ni Moises sa Diyos mismo na pasanin ang mga kasalanan ng mga tao, at sa huli, kay Jesus, Kanyang ginawa iyon. Paano natin isinasaisip ang kamangha-manghang katotohanang ito? Ano ang sinasabi nito sa atin tungkol sa pag-ibig ng Diyos para sa nagkasalang sangkatauhan?`