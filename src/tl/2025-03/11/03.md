---
title:  Pagsamba sa Diyus-diyosan at Kasamaan
date:   08/09/2025
---

`Basahin ang Exodo 32:6. Saan sila mabilis na inakay ng kanilang pagsamba sa diyus-diyosan? (Tingnan din ang Awit 115:4–8; Awit 135:15–18; Isaias 44:9, 10).`

Ang gintong guya ay kamukha ng torong diyos ng mga Ehipcio, na tinatawag na Apis, o bakang diyos, na tinatawag na Hathor. Ito ay tahasang paglabag sa una at pangalawang utos (Exodo 20:3–6). Ang paglabag na ito ay hindi maaaring palampasin ng walang parusa dahil hayagang nilabag nito ang kanilang relasyon sa nabubuhay na Panginoon. Sa halip na sambahin ang kanilang Manlalalang, sinamba ng mga Israelita ang sarili nilang ginawa, na hindi nakakakita, nakakarinig, nakakaamoy, nakapagsasalita, nagmamalasakit, nagmamahal, o nangunguna.

Ang pagkakasunod ng paglalang ay binaligtad: sa halip na unawain na sila ay nilikha sa wangis ng Diyos, sila ngayon ay gumawa ng isang diyos, ni hindi sa kanilang sariling wangis—na magiging totoong masama na—kundi sa wangis pa ng isang hayop. Ito ang diyos na nais nilang paglingkuran? Kaya, nagkasala sila ng malaki laban sa Panginoon (Isaias 31:7; Isaias 42:17).

`Sa anong mga paraan ang pagtalikod dahil sa gintong guya ay nagpapakita ng nakasulat sa Roma 1:22–27?`

Ang idolatriya ay tumatanggi sa pagkaunawang teolohikal na ang Diyos ay Diyos at ang tao ay tao. Binubura ng idolatriya ang pagitan ng Diyos at ng tao (Ecclesiastes 5:2) at sinisira ang ugnayan sa Kanya. Ito man ay tahasan o hayagan o isang bagay na nakatago sa puso, mabilis na pinupunit ng idolatriya ang ating kaugnayan sa Panginoon at nag-aakay sa isang pabulusok na moralidad. Hindi kataka-takang ang talata ay nagsasalita tungkol sa ginawa nila sa sumunod na araw: matapos maghandog ng mga alay sa diyus-diyosan, nagsimula silang magkasayahan, na sinasabi ni Ellen G. White bilang “isang panggagaya sa idolatriyang mga kapistahan ng Ehipto.” Patriarchs and Prophets, p. 320.

Ang mga tao ay matatalino sa paggawa ng kanilang sariling mga diyus-diyosan. Lumulikha sila ng sarili nilang mga diyos, na totoong masama, at pagkatapos ay hahayo sila at paglilingkuran ang diyos na iyon. Ang Manlalalang ay pinalitan ng mga bagay na, sa kalauna’y mag-aakay sa pagkasirang moral.

`Ano ang mga paraan ngayon na kung saan sinasamba ng mga tao ang nilalang sa halip na ang Manlalalang?`