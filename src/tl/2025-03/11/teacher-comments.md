---
title:  Komento ng Guro
date:   12/09/2025
---

### Unang Bahagi: Pangkalahatang-ideya

**Susing Talata:** Exodo 32:31, 32

**Pokus ng Pag-aaral:**  Exodo 32:1-35

**Panimula**

Nang tumalikod ang Israel, si Moises ay kasama ng Panginoon sa Bundok ng Sinai. Tinakot ng mga tao ang kanyang kapatid, si Aaron, ng kamatayan, kaya pumayag si Aaron sa kanila at gumawa ng isang idolo. Pagkatapos ay ipinahayag ng mga tao: “Ito ang iyong diyos, O Israel, na naglabas sa iyo mula sa lupain ng Ehipto!” (Exodo 32:4), kaya’t tahasang itinatakuwil ang Panginoon bilang kanilang Diyos at sinisira ang kanilang tipan sa Kanya. Mahalagang pansinin na sinabi ng Panginoon kay Moises bago ang kanyang pagbaba sa kampamento mula sa Bundok ng Sinai na ang mga Israelita ay tumalikod papalayo sa Kanya at sumamba sa isang idolo. Kaya nga, ang Israel ngayon ay bayan ni Moises, at si Moises ang nagligtas sa mga Israelita mula sa Ehipto. Sinabi ng Panginoon: “Bumaba ka agad! Ang iyong bayan na inilabas mo mula sa lupain ng Ehipto ay nagpapakasama” (Exodo 32:7). Dati, ang Panginoon, gayundin sina Moises at Jetro, ay binigyang diin na ang Panginoon ang naglabas sa Israel mula sa Ehipto (Exodo 3:8, 17; Exodo 12:17, 51; Exodo 13:3, 9, 14, 16, 18; Exodo 16:6, 32; Exodo 18:1, 10; Exodo 19:4; Exodo 20:2). Ngayon ay hindi nagpakilala ang Diyos na kasama ng Israel dahil hindi Siya kinilala ng mga Israelita bilang kanilang Panginoon. Ito’y isang nakalulunos na sitwasyon!

Pagkatapos, nag-alok ang Panginoon na gagawin si Moises na “isang dakilang bansa” (Exodo 32:10). Ito ay isang malakas na tukso para kay Moises na tanggapin ang alok at maging dakila. Ngunit ipinakita niya ang karilagan ng kanyang karakter sa hindi man lamang pagsasaalang-alang ng gayung alok. Ang kanyang hindi makasariling interes sa kabutihan ng kanyang bayan ay nananatiling matibay; walang personal na mga ambisyon ang makapagbabago nito. Namagitan si Moises para sa Israel at nagsumamo sa Panginoon sa pagsasabi na ang Diyos ang nagligtas sa Israel. Ang bayang ito ay “Iyong bayan, na Iyong inilabas sa lupain ng Ehipto sa pamamagitan ng dakilang kapangyarihan at ng makapangyarihang kamay” (Exodo 32:11). Dahil sa pamamagitan ni Moises, “nagbago ang isip ng Panginoon sa masama na Kanyang sinasabing gagawin Niya sa Kanyang bayan” (Exodo 32:14). Gaano kamakapangyarihan ang panalangin ng pamamagitan!

Makaraang makabalik si Moises sa kampamento at makita ang paghihimagsik, binasag niya ng pira-piraso ang dalawang tapyas na naglalaman ng Sampung Pangako na ibinigay ng Diyos sa kanya, isang aksyon ng panlabas na tanda ng kung ano ang ginawa ng mga Israelita nang kanilang tanggihan ang Panginoon bilang kanilang Lider. Pagkatapos ay winasak ni Moses ang gintong guya. Kahit sa presenya ni Moises, ang mga tao ay “nagwawala” at “hindi mapigilan” (Exodo 32:25), kaya nararapat na siyang makialam. Lahat ng nagmatigas na ipagpatuloy ang paghihimagsik ay dapat alisin, kaya ang Diyos, sa pamamagitan ni Moises, ay nag-utos na patayin sila. Ang pagpuksang ito ay kailangan; kung hindi, ang bayan ng Diyos ay mapupumta sa hindi na mababagong pagkawasak (tungkol sa paggagawad ng hatol na ito, basahin ang Ellen G. White’s, Patriarch and Prophets, mga pahina 324-327). Nang sumunod na araw, muling umakyat si Moises sa Bundok ng Sinai at namagitan para sa Israel, hinihiling sa kanilang maawaing Diyos na patawarin ang Kanyang bayan dahil sa kanilang masamang pag-uugali.

### Ikalawang Bahagi: Komentaryo

**Ang Pagtalikod Dahil sa Gintong Guya at si Aaron**

Maaaring pigilin ni Aaron ang pagtalikod dahil sa gintong guya kung tumayo siya ng matibay para sa Diyos at sa katotohanan. Hindi siya dapat nagpahinuhod sa mga kahilingan ng mga tao para sa isang nakikitang diyos o mga diyos. Nang ang hindi paggalang ay ipinakita sa Diyos at sa Kanyang lingkod na si Moises, nararapat na pigilan agad ni Aaron ang pag-aaklas. Sa halip, nakinig siya sa mga rebelde at gumawa ng maling mungkahi. Sa panahon na wala si Moises, dapat na gumanap si Aaron bilang isang matibay na lider, na hindi natatakot kahit sa kanyang kamatayan. Laging nakikialam ang Diyos upang ipagtanggol ang Kanyang gawain, at dapat na nagtiwala si Aaron sa Kanya.

Ang malasakit ni Moises sa ikauunlad ng bayan ng Diyos ay naipakita sa kanyang tanong sa kanyang kapatid na si Aaron: “At sinabi ni Moises kay Aaron, ‘Anong ginawa ng bayang ito sa iyo, na dinalhan mo sila ng isang malaking kasalanan?” (Exodo 32:21). Ang pagpapasakop ni Aaron sa mga maling kahilingan ay nagdala ng nakalulunos na mga bunga. Upang bigyang dahilan ang kaniyang inasal, kumatha si Aaron ng isang himala: “At aking sinabi sa kanila, ‘Sinumang may ginto ay hubarin ito,’ at kanila namang ibinigay sa akin, at aking inihagis sa apoy at lumabas ang guyang ito!” (Exodo 32:24). Tinukoy ni Aaron ang mahiko upang pakalmahin ang galit ni Moises. Ang kasalanan ay bumubulag, at madalas na ang mga kuwento ay kinakatha upang pagtakpan ang pagsuway.

“Ang Panginoon ay galit na galit kay Aaron” (Deuternomio 9:20), ngunit naligtas ang kanyang buhay dahil namagitan si Moises para sa kanya. Taos-pusong nagsisi si Aaron sa kanyang malalang kasalanan, muling naibalik sa kanyang posisyon bilang lider, at pagkaraan ay pinahiran bilang ang mataas na pari (Exodo 40:12-15). Kahanga-hanga ang biyaya at habag ng Diyos!

**Ang Panalangin ng Pamamagitan**

May apat na pangunahing uri, o mga klase, ng panalangin. Una, nariyan ang “panalangin ng pagpupuri” o “panalangin ng pagpapasalamat,” kung saan pinapasalamatan natin ang Diyos dahil sa mga kahanga-hangang bagay na Kanyang ginawa. Sa panalangin ng pagpapasalamat, ipinapahayag natin ang ating pagpapasalamat para sa kung sino ang Diyos at para sa kung ano ang kanyang ginagawa sa ating mga buhay at sa mga buhay ng Kanyang bayan, kaya Siya’y pinupuri na may kagalakan dahil sa Kanyang maraming pagpapala. Ikalawa, nariyan ang “panalangin ng pagsisisi,” kung saan mapagpakumbaba nating hinihiling sa Diyos ang kapatawaran ng ating mga kasalanan. Ikatlo, nariyan ang “panalangin ng pagsusumamo,” kung kailan nananalangin tayo patungkol sa tiyak na mga bagay para sa ating mga sarili, tulad ng karunungan, Banal na Espiritu, kagalakan, pag-ibig, kalusugan, kapayapaan, pagtitiis, mga espirituwal na kaloob, mga mapagkukunang pinansyal, pagkain, kaligtasan, proteksyon, at iba pa. Sa kahulihan, nariyan ang “panalangin ng pamamagitan,” kung saan tayo ay nananalangin, hindi para sa ating mga sarili kundi para sa iba, na hinihiling sa Diyos na may kahabagang makialam at bigyan sila ng natatanging “mga pagpapala” o “mga kinakailangang bagay,” tulad ng paggabay, pagkahikayat, mga anak, mga magulang, pag-aasawa, pamilya, mga komunidad, mga institusyon, kasaganaan, tagumpay, at iba pa. Nananalangin din tayo para sa mga maysakit, pinag-uusig, nasasaktan, mahihirap, mga mag-aaral, mga kasama sa trabaho, mga pagbibinyag, mga superbisor, gobyerno, at iba pa. Ang panalangin ni Moises ay panalangin ng pamamagitan para sa mga makasalanan, dahil sa siya ay nanalangin para sa mga nagkasala, nagsusumamo sa Diyos na patawarin ang kanilang mga kasalanan at huwag pabayaan ang Kanyang bayan (Exodo 32:31, 32).

Mahalaga man sila, ang mga panalangin ng pamamagitan ay nababalot ng misteryo. Sa isang banda, gagawin ng Diyos ang pinakasukdulan sa bawat tao o mga tao upang iligtas sila dahil mahal Niya sila. Sa isang banda, hinahayaan ng panalangin ng pamamagitan ang Diyos na gumawa ng higit para sa mga tao sa kanilang kinalalagyang sitwasyon. Ito ay isang kabaligtaran, at hindi natin makakayang mabigyan ng solusyon ang tensyong ito. Ang mabuting balita ay hindi natin dapat gawin ang gayon. Kaya, hindi natin kailangang alamin ng tiyakan kung paano gumagawa ang panalangin ng pamamagitan, ngunit ang salita ng Diyos ay nagpapatotoo na ito ay gumagawa, at pinagtitibay ito ng ating karanasan. Ang kailangan natin ay manalangin bilang isang masunuring pagtugon sa Kanyang mga itinuturo. Hindi natin kailangang maunawaan ang bawat palaisipan sa buhay upang makapanalangin! Dapat nating tanggapin ang pangunguna ng Diyos, pagtiwalaan Siya, sumunod, at manalangin.

Iginagalang ng Diyos ang mga kapasyahan ng mga tao dahil hindi pinipilit ng Diyos ang sinuman na sumunod sa Kanya. Tinitiyak Niya ang kanilang kalayaan; gayunpaman, hinihikayat tayong manalangin para sa mga tao, kahit na para sa ating mga kaaway. Ito ay isa na namang malinaw na salungatan na hindi natin mabibigyang solusyon o maipapaliwanag dahil hindi natin nakikita ang nasa likod ng tabing, kung saan ang labanang espirituwal ay nagaganap. Maaari lamang na bahagyang maunawaan ito kapag pinag-iisipan ito sa konteksto ng dakilang tunggalian, samantalang pinag-aaralan natin ang espirituwal na pagbabaka sa pagitan ng mga kapangyarihan ng kabutihan at kasamaan, katotohanan at kasinungalingan, liwanag at dilim, ni Cristo at ni Satanas. Ang mga sulyap na ito ng pagkaunawa ay tumutulong sa atin na magtiwala na gagawin ng Panginoon ang pinakamabuti upang iligtas ang bawat isa.

Sa kabila ng tabing ng hindi nakikitang sanlibutan ay umiiral ang mga batas na nangangasiwa kung paano ang mga kapangyarihan ng mabuti at masama ay nagduduop. Sinasabi ng mga teologo na ang Diyos ang “nagpapahintulot” kay Satanas na gumawa. Tinatawag ni John Peckham ang mga regulasyong ito na “mga batas ng pagtutunggali.” (tingnan ang Pecham, Theodicy of Love; Cosmic Conflict and the Problem of Evil [Grand Rapids, MI: Baker Academic, 2018], p. 58). Pinahihintulan na gumawa ang diyablo, at mayroon siyang totoong kapangyarihan, bagaman nalilimitahan ito sa ilalim ng mga “batas ng pagtutunggali” (tingnan ang Job 1, Job 2:6). Ang mga batas na ito ay napagpasiyahan na, na may mungkahi mula sa konsilyo ng kalangitan (mga kinatawan ng lahat ng mga nilalang sa langit), ni Satanas, at ng Diyos. Ang mga regulasyong ito ay nangangahulugang binigyan ng Diyos si Satanas ng mga tiyak na “pribilehiyo,” o mas mabuting sabihin, “mga kapahintulutan” na maipakita ng buo kung ano ang katulad ng kanyang “pamumuno,” na binibigyan ang bawat isa ng pagkakataong paghambingin ang dalawang panig.

Ang mga regulasyong ito ay nangangahulugan din na hindi laging natatamo ng Diyos ang kanyang ninanais (Isaias 30:15, 18; Isaias 66:4; Ezekiel 18:23; Mateo 7:21; Mateo 18:14; Mateo 23:37; Lukas 7:30). Dagdag pa, ang Diyos ay nalilimitahan din sa Kanyang mga paggawa. Hindi makagagawa ang Diyos ng laban sa “mga batas ng pagtutunggaling” ito dahil iniingatan Niya ang Kanyang mga pangako. “Ang tunay na relasyon ng pag-ibig ay humihingi ng posibilidad na maaaring tanggihan ng mga nilalang ang ulirang kalooban ng Diyos.”—Pecham, Theodicy of Love, p. 139. Hindi lilimitahan ng Diyos ang ating kalayaan upang piliin ang isang panig o ang iba dahil hahadlangan nito ang buong pagyabong ng pag-ibig sa pagitan ng Diyos at ng Kanyang mga nilikha. Hindi natin malulutas ang malinaw na pagkakasalungatang ito dahil hindi natin nakikita ang nasa kabila ng tabing ng espirituwal na labanang ito. Gayunpaman, natatalaga ang Diyos “sa pagpapayabong ng pag-ibig at ng mga alituntunin ng tipan ng pagkikipagtunggali.”—Pecham, Theodicy of Love, p. 140.

Nalalaman natin ang maraming mga bagay tungkol sa Diyos, ngunit ang ibang mga bagay ay malabo o nakapagtataka sa atin. Sinasabi ni Pablo na “ang ating kaalaman ay bahagi lamang,” at “malabo nating nakikita” (1 Corinto 13:9, 12). Nalalaman natin na mahal tayo ng Diyos, iniligtas tayo, at nais Niyang iligtas ang bawat isa. Nalalaman natin na mapagtitiwalaan natin Siya at makapanghahawak sa Kanyang mga pangako, pangangalaga, at tulong. Nalalaman nating nais Niya ang pinakamabuti para sa atin. Nalalaman natin na pinakikinggan Niya ang ating mga panalangin at hindi natin Siya mapaglalalangan. Nalalaman natin na mahalaga ang mga panalangin, at nanginginig si Satanas kapag ang bayan ng Diyos ay nananalangin dahil ang mga bagay ay sumusulong kapag tayo ay nananalangin. Hindi natin nauunawaan kung bakit ang ibang mga panalangin ay madaling sinasagot, ang iba’y may pagkaantala, at ang iba ay hindi kailanman, sang-ayon man lamang sa ating mga inaasahan.

Inaanyayahan tayo ng Diyos na manalangin, hindi dahil nauunawaan natin kung ano ang nangyayari sa kabila ng mga pangyayari o kung paano dinidinig ang ating mga panalangin. Hindi tayo ang may kontrol ng panalangin, ngunit inaanyayahan tayong manalangin, at iniuutos din sa atin na gawin ito. Kapag nananalangin ang bayan ng Diyos, nawawasak ang masamang kaharian, at ang gawain ng Diyos ay mahiwagang sumusulong.

### Ikatlong Bahagi: Aplikasyon sa Buhay

1. Paanong tayong mga tao ay mayroong gayong kaikling memorya ng mga dakilang bagay na ginawa ng Diyos para sa atin? Gaano tayo kadaling makalimot? Paano natin mapapanariwa ang ating paglakad kasama ng Diyos at alalahanin sa mga panahong kritikal ng ating buhay ang kabutihan ng Diyos upang tayo ay makagawa ng mga tamang desisyon at hindi magkasala laban sa Kanya?
2. Ano ang maaaring maging gintong guya sa ating mga buhay?
3. Paano tayo magiging higit na mapagbantay, at matulungin, sa mga taong nangangailangan ng ating mga panalangin? Binubuksan tayo sa Diyos ng panalangin upang makagawa Siya para sa atin, at sa loob natin, ng mga himala ng pagbabago.
4. Nanalangin si Moises para sa mga makasalanan at inialok ang kanyang buhay para sa kanila. Ito ay isang halimbawa kung paano tayo dapat manalangin para sa mga nagkasala sa gitna natin. Pag-usapan sa inyong klase ang iba’t ibang situwasyon at kung paano tayo mananalangin para sa isa’t isa sa gayong mga sitwasyon.
5. Ang panalangin ng pamamagtian ni Cristo para sa Kanyang mga alagad at para sa atin ay isang modelo kung paano manalangin para sa iba (basahin ang Juan 17). Hindi kailangang mamatay ni Moises upang maranasan ng mga makasalanan ang kapatawaran. Sa kalagayan ni Jesus, ang tunay nating tagapamagitan, ang Kanyang kamatayan ay kailangan para sa atin. Bakit?
6. Paano tayo mananalangin para sa isa’t isa nang hindi nakakasakit o hindi nawawalan ng paggalang?