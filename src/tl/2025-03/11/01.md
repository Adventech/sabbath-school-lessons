---
title:  Pagtalikod at Pamamagitan
date:   06/09/2025
---

### Basahin Para sa Pag-aaral sa Linggong Ito

Exodo 32:1–6; Awit. 115:4–8; Isaias 44:9, 10; Roma 1:22–27; Exodo 32:7–32; Isaias 53:4.

> <p>Talatang Sauluhin</p>
> “Kaya’t bumalik si Moises sa Panginoon, at sinabi, ‘O, ang bayang ito’y nagkasala ng malaking kasalanan; at gumawa sila para sa kanilang sarili ng mga diyos na ginto. Ngunit ngayon, kung maaari ay patawarin Mo ang kanilang kasalanan—at kung hindi, ay burahin Mo ako sa aklat na isinulat Mo’” (Exodo 32:31, 32).

Si Moises ay wala sa kampo ng Israel sa loob lamang ng 40 araw at ano ang nagyari? Ang bayan ng Diyos ay tumalikod mula sa Kanya at sumamba sa diyus-diyosang ginawa ng tao, ang gintong guya. Pagkatapos ng napakaraming mga makapangyarihang tanda, karanasan, at himala, paano nila iyon nagawa?

Maaaring marami ang maging mga sagot, at maaaring may mga ilang katotohanan sa kanilang lahat. Hindi ba naunawaan ng mga tao kung sino talaga ang Diyos? O nadaig ba ng kanilang mga makalaman o makasalanang pagnanasa ang kanilang mga makapangyarihang karanasan sa Kanya? Hindi ba nila pinasalamatan ang ginawa ng Diyos para sa kanila, sa halip, ay binalewala ito? Malabo ba ang kanilang pagkaunawa, na sinira ng kanilang pang-araw-araw na mga kaabalahan at dating makasalanang pag-iisip? Sila ba’y hindi man lamang magpapasalamat sa maawaing pagkilos ng Diyos para sa kanila? Napakadali ba nilang nalimutan ang mga makapangyarihang gawa ng Diyos (Awit 106:13, 21–23)? O ang lahat ng ito ay maaaring isisi sa nabigong pamumuno ni Aaron? “Ang Panginoon ay galit na galit kay Aaron na siya sana’y papatayin; at akin din namang idinalangin si Aaron nang panahong iyon” (Deuteronomio 9:20).

Anuman ang mga dahilan ng kakila-kilabot na pagtalikod na ito, anong mga liksyon ang makukuha natin mula rito, hindi lamang tungkol sa pagiging makasalanan ng tao kundi tungkol sa mapagbiyayang pag-ibig ng Diyos sa mga tao, sa kabila ng kanilang pagiging makasalanan?

_*Pag-aralan ang liksyon sa linggong ito bilang paghahanda sa Sabbath, Setyembre 13._