---
title:  Ang Anghel ng Panginoon
date:   07/07/2025
---

“Ang anghel ng Panginoon” ay nagpakita kay Moises sa mga ningas ng apoy “sa gitna ng isang mababang punungkahoy” (Exodo 3:2). Ang Panginoong Jesus mismo ang nagsasalita kay Moises “sa gitna ng mababang punungkahoy” (Exodo 3:4).

Huwag malito sa titulong “anghel ng Panginoon” bilang paglalarawan kay Jesu-Cristo. Ang terminong anghel mismo ay simpleng nangangahulugang “mensahero” (Hebreo mal’akh), at ito ay laging nakadepende sa konteksto kung ang anghel na ito ay dapat ipaliwanag bilang tao o Diyos (tingnan ang Malakias 3:1). Maraming pagkakataon sa Biblia kung saan “ang anghel ng Panginoon” ay tumutukoy sa maka-Diyos na persona (pag-aralan, halimabawa, Genesis 22:11, 15–18; Genesis 31:3, 11, 13; Hukom 2:1, 2; Hukom 6:11–22; Zacarias 3:1, 2). Ang anghel na ito ng Panginoon ay nagsasalita hindi lamang sa pangalan ng Panginoon, kundi Siya mismo ang Panginoon. Si Jesus ay mensahero ng Diyos upang ipahayag ang Salita ng Ama sa atin.

`Basahin ang Exodo 3:7–12. Paano ipinaliwanag ng Diyos kay Moises kung bakit nais Niyang makialam para sa kapakanan ng mga Israelita na inalipin sa Ehipto?`

Ang pagdurusa ng bayan ng Diyos sa Ehipto ay makulay na inilarawan bilang pagdaing at malalim na paghingi ng tulong. Pinakinggan ng Diyos ang kanilang taghoy at Siya’y nagmalasakit (Exodo 2:23–25). Tinawag Niya silang “Aking bayan” (Exodo 3:7). Iyan ay, kahit bago ang Sinai at ang pagpapatibay ng tipan, sila’y Kanyang bayan, at sila’y Kanyang patatahanin at pasasaganain (kung sila’y susunod), sa lupain ng Canaan tulad ng Kanyang ipinangako sa kanilang mga magulang.

Sinabi ng Diyos kay Moises na isinusugo Niya siya kay Faraon para sa isang tiyak na gawain: “Halika, ikaw ay aking susuguin kay Faraon upang iyong ilabas sa Ehipto ang Aking bayan, ang mga anak ni Isreal” (Exodo 3:10). Muli, tinawag sila ng Diyos na “Aking bayan.”

Napakalaking gawain na ibinibigay ng Diyos sa Kanyang lingkod! Kaya nga, si Moises ay tumugon na may tanong: “Sino ako?” Ibig sabihin, sa pagkaunawa ng kahalagahan ng kung ano ang mangyayari at kung ano ang kanyang magiging papel sa lahat ng ito, nagtataka si Moises kung bakit ang isang tulad niya ay mapipili. Dito pa lamang ay mayroon ng pahiwatig ng kanyang karakter, ng kanyang kapakumbabaan, at ng kanyang pagkadama na hindi siya karapat-dapat sa kung ano ang ipinapagawa sa kanya.

`Bakit ang kapakumbabaan, at ang pagkadama ng ating “hindi pagiging karapat-dapat” ay napakahalaga sa sinumang naghahangad na sumunod sa Panginoon at gumawa ng anumang bagay para sa Kanya?`