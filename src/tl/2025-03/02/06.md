---
title:  Ang Pagtutuli
date:   10/07/2025
---

`Basahin ang Exodo 4:18–31. Paano natin mauunawaan ang kakaibang kwentong ito, at anong liksyon ang makukuha natin mula dito?`

Ang mga mag-aaral ng Biblia ay nabigla nang mabasa nila na, makaraang sumunod si Moises sa Panginoon at nagsimula ng kanyang paglalakbay pabalik sa Ehipto, “tinangka siyang patayin” (Exodo 4:24) ng Panginoon. Mula sa konteksto ng kwento, maliwanag na ang isyu ay pagtutuli. Ang pinakabata niyang anak ay hindi tuli, gaya ng hinihingi ng tipan kay Abraham (Genesis 17:10, 11).

Si Moises, bilang lider ng bayan ng Diyos, ay dapat magpakita ng kanyang ganap na pagpapasakop at pagsunod sa Diyos, upang maging karapat-dapat na pangunahan ang ibang mga tao na maging masunurin. Dapat siyang maging isang modelo ng gayong buong pagpapasakop sa Diyos. Ang asawa niyang si Zifora ay isang babaing mabilis umaksyon, at tinuli ang kanyang anak upang iligtas ang buhay ng kanyang asawa. Hinipo niya si Moises ng may “balat na madugo,” at ang dugong ito ay kumakatawan sa pagtubos, buhay, at ang pagtatatak ng tipan. Ang katotohanang ginawa ito nang napakabilis ay nakadagdag sa drama ng sitwasyon.

Isang mahalagang liksyon ang matututuhan mula sa tagpong ito: huwag pabayaan kailanman na gawin ang nalalaman nating tama.

“Sa daan mula Midian, tumanggap si Moises ng isang nakakagulat at kakila-kilabot na babala ng galit ng Diyos. Napakita ang isang anghel sa kanya sa paraang may pananakot, na tila agad niya siyang papatayin. Walang paliwanag na ibinigay; ngunit naalaala ni Moises na binale-wala niya ang isa sa mga kahilingan ng Diyos . . . pinabayaan niyang gawin ang seremonya ng pagtutuli sa kanyang pinakabatang anak. Nabigo siyang magpasakop sa kundisyon kung paano ang kanyang anak ay magkakaroon ng karapatan sa mga pagpapala ng tipan ng Diyos sa Israel; at ang gayong pagwawalang-bahala sa panig ng kanilang piniling lider ay magpapahina ng kapangyarihan ng banal na utos sa mga tao. Dahil natatakot si Zifora na ang kanyang asawa ay papatayin, ay isinagawa sa ganang kanyang sarili ang seremonya, at sa gayon ay pinayagan si Moises ng anghel na ipagpatuloy ang kanyang paglalakbay. Sa kanyang misyon kay Faraon, ilalagay si Moises sa isang posisyon na may malaking panganib; ang kanyang buhay ay mapapanatili lamang sa pamamagitan ng proteksyon ng mga banal na anghel. Ngunit samantalang nabubuhay na may pagwawalang-bahala sa nalalamang katungkulan, hindi siya magiging ligtas; dahil hindi siya maipagsasanggalang ng mga anghel ng Diyos.”—Ellen G. White, Patriarch and Prophets, pp. 255, 256.

`Ano ang sinasabi sa iyo ng kwentong ito kung ikaw ay tunay na nagkasala ng pagwawalang bahala sa alam mong dapat mong ginagawa? Anong mga pagbabago ang dapat mong gawin, kahit ngayon na?`