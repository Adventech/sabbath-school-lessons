---
title:  Ang Nagniningas na Puno
date:   06/07/2025
---

Makaraang tumakas si Moises papunta sa Midian, nagkaroon siya ng medyo maginhawang buhay. Siya ay nag-asawa, nagkaroon ng dalawang anak na lalaki, sina Gershom at Eliezer (Exodo 18:3, 4), at naging bahagi ng pamilya ni Jetro, ang kanyang biyanan at pari sa Midian. Gumugol siya ng 40 maginhawang mga taon bilang isang pastol, tulad ni David (2 Samuel 7:8), tinatamasa ang presensya ng Diyos sa kalikasan.

Gayunpaman, ang panahong ito ay hindi lamang para amuyin ni Moises ang mga bulaklak (o maaaring, kung sakali, ay ang mga cactus sa disyerto?). Ang mga taon na ito ng paglakad kasama ng Panginoon ay bumago sa kanya at naghanda sa kanya para sa isang tungkulin sa pamumuno. Ginamit din ng Diyos si Moises sa tahimik na ilang na ito upang sumulat, sa ilalim ng banal na pagkasi, ng dalawa sa mga pinakamatandang aklat ng Biblia: ang Job at Genesis (tingnan ang sulat ni Ellen G. White na Patriarchs and Prophets, p. 251; Francis D. Nichol, et., al., eds., The SDA Bible Commentary, vol. 3, p. 1140). Tumanggap din si Moises mula sa Diyos ng mahahalagang kaisipan tungkol sa dakilang tunggalian, ang Paglalang, ang Pagkakasala, ang Baha, ang mga patriyarka at, pinakamahalaga, ang plano ng kaligtasan. Kaya, si Moises ay naging kasangkapan sa paghahatid sa lahat ng sangkatauhan ng tunay na kaalaman tungkol buhay na Diyos, ang ating Manlilikha at Tagapagkaloob, at kaalaman tungkol sa kung ano ang ginagawa ng Diyos tungkol sa kasalanan na nagdulot ng pagkasira sa planetang ito. Ang kasaysayan ng kaligtasan ayon sa Biblia ay magiging halos walang halaga kung hiwalay sa mahalagang pundasyon na, sa ilalim ng inspirasyon, ay ibinigay sa atin ni Moises, lalo na sa aklat ng Genesis.

`Basahin ang Exodo 3:1–6. Anong kahalagahan ang matatagpuan sa katotohanan na ipinakilala ng Panginoon ang Kanyang sarili kay Moises bilang “ang Diyos ni Abraham, ang Diyos ni Isaac, at ang Diyos ni Jacob”?`

Nakita ni Moises na ang nagniningas na puno ay hindi nasusunog, kaya nga alam niya na nakakakita siya ng isang himala, at nakatitiyak na isang mahalagang bagay ang nagaganap sa harapan niya. Habang siya ay lumalapit, sinabihan siya ng Panginoon na hubarin ang kanyang sandalyas bilang tanda ng malalim na paggalang dahil ang lugar ay pinabanal ng presensya ng Diyos.

Ipinakilala ng Diyos ang Kanyang sarili kay Moises bilang “ang Diyos ni Abraham, ang Diyos ni Isaac, at ang Diyos ni Jacob” (Exodo 3:6). Ipinangako ng Diyos sa mga patriyarkang ito na mamanahin ng kanilang lahi ang Canaan, isang pangako na tiyak na alam ni Moises. Sa gayon, kahit bago pa man ito sabihin, inihahanda na ng Diyos ang daan para kay Moises upang malaman ang mga darating at ang mahalagang papel na kanyang gagampanan.

`Kinailangan ni Moises ang 80 taon bago ituring ng Diyos na handa na siya sa kanyang tungkulin. Ano ang maituturo sa atin ng katotohanang ito tungkol sa pagtitiis?`