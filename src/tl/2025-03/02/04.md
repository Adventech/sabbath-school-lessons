---
title:  Ang Pangalan ng Panginoon
date:   08/07/2025
---

`Basahin ang Exodo 3:13–22. Bakit nais ni Moises na malaman ang pangalan ng Diyos, at ano ang kahalagahan ng Kanyang pangalan?`

Ipinakilala ng Diyos ang Kanyang sarili kay Moises bilang “’ehejeh ’asher ’ehejeh,” na literal na nangangahulugang “Ako ay magiging kung anong magiging Ako,” o “Ako ay ang Ako nga.” Sa Exodo 3:12, ginamit ng Diyos ang kaparehong pandiwa na ehejeh tulad ng nasa talatang 14, nang sabihin Niya kay Moises “Ako ay” (sasa iyo). Nangangahulugan itong ang Diyos ay walang hanggan. Siya ang walang kapantay na Diyos, gayundin ang namamalaging Diyos, at tumatahan Siya sa mga “may pagsisisi at mapagpakumbabang-loob” (Isaias 57:15).

Ang pangalang pantangi ng Diyos ay “Yahweh” (karaniwang isinalin sa mga English na Biblia bilang “ang Panginoon”) ay kilala sa bayan ng Diyos simula pa noong una, bagaman hindi nila nalalaman ang mas malalim na kahulugan nito. Alam din ni Moises ang pangalang Yahweh, ngunit, tulad ng iba, hindi niya alam ang tunay na kahulugan. Ang tanong niya, “Ano ang Iyong pangalan?” ay isang pag-uusisa tungkol sa mas malalim nitong kahulugan.

Isang makakatulong na pahiwatig ay nasa Exodo 6:3, kung saan sinabi ng Diyos: “Ako’y nagpakita kay Abraham, kay Isaac, at kay Jacob bilang Diyos na Makapangyarihan sa lahat; ngunit hindi ako nagpakilala sa kanila sa pamamagitan ng Aking pangalang “Ang Panginoon” (Exodo 6:3). Hindi ito nangangahulugang hindi alam nina Adan, Noe, Abraham, at ng mga patriyarka ang pangalang “Yahweh” (tingnan ang Genesis 2:4, 9; Genesis 4:1, 26; Genesis 7:5; Genesis 15:6–8; at iba pa). Sa halip, ito’y nangangahulugang hindi nila nalalaman ang mas malalim na kahulugan nito.

Ang Kanyang pangalan, Yahweh, ay nagtuturo sa katotohanan na Siya ang personal na Diyos, ang Diyos ng Kanyang bayan, ang Diyos ng tipan. Siya ay malapit, matalik na Diyos na nakikialam sa mga gawain ng tao. Ang makapangyarihang Diyos (Genesis 17:1). ay ang Diyos na mahimalang nakialam sa pamamagitan ng Kanyang kapangyarihan. Ngunit si Yahweh ay isang Diyos na nagpapakita ng Kanyang moral na kapangyarihan sa pamamagitan ng pag-ibig at pagmamalasakit. Siya rin ang Diyos na Elohim (“makapangyarihan, malakas, walang kapantay na Diyos,” ang “Diyos ng lahat ng tao,” “ang Pinuno ng Sansinukob,” “ang Maylikha ng lahat ng mga bagay”), ngunit kakaibang aspeto ng Kanyang relasyon sa sangkatauhan ang ipinakita ng mismong pangalang Yahweh.

Ang pag-alam ng pangalan o pagtawag sa pangalan ng Diyos ay hindi isang bagay na may mahika. Ito ay tungkol sa isang pagpapahayag ng Kanyang pangalan, na nangangahulugang pagtuturo sa iba ng katotohanan tungkol sa Diyos na ito at ng kaligtasan na Kanyang iniaalok sa lahat ng lumalapit ng may pananampalataya. Tulad ng sinasabi ni Joel: “Ang sinumang tumatawag sa pangalan ng Panginoon ay maliligtas” (Joel 2:32).

`Sa anong mga paraan sa iyong sariling buhay naranasan mo ang pagiging malapit at matalik kay Yahweh na Kanyang ninanais para sa lahat ng mga nagpasakop sa Kanya?`