---
title:  Apat na mga Pagdadahilan
date:   09/07/2025
---

`Basahin ang Exodo 4:1–17. Anong mga tanda ang ipinagawa ng Diyos kay Moises upang palakasin ang kanyang posisyon bilang sinugo ng Diyos?`

Muling sinubukan ni Moises na bigyang dahilan ang sarili mula sa gawaing ipinapagawa sa kanya ng Diyos (tingnan ang Exodo 3:11). Hindi niya nais pumunta sa Ehipto at harapin si Faraon. Kung tutuusin, nabigo na siya nang dati niyang subukan, sa kanyang sarili, na tulungan ang mga Hebreo. Gayundin, ang sarili niyang bayan ay hindi naniwala ni tinanggap siya bilang kanilang lider. Iyon ang dahilan kaya gumawa siya ng ikatlong pagtutol: “Paano kung hindi sila maniwala o makinig sa akin?” (Exodo 4:1)? Ito’y hindi isang tanong upang makaalam ng isang bagay na bago; isa itong pagtatangka na magsabing “Hindi” sa responsibilidad na ipinagagawa sa Kanya ng Diyos.

Dalawang makababalaghang tanda ang ibinigay kay Moises upang gawin sa harap ng mga matanda ng Israel at, pagkatapos, ay sa harap ni Faraon: (1) ang kanyang tungkod na naging ahas at bumalik uli sa pagiging isang tungkod, at (2) ang kanyang kamay na naging ketongin ngunit biglang gumaling. Ang parehong himala ay hihikayat sa mga matanda na ang Diyos ay gumagawa para sa kanila. Ngunit kung hindi, ang pangatlong himala, ang gawing dugo ang tubig, ay idinagdag (Exodo 4:8, 9).

Bagaman ibinigay ng Diyos kay Moises ang mga makapangyarihang tandang ito, nagpahayag pa rin siya ng panibagong palusot, ang ika-apat: hindi siya magaling na tagapagsalita.

`Basahin ang Exodo 4:10–18. Paano tumugon ang Diyos kay Moises, at anong mga liksyon ang ating makukuha mula doon, sa anumang situwasyong pinaniniwalaan nating tinatawag tayo ng Diyos?`

Ang mga palusot na ito ay nagpapakita ng pag-aatubili ni Moises na sundin ang tawag ng Diyos. Sa pamamagitan ng “makatuwirang” mga pagtutol, tinakpan niya ang kanyang hindi pagnanais na humayo. Ang unang tatlong mga palusot ay nasa anyo ng pagtatanong: (1) Sino ako? (2) Sino Ka? at (3) paano kung hindi sila maniwala sa akin? At (4) ang ika-apat na pagtutol ay: “Hindi ako magaling magsalita.” Tumugon ang Diyos sa lahat ng ito at nagdala ng isang makapangyarihang solusyon. Sa mga dahilang ito ay ipinakita ng Diyos ang maraming nakapagpapasiglang mga pangako.

Pagkatapos ay sinabi ni Moises ang kanyang ikalima at huling pakiusap at tuwirang humiling: “O Panginoon, iba na lang ang Iyong suguin” (Exodo 4:13). Bilang tugon, sinabi ng Diyos sa kanya na Kanya nang sinusugo ang kanyang kapatid na si Aaron upang katagpuin siya para sa suporta. Sa huli, tahimik na pumayag si Moises at humiling kay Jethro ng kanyang basbas bago umalis papuntang Ehipto.