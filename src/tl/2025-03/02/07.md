---
title:  Karagdagang Kaisipan
date:   11/07/2025
---

Basahin ang sulat ni Ellen G. White, “Moses,” pp. 251–256, sa Patriarchs and Prophets.

Ang madramang pagtawag mula sa nagniningas na puno ay maaaring pinaka-nakapagbabagong karanasan sa buhay ni Moises. Lahat ng iba pang matataas na punto sa kanyang buhay ay nakasalalay sa kanyang positibo, masunuring tugon sa pagsusugo sa kanya ng Diyos upang pangunahan ang mga Hebreo palabas ng Ehipto at patungo sa Lupang Pangako.

Tiyak, alam na natin ngayon kung paano nangyari ang lahat. Ngunit ilagay mo ang iyong sarili sa lugar ni Moises sa panahon ng nagniningas na puno. Tumakas siya mula sa Ehipto para iligtas ang kanyang buhay. Isang bagong henerasyon ng mga Hebreo ang dumating sa eksena sa loob ng 40 taon, marami sa kanila ay maaaring konti lang ang nalalaman tungkol sa kanya, o kaya ay kahit ang narinig nila tungkol sa kanya ay mali, na sinala sa mga kuwentong sa paglipas ng panahon ay nabaluktot. At gayunpaman ngayon, tinawag siya ng Diyos na pangunahan ang parehong mga taong ito papalayo mula sa isang makapangyarihang bansa? Hindi nakapagtataka na siya ay atubili sa pasimula!

Oo, ito’y isang lubhang mahirap na gawain, ngunit isipin kung ano ang mapapalampas niya kung ang ibinigay niyang huling sagot sa Diyos ay “Hindi.” Maaaring nawala na lang siya sa kasaysayan sa halip na—sa pamamagitan ng kapangyarihan ng Diyos na kumikilos sa kanya—ay literal na gumawa ng kasaysayan at naging isa sa pinakadakila at pinakamaimpluwensyang tao, hindi lamang sa Biblia kundi sa mundo mismo.

**Mga Tanong Para sa Talakayan:**

`Sa mga tahimik na taong ginugol sa ilang, ginawa ni Moises ang ipinagawa sa kanya ng Diyos: siya ay pamilyadong tao, nag-alaga ng tupa, at sumulat ng dalawang aklat ng Biblia sa ilalim ng inspirasyon ng Diyos bago siya tinawag na maging dakilang lider ng bayan ng Diyos. Ano ang itinuturo sa atin ng karanasan ni Moises tungkol sa ating mga tungkulin sa buhay?`

`Ang isa ay maaaring mangatwiran na, sa panlabas, ang mga dahilan ni Moises ay makatuwiran, hindi ba? Bakit ako dapat paniwalaan ng mga tao? Sino ba ako sa simula? Hindi ako makapagsasalita ng mahusay. Ano ang dapat sabihin sa atin ng kuwentong ito kung paano matutong magtiwala na mapapalakas tayo ng Diyos na gawin ang ipinapagawa Niya sa atin?`

`Pag-isipan ng higit pa ang punto sa pag-aaral noong Linggo tungkol sa pagsulat ni Moises sa aklat ng Genesis at gaano kahalaga ang gawang iyon sa pag-unawa ng banal na kasaysayan at ng plano ng kaligtasan. Bakit dapat nating labanan ang bawat pagtatangka (at mayroong marami) na pahinain ang awtoridad ng aklat, lalo na ang pagtanggi sa pagiging literal na kasaysayan, lalo na ng unang 11 kabanata?`