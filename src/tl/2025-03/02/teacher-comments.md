---
title:  Komento ng Guro
date:   11/07/2025
---

### Unang Bahagi: Pangkalahatang-ideya

**Susing Talata:** Exodo 3:7, 8

**Pokus ng Pag-aaral:**  Exodo 3:1–4:31

**Panimula**

Ipinahayag ng Diyos ang Kanyang Sarili kay Moises, tinawag siyang Kanyang lingkod na magliligtas ng Kanyang bayan mula sa Ehipto at pangungunahan sila tungo sa Lupang Pangako. Si Moises ay labis na nabigatan sa bagong gawaing ito at hiniling sa Diyos na pumili ng iba.

**Mga Tema ng Liksyon**

Sa ating pag-aaral ng Exodo 3 at 4, ating bibigyang-diin ang isang mahalagang katotohanan: Kapag tinatawag ng Diyos ang Kanyang bayan upang gawin ang isang natatanging gawain, Kanya ring inihahanda at pinalalakas sila na magawa ito. Ang pagtawag at pagbibigay kapangyarihan ay magkasama. Ibinibigay ng Panginoon ang mga kinakailangang espirituwal na kaloob at kakayahan. Hindi tayo kailangang mabahala, kahit na ang gawain ay maging marami at lalong higit sa ating mga kakayahan. Ang Diyos ang nangangasiwa. Dapat nating hayaang ang Diyos ay maging Diyos ng ating mga buhay at umasa ng lubos sa Kanyang mga pangako. Mapagtitiwalaan natin Siya. Ating responsibilidad na sundin ang Kanyang pangunguna at tumalima.

Ang balangkas ng dalawang kabanatang ito, na tumutukoy sa pakikialam ng Diyos para sa Kanyang bayan, ay maaaring hatiin sa apat na pangunahing bahagi:

Ang pakikipagtagpo ng Diyos kay Moises (Exodo 3:1-4:17), na mayroong panimula at pag-aatas (Exodo 3:1-10) at apat na bahagi na tumatalakay sa pag-uusap sa pagitan ng Panginoon at ni Moises: (1) Exodo 3:11, 12; (2) Exodo 3:13-22; (3) Exodo 4:1-9; at (4) Exodo 4:10-12, gayundin ang epilogue: ang huling pakiusap ni Moises, ang galit ng Diyos, at si Aaron na Kanyang sinugo kay Moises para sa suporta (Exodo 4:13-17).

Ang pagbabalik ni Moises sa Ehipto, kasama ang kanyang asawa at dalawang anak, at ang pagtitiyak ng Diyos kay Moises ng Kanyang tulong (Exodo 4:18-23);

Ang suliranin ng pagtutuli (Exodo 4:24-26);

Ang pakikipagtagpo ni Moises kay Aaron, sa mga matanda, at, sa huli, sa mga Israelita (Exodo 4:27-31).

Mga dakila at makapangyarihang gawa ng Diyos ay inasahan. Nanampalataya ang bayan ng Diyos at sumamba sa buhay na Diyos na gagawa para sa kanilang katubusan.

### Ikalawang Bahagi: Komentaryo

Ang pinaka-nakapagpapabagong pangyayari sa buhay ni Moises ay ang kanyang personal na pakikipagtagpo sa Panginoon sa panahon ng kanyang karanasan sa nagniningas na puno. Ang pangyayaring ito ay dramatikong nagpabago ng kanyang buhay. Sa panahon ng pangyayari, siya ay 80 taong gulang, at siya’y nabuhay ng isang nakasisiya, panatag, at labis na maayos na buhay. Siya ay may asawa, may dalawang anak, namumuhay sa Midian, at kapaki-pakinabang sa Panginoon. Sa katahimikan ng kanyang panahon, samantalang nag-aalaga ng tupa, kinasihan siya ng Diyos na isulat ang dalawang aklat sa Biblia: ang Job at Genesis. Malinaw, si Moises ay nasisiyahan sa kanyang buhay-may-pamilya at paglakad kasama ng Panginoon. Pagkatapos ay dumating ang nakakagulat na pagkaabala sa kanyang mapayapang pang-araw-araw na gawain sa buhay: Nakakita si Moises ng nagliliyab na puno na hindi natutupok ng apoy na lumalamon dito.

Nang makuha ng Panginoon ang pansin ni Moises, sinabi Niya sa kanya kung gaano Siya nagmamalasakit sa sitwasyon ng mga Israelita sa Ehipto. Nagsalita ang Diyos tungkol sa kanilang kalungkutan, pagka-api, pagka-alipin, paghingi ng tulong, at pagdurusa. “Ako’y bumaba upang iligtas sila,” (Exodo 3:8) pahayag ng Panginoon. Tinawag Niya ang mga Israelita na “Aking bayan” (Exodo 3:10) at nais Niya na pangunahan ang Kanyang bayan tungo sa isang bagong lupain. Tinatawag natin itong Lupang Pangako dahil ibinigay ng Diyos ang Kayang salita kay Abraham, Isaac, at Jacob na mamanahin ng kanilang lahi ang Canaan. Dumating na ang oras upang kumilos ang Diyos, at si Moises ang magiging instrumento na sa pamamagitan niya ay tutuparin Niya ang Kanyang pangako.

Si Moises ay tinawag mismo ng Diyos upang bumalik sa Ehipto, isang lupain kung saan siya ay tumakas upang mailigtas ang kanyang sariling buhay, 40 taon na ang nakakaraan (noong 1490 B. C.). Ngayon ay katatagpuin ni Moises si Faraon Thutmose III (1504-1450 B.C.), na personal niyang kilala mula sa panahon na siya ay lumaki at nanirahan sa palasyo ng hari. Ang inang umampon kay Moises, si Hatshepsut, ay namatay na noong 1482 B.C. Nang utusan ng Diyos si Moises na bumalik at gumawang kasama Niya upang iligtas ang mga Israelita mula sa Ehipto, nagbigay Siya ng dalawang utos kay Moises: “Halika, ikaw ay Aking susuguin kay Faraon upang iyong ilabas sa Ehipto ang Aking bayan, ang mga anak ni Israel” (Exodo 3:10). Mula sa talatang ito, mapapansin natin na gumamit ang Diyos ng dalawang utos na hindi kasinglinaw ng ating mga modernong salin. Mariing sinabi ng Diyos kay Moises: (1) “Humayo ka!”; at (2) “Ilabas mo ang Aking bayan . . . mula sa Ehipto.” Sa gayong paraan nahayag ang pagkatawag kay Moises.

**Ang Apat na Pagdadahilan ni Moises at ang Apat na mga Pangako ng Diyos “Sino Ako?” kontra sa “Ako’y Makakasama mo” (Exodo 3:11, 12).**

Nang marinig ni Moises ang dalawang utos na ito (“Humayo ka!” at “Ilabas mo ang Aking bayan mula sa Ehipto,” sa una ay hindi siya handang magpasakop at sumang-ayon sa mga ito. Gumamit pa si Moises ng apat na estratehiya upang maiiwas niya ang kanyang sarili sa malaking pasan ng komisyong ito. Una, nagkubli siya sa likod ng kanyang kababaan at nagtanong ng napakahusay na tanong: “Sino Ako?” Mahalagang malaman ang ating kakulangan at kawalan ng kakayahan na gawin ang hinihingi ng Diyos na ating isagawa. Ang kapangyarihang sundin ang Kanyang pangunguna ay wala sa loob natin kundi nasa labas natin; Nasa paghahanda ito ng Diyos sa atin kung mapagpakumbaba tayong susunod sa Kanya. Gayunpaman, nilampasan ni Moises ang pagkilalang ito upang makahanap ng paraang makaiwas sa banal na atas.

Ang Diyos, bilang tugon, ay tiniyak kay Moises na Siya’y sasakanya (ang kaparehong parirala “Ako ay magiging” ay ginamit sa mga talatang 12 at 14), at binigyan siya ng isang tanda sa pagsasabi na si Moises at ang mga Israelita ay sasamba sa Diyos sa mismong bundok na ito, ang Bundok ng Sinai, kung saan sila ngayon ay nagtatagpo. Ang pangakong ito ay sumasaklaw sa lahat. Ang lahat ng kailangan ay kasama sa presensya ng Diyos sa Kanyang bayan. Ang temang “Immanuel” (“Sumasaatin ang Diyos) ang pinakamahalagang pangako.

**“Ano ang Iyong Pangalan?” kontra sa “Ako Ay Ang Ako Nga” (Exodo 3:13-22).**

Inilahad ni Moises ang kanyang ikalawang pagdadahilan sa pamamagitan ng pagtatanong ng kahulugan ng pangalan ng Diyos na YHWH: “Ano ang Iyong Pangalan?” Sa pagkakataong ito siya ay nagkukubli sa likod ng kawalang-kaalaman ng bayan ng Diyos, tamang inaangkin na hindi nila personal na nakikilala ang Diyos; kaya, paano nila malalaman na si Moises ang itinilagang lider ng Diyos?

Matiyagang ipinaliwanag ng Diyos na Siya ay walang hanggan, personal, at ang tunay na Diyos. Siya ang Diyos ng kasaysayan na nanguna sa mga ninuno ng Israel. Siya ang Diyos nina Abraham, Issac, at Jacob, ang Diyos na nakipag-usap sa kanila at nag-ingat sa kanila sa Kanyang pagmamahal at kaawaan. Siya ang Diyos na nagbigay sa kanila ng Kanyang pangako na Kanya silang daldalhin sa “isang lupaing dinadaluyan ng gatas at pulot” (Exodo 3:17), kasama ang masaganang mga pagpapala ng Diyos. Siya ang Panginoon. Ang Diyos ng mga Hebreo. Ibinigay sa kanila ng Diyos ang pangako na kapag iniwan nila ang Ehipto, hindi sila aalis na walang dala kundi ng may maraming mahahalagang kaloob na ipinagkait sa kanila noong panahong sila ay inalipin.

**Makapangyarihang mga Tanda ng Diyos (Exodo 4:1-9)**

Nagpatuloy si Moises ng kanyang ikatlong pagtutol sa pamamagitan ng pagtukoy sa pag-aatubili ng mga Israelita: “Kung sila ay hindi makinig at maniwala sa akin? Paano kung gayon?” Bilang tugon, sinabi ng Diyos sa kanya na bibigyan Niya siya ng kakayahan na gumawa ng dalawang himala na mga nakikitang tanda at katibayan na sinugo siya ng Diyos at ililigtas ang Kanyang bayan mula sa Ehipto: (1) Magagawa ni Moises na gawin ang kanyang tungkod na maging ahas at bumalik muli sa pagiging tungkod; at (2) kanyang ilalagay ang kanyang kamay sa kanya'ng sinapupunan, ilalabas ito na may ketong at pagkatapos ay ibabalik ito upang ito ay gumaling.

“Ako’y hindi mahusay magsalita” (Exodo 4:10) kontra sa “Ituturo Ko sa iyo kung ano ang iyong sasalitain” (Exodo 4:12).

Ang ikaapat na dahilan ni Moises sa hindi pagpunta sa Ehipto ay simple: “Hindi ako mahusay magsalita. Hindi ako kailanman naging mahusay.” Nakikiusap si Moises sa Panginoon na mabagal siya sa paggawa ng mga argumento at hindi mahusay sa mga wika ng Ehipcio at Hebreo.

Kung sabagay, hindi niya ginamit ang wikang Ehipcio sa apat na dekada. Ang Diyos, bilang tugon, ay tiniyak kay Moises na bibigyan Niya siya ng kakayahang magpahayag ng mga bagay na nakakahikayat at malinaw dahil Siya ang Manlalalang. Dahil dito, bibigyan ng Diyos ng kapangyarihan si Moises para sa gawaing ito: “Tutulungan Kitang magsalita [sa literal, Ako’y sasa-iyong bibig] at ituturo Ko sa iyo kung ano ang sasabihin” (Exodo 4:12). (Ipinaaalala ng pangakong ito sa atin ang isang katulad na kuwento sa Jeremias 1:5-8).

Inilalarawan ng Exodo 4:13-17 ang huling pagdadahilan ni Moises at ang reaksyon ng Diyos dito. Wala nang magiging dahilan si Moises. Ang lahat ng kanyang mga dahilan ay makapangyarihang sinagot mismo ng Diyos. Ano ang gagawin ni Moises? Dapat niyang ipaliwanag ng malinaw ang kanyang posisyon sa pamamagitan ng pagtugon sa panawagan ng Diyos, kung oo o hindi. Sa ating pagkagulat, tumanggi si Moises na sundin ang mga utos ng Diyos, kahit makaraang tanggapin ang mga katangi-tanging pangako mula sa Diyos. Hindi nais ni Moises na pumaroon: “O Panginoon, iba na ang Iyong suguin” (Exodo 4:13).

Ngayon ay nabaligtad ang mga papel. Hindi lamang tumatanggi si Moises sa mga iniuutos ng Diyos, kundi sinubukan niyang utusan ang Diyos ng kanyang sariling pag-uutos, bagaman pinalambot ito ng salitang pakiusap: “Pakiusap magsugo ka ng iba.” Ang isa na dapat sumunod ay siya pang nag-uutos ngayon sa Diyos. Anong pagkasalungat!

Sa sandaling ito, sinasabi ng talata sa Biblia na “ang galit ng Panginoon ay nag-alab laban kay Moises” (Exodo 4:14). Gayunpaman, naglahad ang Diyos ng isang solusyon: Ito ay sa katauhan ni Aaron, ang kapatid ni Moises, na “dumarating upang salubungin ka” (Exodo 4:14). Alam ng Diyos sa simula pa ang negatibong sagot ni Moises at sinugo na Niya si Aaron kay Moises para hikayatin silang gumawang magkasama upang ganapin ang komisyon ng Diyos. Si Aaron ay magiging “bibig” ni Moises, halimbawa, ang kanyang tagapagsalita na magpapahayag ng salita ng Diyos kay Faraon at sa mga tao. O anong mapagmahal at mapagbiyayang Panginoon! Nagkakaloob Siya ng solusyon kung saan ang nakikita lamang natin ay kadiliman.

May malaking pag-aatubili, sinunod ni Moises ang mga iniuutos ng Diyos. Hindi natin nababasa ang tugon ni Moises sa solusyon ng Diyos, ngunit ating matutuklasan, sa mga sumusunod na talata, na naparoon si Moises sa Ehipto. Bilang isang mabuting taong may pamilya, una niyang sinabi kay Jetro ang tungkol sa kanyang banal na pagkahirang, at sinugo siya ni Jetro sa Ehipto na may pagsang-ayon at basbas niya. Kaya, humayo si Moises. Mula rito, ang mga bagay ay magpapatuloy sa hindi inaasahang, mga pamamaraan.

### Ikatlong Bahagi: Aplikasyon sa Buhay

1. Lahat ng mga bagay sa ating mga buhay ay nakasalalay sa ating pagkaunawa sa Diyos. Sino ang Diyos para sa iyo? Paano mo nakikita at nauunawaan ang presensya ng Diyos sa iyong buhay? Anong uri ng larawan ng Diyos ang iyong nililinang?
2. Ang pinakamahalagang bagay para sa Panginoon ay hindi ang isang bagay, pag-aari, nagawa, agenda, o ang pagganap; ito ay ang mga relasyon. Ang buhay na Diyos ay Diyos ng mga relasyon. Ang mga relasyon ng tao ay nagsisimula sa paitaas na relasyon sa Kanya at naghahatid ng pahalang na relasyon sa isa’t isa. Paanong ang pakikipagtagpo ni Moises sa Diyos ay ginawa siyang isang bagong tao at isang dakilang lider?
3. Ang panawagan ng Diyos sa ating mga buhay ay katulad ng isang malapad na highway na may maramimg mga landas. Kadalasan, ang pinakamahirap na gawain o panawagan sa buhay ay nakakatulong sa atin na maunawaan na ang gawain o panawagang ito ay siyang nais ng Diyos na ating gawin. Hindi kailanman tayo pangungunahn ng Panginoon sa isang madali at makasariling landas. Ninanais Niya ang ating paglago at kung ano ang pinakamabuti para sa atin. Inuutusan tayo ng Kanyang Salita na magpatuloy sa paghayo, kahit ang gawain ay tila napakabigat o higit sa ating mga kakayahan na maisagawa. Paano mo malalaman at matitiyak na sinusunod mo ang Kanyang tawag at bokasyon sa buhay?
4. Nais nating gawin ang kalooban ng Diyos sang-ayon sa Kanyang plano at bisyon para sa atin. Anong dahilan ang ibinibigay mo sa Diyos na humahadlang sa iyo na tanggapin ang Kanyang landas para sa iyong buhay? Anong mga pangako sa Biblia ang kailangan mong angkinin upang bigyan ka ng pag-asa at lakas ng loob sa iyong paglalakbay kasama Niya? Paano nagpapalakas ng iyong loob ang mga pangakong ito sa iyong paglilingkod sa iba?