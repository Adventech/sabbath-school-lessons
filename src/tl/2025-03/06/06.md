---
title:  Ang Awit ni Moises at ni Miriam
date:   07/08/2025
---

Ang buong hukbo ng Ehipto ay nagapi; walang isa man ang nakaligtas, kasama si Faraon (tingnan ang Awit 136:15). Ito ay nakakasindak na pagkatalo para sa mga Ehipcio at isang buong pagtatagumpay para sa bayan ng Diyos. Hinid nakapagtatakang sa kanilang buong kasaysayan, at kahit na ngayon, inaalaala ng mga Judio ang kuwentong ito.

`Basahin ang Exodo 15:1–21. Ano ang konteksto ng awit ni Moises?`

Pinupuri ng awit na ito ang Panginoon dahil Siya ay makapangyarihang mandirigma na tumalo sa mga kumakalaban sa Kanyang bayan. Personal na nagpaliwanag si Moises sa temang ito sa pagbibigay diin na ang Panginoon, ang kanyang Diyos, ay Siya ring kanyang lakas, awit, at kaligtasan. Walang sinuman ang katulad Niya, “dakila sa kabanalan, nakakasindak sa maluwalhating gawa, na gumagawa ng mga kababalaghan” (Exodo 15:11).

Ang awit ni Moises ay tungkol sa Diyos, tungkol sa kung sino Siya at ano ang Kanyang ginagawa. Ang Panginoon ay itinaas, pinuri, at hinangaan dahil sa Kanyang natatanging gawa para sa Kanyang bayan. Ang pasasalamat at pagsamba ay mga natural na bunga ng kabutihan ng Diyos sa atin. Ang pasasalamat sa Kanyang pag-ibig ang kinakailangan sa isang masiglang buhay na espirituwal. Ang matatag na pag-ibig ng Diyos ay natatanging binigyang diin at niluwalhati dahil pangungunahan Niya ang Kanyang tinubos na bayan, at papatnubayan Niya sila tungo sa banal na tahanan. Ipinagpaunang sabihin ni Moises na magtatayo ang Diyos ng santuwaryo sa bundok ng Kanyang mana (Exodo 15:17), na paunang nagtuturo sa Zion at sa templo sa Jerusalem.

Sa Apocalipsis 15:2–4, inaawit ng mga tinubos ang awit ni Moises at ang awit ng Kordero. Napagtatanto mo ba kung paano ito napapakinggan sa langit, ang pagpuring ito sa Diyos dahil sa Kanyang dakila at kahanga-hangang mga gawa, pagpuri sa Diyos dahil sa Kanyang makatarungan at tunay na mga kahatulan, at pagpuri sa Diyos dahil sa Kanyang mga matuwid na gawa at sa Kanyang kabanalan?

Pansinin ang huling linya ng awit, “Ang lahat ng mga bansa ay darating at sasamba sa harapan Mo; sapagkat ang Iyong mga matuwid na gawa ay nahayag.” Iyon ay, kapag ang lahat ng mga kahatulan ng Diyos—lalo na ang Kanyang mga kahatulan sa masama at pang-aaapi na sa maraming libong taon ay hindi naparusahan—ay mahahayag na lahat, ang mga tinubos mula sa mga bansa ay magpupuri sa Kanya dahil sa mga kahatulang iyon.

`Sinabi ni Immanuel Kant na kung makatarungan ang Diyos, kung gayon ay nararapat magkaroon ng isang uri ng kabilang buhay. Bakit napaka-totoo ng pangungusap na iyon, at paano tayo matututo na magtiwala na isang araw ang katarungan na matagal nang nawawala dito ay darating? Paano ka makakakuha ng kaaliwan mula sa pag-asang iyon?`