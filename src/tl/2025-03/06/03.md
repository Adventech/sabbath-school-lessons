---
title:  Pagtatalaga ng mga Panganay
date:   04/08/2025
---

Ang ipinangakong panahon ng pagtubos, ng pagliligtas, ay malapit nang dumating. Kailangan ng mga tao na mahanda. Hindi lamang kailangan nilang manampalataya kundi kumilos sa mga paniniwalang iyon. Sinabi sa kanila ng Diyos ang kailangan nilang gawin; sa pamamagitan ng pananampalataya, kailangan nila itong gawin ngayon. Bagaman isinulat ni Santiago sa isang ganap na kakaibang konteksto, naaangkop na mabuti ang prinsipyong ito: “Subalit nais mo bang malaman, O taong hangal, na ang pananampalataya na walang gawa ay patay?” (Santiago 2:17–20).

`Basahin ang Exodo 13:1–16. Ang nga panganay na Israelita ay naligtas sa pamamagitan ng biyaya ng Diyos sa panahon ng huling salot. Bakit namamalagi ang utos na ito, at ano ang kahulugan nito sa atin ngayon?`

May kahabagang binantayan ng Diyos ang pamilya ng mga Isaraelita na nasa ilalim ng dugo dahil, sa pamamagitan ng pananampalataya, kanilang tinandaan ang hamba ng kanilang mga pintuan. Ang mga bagong panuntunang ito ay tuwirang nagmula sa Panginoon sa pamamagitan ni Moises: “Italaga mo sa Akin ang bawat panganay na lalaki” (Exodo 13:2). Ang utos na ito ay may bisa sa mga tao, gayundin sa mga hayop.

Ang isang prinsipyo sa likod ng ganitong utos ay ang lahat ng bagay ay sa Kanya sapagkat Siya ang ating Manlilikha at ang May-ari ng lahat ng bagay: “Ang lupa ay sa Panginoon at ang lahat ng narito; ang sanlibutan, at silang naninirahan dito” (Awit 24:1). “Akin ang pilak at Akin ang ginto, sabi ng Panginoon ng mga hukbo” (Hagai 2:8). Ang mga anak ng lalaki ng mga Israelita ay mga unang bunga ng mga pagpapala ng Diyos, na Kanyang iginawad sa kanila; ang mga ito rin ay tanda ng kanilang buong pagtatalaga sa Kanya at ng kanilang pagkaunawa na lahat ng kanilang tinatangkilik ay nanggaling lamang sa Kanya.

Gayundin, nakikita natin ang ideya ng pagtubos, ng kaligtasan, dito. Ang mga panganay na lalaki ay nailigtas mula sa kamatayan dahil sila ay natakpan ng dugo. Sila ay tinubos mula sa kamatayan, tulad ng lahat ng nasa ilalim ng dugo ni Jesus. Tulad ng isinulat ni Pablo tungkol kay Jesus: “na sa Kanya ay mayroon tayong katubusan, na siyang kapatawaran ng mga kasalanan” (Colosas 1:14).

Samantala, ibinigay ang mga panuntunan kung paano iaalay ang pagtatalagang ito, isang pagdiriwang ng kanilang pagkaligtas mula sa pagkaalipin sa Ehipto. Ihahandog nila ang mga hayop, ngunit ang kanilang mga anak na lalaki ay tutubusin (Exodo 13:12, 13, 15).

`Sinasabi ng Exodo 13:16 ang tungkol sa kung ano ang ilalagay nila sa kanilang mga kamay at sa pagitan ng kanilang mga mata. Paano ito sumisimbolo sa mahalagang katotohanang espirituwal na, gaano man kalaki ang pananampalatayang mayroon tayo, dapat tayong kumilos sa pananampalatayang iyon?`