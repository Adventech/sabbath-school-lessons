---
title:  Nagmamartsang Pasulong sa Pamamagitan ng Pananampalataya
date:   06/08/2025
---

`Basahin ang Exodo 14:13–31. Sa kabila ng kawalan nila ng pananampalataya, ano ang ginawa ng Diyos para sa mga anak ni Israel?`

Dahil buong pusong nagtiwala si Moises sa Diyos at sa Kanyang Salita, pinalakas niya ang loob ng mga tao. Ipinakita niya ang apat na mahalagang punto kung paano kikilos sa mga mabigat na sitwasyon.

“Huwag kayong matakot” (Exodo 14:13). Ang unang pakiusap ay magtiwala sa Panginoon, dahil sa paraan lamang na ito mapagtatagumpayan ang takot. Pinaaalalahanan tayo ni Isaias ng katotohanang ito sa pagsasabi na ang mga mananampalataya ay nasa kamay ng Diyos, at Siya’y gagawa para sa kanila kapag tinanggap nila Siya bilang kanilang Diyos at Panginoon: “Huwag kang matakot, sapagkat Ako’y kasama mo, huwag kang mabalisa, sapagkat Ako’y Diyos mo. . . . Sapagkat Ako, ang Panginoon mong Diyos, ang humahawak ng iyong kanang kamay; Ako na nagsasabi sa iyo, ‘Huwag kang matakot, ikaw ay Aking tutulungan” (Isaias 41:10, 13).

“Magpakatatag Kayo” (Exodo 14:13). Ang “magpakatatag” ay hindi nangangahulugan lamang ng paghinto sa pagrereklamo at umasa ng mga dakilang bagay, kundi pagtiwalaan ang Diyos at matiyagang maghintay para sa Kanyang makapangyarihang pagkilos, sapagkat Siya ay kikilos.

“Masdan ninyo ang pagliligtas ng Panginoon na Kanyang gagawin sa inyo ngayon” (Exodo 14:13). Upang lumago ang ating pananampalataya, mahalagang kilalanin ang pangunguna at tulong ng Diyos at maging mapagpasalamat sa Kanyang ipinangakong tulong. Ang “masdan” ay nangangahulugang buksan ang mga mata ng isang tao (dahil ang hindi pagsampalataya ay pagiging bulag). Diyos lamang ang makapagbibigay ng tagumpay, pagiging ligtas, at ng kaligtasan. Ang Diyos ay laging para sa atin, nag-iingat at nagbibigay ng kinakailangan sa tamang panahon.

“Ipaglalaban kayo ng Panginoon” (Exodo 14:14). Ito ay nagpapahayag ng gagawin ng Diyos: Personal Siyang makikipaglaban para sa Kanyang bayan. Ang Kalbaryo ang sukdulang patunay ng katotohanang ito, dahil sa krus ay ginapi ni Cristo si Satanas upang mabigyan tayo ng walang hanggang buhay (Juan 5:24; Hebreo 2:14; Apocalipsis 12:10, 11). Kalaunan, kahit ang mga Ehipcio ay kumilala na rin na ang Panginoon ay nakikibaka para sa mga Israelita (Exodo 14:25).

Maliwanag ang utos ng Diyos kay Moises: “Magpatuloy kayo,” Inihayag ng Diyos ang Kanyang plano: (1) Ang Anghel ng Diyos at ang haliging ulap ay lumipat mula sa haparan ng kampo ng Israel at tumayo sa likuran nila, na iniingatan sila mula sa hukbo ng Ehipcio; (2) sa pananampalataya, nararapat na iunat ni Moises ang kanyang kamay sa ibabaw ng dagat; (3) hinati ng Panginoon ang tubig at pinatuyo ito sa pamamagitan ng malakas na hangin; at (4) ang resulta ay ang mga Israelita ay ligtas na dumaan sa gitna ng dagat sa tuyong lupa tungo sa kabilang ibayo. May pagkabulag na hinabol sila ng mga Ehipcio, dahil hindi nila nakita na gumagawa ang Diyos ng mga hindi pangkaraniwang bagay para sa Kanyang bayan; Iyon ay, hindi nila nakita hanggang sa totoong huli na, tulad ng ipinakita nilang pag-amin sa Exodo 14:25.