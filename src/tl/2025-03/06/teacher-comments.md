---
title:  Komento ng Guro
date:   08/08/2025
---

### Unang Bahagi: Pangkalahatang-ideya

**Susing Talata:** Exodo 14:13, 14, 30, 31

**Pokus ng Pag-aaral:**  Exodo 12:31-15:21

**Panimula**

Sa kasaysayan ng bayan ng Diyos, ang Exodo mula sa Ehipto ang pinaka di-pangkaraniwang kuwento sa Lumang Tipan, kung saan ang Diyos ay nakikialam sa pinaka kagila-gilalas na paraan. Matapos kainin ang Kordero ng Paskuwa, ang mga Israelita ay handa na upang lisanin ang Ehipto. Sa wakas ay ibinigay ni Faraon ang kanyang pahintulot. Sa matinding paghihirap, nagbigay siya ng utos kina Moises at Aaron na humayo at sumamba sa kanilang Diyos. Lahat ay kasama—mga lalaki, mga babae, mga bata, gayundin ang kanilang mga bakahan at kawan. Dati, tamang tinanggihan ni Moises na umalis kung hindi papayagan ang mga Israelita na lumisan bilang buong mga pamilya, kasama ang kanilang mga hayop. Karagdagan pa, naglaan ang Diyos ng mga probisyon para sa hinaharap alang-alang sa Kanyang bayan: hindi nila nilisan ang Ehipto ng walang dala.

Kahit ang mga Ehipcio ay nakiusap sa mga Israelita na lisanin ang bansa, ibinigay nila ang lahat ng mga bagay na kanilang hiningi: pilak, ginto, at kasuotan, tulad ng iniutos sa kanila ni Moises na gawin. Ang mga bagay na ito ay mga kabayaran para sa mga upa na hindi makatarungang ipinagkait. Pagkatapos, haharapin ng mga Israelita ang isang pagpili kung paano gagamitin ang mga kaloob na ito, alinman sa pagbibigay ng mga tela, mahahalagang palamuti, ginto, pilak, at iba pang metal upang magtayo ng santuwaryo (Exodo 25:1-7), o sa pagbibigay ng mga hiyas na ginto kay Aaron upang gumawa ng diyus-diyosoang gintong guya (Exodo 32:1, 2).

Ang tema ng aktuwal “na paglabas” ay binigyang-diin sa pasimula ng kuwento (Exodo 12:37-41), sa kanyang pagpapatuloy (Exodo 13:21, 22), at sa kanyang pagtatapos, kung saan binigyang-diin na “iniligtas ng Panginoon ang Israel” (Exodo 14:30, 31).

### Ikalawang Bahagi: Komentaryo

**Background ng Kasaysayan**

Sa pag-unawa sa background ng kasaysayan sa Exodo 12, isaalang-alang ang dalawang sumusunod na punto:

A. Makaraan ang 430 taon ng pamamalagi sa Ehipto, ngayon ay malaya na ang Israel na maglakbay patungo sa Lupang Pangako. Dahil sa dalawang beses na makikita ang salitang Hebreo na wayehi, “at nangyari,” sa Exodo 12:41, binibigyang-diin ng talata ang yugto ng panahong ito sa pagsasabi na “tunay nga [oo], sa saktong araw na sila’y lumabas.” Una, si Jose lamang ang nasa Ehipto, pagkatapos ay dumating ang buong pamilya ni Jacob. Sa pasimula ay mayroong 70 tao (Exodo 1:5), ngunit ngayon sila ay “halos anim na raang libong mga lalaking naglalakad, maliban sa mga babae at mga bata” (Exodo 12:37; ihambing ang Exodo 38:26), na nangagahulugang isang hukbo ng halos dalawang milyong tao ay lumabas mula sa Ehipto. Tiyak na sinanay si Moises sa estratehiyang militar sa panahon ng kanyang paninirahan sa palasyo ni Faraon, kaya alam niya kung paano isaayos ang ganoon karaming bilang ng mga tao. Binabanggit ng talata sa Biblia na sila’y nagmartsa “papalabas ng Ehipto ayon sa kanilang mga hukbo” (Exodo 12:51; ihambing ang Exodo 6:26, Exodo 7:4, Exodo 12:17, 41), na nangangahulugang bilang mga hanay ng “militar” o batalyon. Ang exodo ay mahusay na isinaayos; gayunpaman, dapat tandaan na ang napakalaking-grupong ito ng manlalakbay ay makapaglalakbay lamang ng kasing-bilis ng “pinakamahina” nitong mga miyembro, kadalsan ay mga bata, matanda, kawan, at bakahan.

B. Ang Exodo ay malamang nangyari noong Marso 1450 B.C., ayon sa pinaka mahusay na pagkuwenta ng mga konserbatibong iskolar, na nangangahulugang ang 430 taon ay nagsimula noong 1880 B.C. Paano natin uunawain ang yugtong ito ng panahon? May dalawang pananaw ang mga konserbatibong iskolar: (1) 430 taon, binilang mula sa panahon ni Jose hanggang sa Exodo, at (2) 430 taon, nagsimula kay Abraham hanggang sa Exodo. (Para sa isang talakayan tungkol sa dalawang pangunahing puntong ito tungkol sa mahaba o maikling paninirahan sa Ehipto [alinman “sa lupain ng Ehipto” lamang, sang-ayon sa Masoretic na tekstong Hebreo, o kapwa “sa lupain ng Ehipto” at “sa lupain ng Canaan,” ayon sa Samaritan Pentateuch at sa saling Griyego ng Septuagint], at para sa katibayan ng pagpili sa maikling paninirahan sa Ehipto, tingnan ang SDA Bible Commentary, vol. 1, pp. 183-187, 313-315, 557).

**Ang Panginoon Ay Makikipagbaka Para sa Inyo: Kayo’y Mapanatag!**

Ang mga Israelita ay nahahadlangan ng heograpiya: sa harapan nila ay ang Dagat na Pula. Sa isang panig ay mga bundok, at sa likuran nila ay ang mahusay na sinanay at makapangyarihang hukbo ni Faraon (para sa mga detalye tingnan ang sulat ni Ellen G. White, “The Exodus,” p. 284, 287, sa Patriarchs and Prophets). Mula sa sitwasyong ito, sa pananalita ng tao, imposibleng makatakas. Natakot ang mga tao. Hindi nakapagtataka na ang Diyos, sa pamamagitan ni Moises, ay pinalakas ang kanilang loob ng, “Huwag kayong matakot, magpakatatag kayo [sa pagtitiwala ninyo sa Panginoon] at makikita ninyo ang pagliligtas ng Panginoon” (Exodo 14:13). Hindi natin natural na nalalaman kung paano mapanatag at maghintay sa pagkilos ng Diyos. Nais nating makipagbaka sa halip na tayo’y maghintay sa Diyos, manahimik, at sumulong sa pamamagitan ng Kanyang biyaya at kapangyarihan.

Isang matindin tensyon ang nasa paligid. Paano ang magiging reaksyon ng mga tao? Ang daloy ng mga pangyayri ay katangi-tangi: Nagbigay ng utos ang Diyos na sumulong. Ang haliging ulap, na kumakatawan sa hindi nakikitang presensya ng Diyos, ay lumipat mula sa harapan tungo sa likuran ng hanay, “sa pagitan ng hukbo ng Ehipto at ng hukbo ng Israel” (Exodo 14:20). Itinaas ni Moises ang kanyang tungkod. Hinati ng hangin mula sa silangan ang tubig at bumuo ng tuyong lupa. Nagmartsa ang Israel sa gitna ng pasilyo ng tubig ng dagat. Sinubukan ng mga Ehipcio na habulin sila. Ngunit ginulo ng Panginoon ang hukbo ni Faraon, at ang buong hukbo ay nalunod samantalang ang mga Israelita ay ligtas sa kabilang panig ng Dagat na Pula. Kaya, naranasan nila ang kagila-gilalas na pagtatagumpay ng Diyos sa pagliligtas sa kanila.

Ang Ehipto ay kumakatawan sa mga sumasalungat at tumatanggi sa Diyos. Nabigo ang mga Ehipcio sa dalawang kadahilanan: (1) may pagmamatigas nilang tinanggihan ang buhay na Diyos, at (2) ninais nilang bihagin at alipinin ang mga Israelita. Kasakiman at karahasan ang nagdala sa kanila sa pagkawasak. May malaking pagkakaiba sa pagitan ng paglilingkod sa Panginoon, na nagbibigay ng biyaya, kalayaan, at kaligtasan, at paglilingkod kay Faraon, na nagdadala sa bulag na pagsunod, mga nakakatakot na utos, pagkaalipin, at, sa huli, sa kamatayan.

**Ang Panginoon Ay Nagliligtas**

Sa pinakagitna ng aklat ng Exodo ay ang mahalagang pangungusap: “Iniligtas ng Panginoon ang Israel” (Exodo 14:30), na siyang teolohikal na magneto, nucelus, at bukal ng buong aklat dahil lahat ng bagay ay dumadaloy patungo dito at mula dito. Ang pangyayaring ito ang tanging pagkakataon nang ang pangungusap na ito ay ginamit sa Exodo. Ang kaligtasan ay nagmumula sa Panginoon. Ang makahulugang teolohikal na pandiwang Hebreo na yasha ay nangangahulugang “iligtas,” “sagipin,” “tubusin,” at makikita sa pangalan ni Jesus (gayundin, halimbawa, sa mga pangalan ni Josue at Isaias), na nangangahulugang “ang Panginoon ay nagliligtas” (tingnan ang Mateo 1:21). Iniligtas ng Diyos ang lahat ng mga Israelita, walang isa man ang nawala, kasalungat ng hukbo ni Faraon na “walang nakaligtas kahit isa sa kanila” (Exodo 14:28); lahat ay namatay sa Dagat na Pula. Ang pagwawagi ng Panginoon ay matagumpay at buo.

Ang mga Israelita ay tumugon sa kanilang makapangyarihang pagkaligtas sa pamamagitan ng pagkatakot at pagtitiwala sa Kanya (Exodo 14:13). Binabanggit ng talata na ang positibong tugon na ito ay naganap nang kanilang mamalas ang pagpapakita ng dakilang kapangyarihan ng Panginoon laban sa mga Ehipcio. Maaaring ang layunin ni Faraon at ng kanyang hukbo ay patayin ang maraming mga Israelita bilang pagpapakita ng kanilang kapangyarihan at may kapaitang alipining muli ang matitira sa kanila. Ang layuning ito ay hindi nangyari dahil sa mapagmahal at matuwid na pakikialam ng Diyos. Ang tugon ng Israel ay ang bumulalas ng mga pagpupuri na ipinahahayag sa anyo ng isang awit.

**Ang mga Awit nina Moises at Miriam**

Sa pinakalundong pagtatapos ng himala sa Exodo, inatasan ni Moises ang mga Israelita na purihin ang Panginoon sa pamamagitan ng katangi-tanging tula, na gumagamit ng mayamang paglalarawan (ang background ng gawaing ito ay ipinaliwanag sa Exodo 15:19). Ang mga awit nina Moises at Miriam ay mga awit ng tagumpay at pasasalamat. Ipinakilala ang Panginoon bilang ang makapangyarihang Mandirigma. Ang nagtatapos na pangungusap ay “Ang Panginoon ay maghahari magpakailanman” (Exodo 15:18), at sapagkat Siya ay lubos na itinaas at dakilang Hari, ipinahayag ni Moises na Siya ang kanyang kalakasan, awit, kaligtasan, at Diyos; kaya’t kanyang pupurihin at itataas Siya (Exodo 15:1, 2). Walang sinuman na katulad Niya: “dakila sa kabanalan, nakakasindak sa maluluwalhating gawa, na gumagawa ng mga kababalaghan” (Exodo 15:11). Si Moises ay nagsalita sa Panginoon at niluwalhati Siya: “Sa kadakilaan ang Iyong karilagan ay ibinubuwal Mo ang bumabangon laban sa Iyo” (Exodo 15:7) at nagpapatuloy: “Iyong pinatnubayan sa Iyong wagas na pag-ibig ang Iyong tinubos na bayan, sa Iyong kalakasan ay inihatid Mo sila sa banal Mong tahanan;” (Exodo 15:13). Ang lugar na ito, na tinutukoy sa Exodo 15:17, ay tinawag na “santuwaryo,” na matatagpuan “sa bundok ng Iyong mana.” Ang tula ay isang propetikong awit, na tumatanaw sa templo sa Jerusalem.

Ang awit ay mayroong pitong saknong na may mga tema: (1) mga talatang 1-3, ang pagtataas sa Panginoon; (2) mga talatang 4-5, ang pagtatagumpay ng Panginoon laban kay Faraon; (3) mga talatang 6-7, ang marilag na kadakilaan ng Panginoon; (4) mga talatan 8-10, ang malikhaing kapangyarihan at paghatol ng Panginoon; (5) talatang 11, ang pagkakaiba ng Panginoon; (6) mga talatang 12-16a, ang pag-ibig ng Panginoon at pagtubos mula sa mga kaaway; at (7) mga talatang 16b-18, Ang Panginoon ang hari at nagbibigay ng kapahingahan sa Kanyang bayan sa Lupang Pangako. Sa Exodo 15:6, 11, at 16, dalawang pangungusap ang palaging inuulit para sa pagbibigay-diin. Ang tula ay nagpapahayag ng salaysay ng Paglalang ng Genesis 1 at 2, at kaya nagbibigay tanda ng isang bagong simula para sa bayan ng Diyos, ang paglikha ng pinalayang bansa ng Israel.

Si Miriam ay itinuturing na isang propetisa. Inuulit ng kanyang maikling awit (Exodo 15:21) ang maraming mga tema ng awit ni Moises (Exodo 15:1). Ngunit isang mahalagang detalye ay naiiba. Mariing pinangunahan ni Miriam ang lahat ng kababaihan na umawit (pautos na gramatika!) sa Panginoon, na sinasaliwan ng mga tamborin. Nag-uumapaw ang kanyang puso sa pasasalamat, at pinangunahan niya ang iba na magpahayag ng kaparehong emosyon. Malamang na inawit din nila ang buong awit, na pinaikli sa nakasulat na salaysay, na ang pambukas na linya ang gumaganap bilang pamagat.

Sa dagat na bubog, aawitin ng mga tinubos ang awit ni Moises at ng Kordero (Apocalipsis 15:2-4). Ang mga himnong ito ay mga awit ng pagliligtas at tagumpay, at sumasalamin sa pag-ibig, katarungan, at kapangyarihan ng Diyos.

Pagkaraan, sa Bagong Tipan, gagamitin ni apostol Pablo ang larawan ng pagtawid sa mga tubig ng Dagat na Pula bilang isang metapor ng bautismo ng Israel kay Cristo (tingnan ang 1 Corinto 10:2).

### Ikatlong Bahagi: Aplikasyon sa Buhay

1. Madalas na mahirap magtiwala sa Panginoon at sa Kanyang mga pangako, lalo na sa mga mapanganib na panahon kung saan hindi nakikita ang Kanyang tulong at hindi ito mabilis na dumarating. Ano ang ibig sabihin ng “manatiling panatag” upang makita ang pagliligtas ng Diyos?
2. Sinabihan ng Panginoon si Moises na hindi lamang manalangin kundi sumulong. Nakikipaglaban ba ang Diyos para sa atin sa lahat ng sitwasyon ng buhay, o inaasahan Niya tayong gumawa ng mga bagay bilang tugon sa Kanyang paggabay? Paano mo malalaman kung kailan maghihintay at kailan gagawa ng aksyon?
3. Bakit madalas na kailangan ng Diyos na magpaalala, magpalakas ng loob sa atin na may utos na, “Huwag kayong matakot”? Bakit napakadali nating panghinaan ng loob?
4. Paano magtatamo ng kaluwalhatian ang Panginoon sa pamamagitan ng pagkatalo ni Faraon at ng kanyang hukbo? Ano ang kaluwalhatian ng Diyos? Paano malalaman ng mga Ehipcio na ang Panginoong Diyos ay nasa gitna ng lahat ng mga kalamidad na nangyari sa kanilang lupain?