---
title:  Pagtawid sa Dagat na Pula
date:   05/08/2025
---

`Basahin ang 13:17–14:12. Paano pinatnubayan ng Diyos ang mga Israelita nang sila ay lumisan mula sa Ehipto, at ano ang sumunod na nangyari?`

Sa pagsunod sa tagubilin ng Diyos kay Moises, ang mga Israelita ay umalis sa Ehipto bilang isang organisado at maayos na hukbo. Ang terminong Hebreo na tsaba’ at makhaneh ay nagpapatotoo sa paglalarawang ito, ibig sabihin ay, “hukbo,” “dibisyon,” “kampo,” at “mga hukbo” (Exodo 6:26; Exodo 7:4; Exodo 12:17, 41, 51; Exodo 14:19, 20; ihambing sa Exodo 13:18). Sila ay hinati sa mga yunit at nagmartsa na parang isang hukbo. Pagkaraan ay nakita ni Balaam mula sa mga burol ng Moab na ang Israel ay “nagkakampo ayon sa kanilang mga lipi” (Bilang 24:2).

Samantala, “dinala ni Moises ang mga buto ni Jose” (Exodo 13:19). Ito’y isang napakahalagang detalye sa talata, at ipinapakita nito ang katuparan ng pananampalataya ni Jose sa mga pangako ng Diyos. Hindi kailanman nawala sa pananaw ni Jose ang Lupang Pangako, kahit na siya ay nabuhay sa karilagan at mga pribilehiyo ng Ehipto. Kanyang hiniling na ang kanyang mga buto ay dalhin sa lupain ng Canaan (Genesis 50:24, 25). Nananampalataya siya na tiyak na dadalawin ng Panginoon ang Israel sa Ehipto at dadalhin sila sa lupain, tulad ng Kanyang isinumpa (Hebreo 11:22). Sa pagdating ng Israel sa Canaan, ang mga buto ni Jose ay “inilibing sa Shechem” (Josue 24:32).

Ang haliging ulap at ang haliging apoy ang mga nakikitang tanda ng presensya ng Diyos sa gitna ng Kanyang bayan. Tumahan doon ang Panginoon at nagsalita rin mula sa ulap (Exodo 14:24; Bilang 12:5, 6).

Samantala, ipinakita ni Faraon ang mga tunay na motibo ng kanyang puso. Siya ay hindi hikayat, at hindi siya totoong nagsisi kailanman. Ang paghingi niya na basbasan siya ng Diyos ay isang katawa-tawang palabas, maaaring isang panlilinlang sa kanyang sariling puso. Tinipon niya ang kanyang hukbo, at hinabol nila ang kanilang mga tumakas na alipin. Gaano lubusang nabulag ng kasalanan ang taong ito.

Nang makita ng mga tao na dumarating ang hukbo ni Faraon, nagsalita sila ng mga salita at nagpahayag ng mga sentimento na uulit-ulitin nila ng higit sa isa: ‘Dahil ba sa walang libingan sa Ehipto, kung kaya dinala mo kami upang mamatay sa ilang? Anong ginawa mo sa amin, at inilabas mo kami sa Ehipto?’ (Exodo 14:11).

Yun ay, matapos makita ang gayong madramang pagpapakita ng kapangyarihan ng Diyos, na kasama ang pagliligtas ng kanilang sariling mga panganay na lalaki, nagpakita pa rin ang mga tao ng nakagugulat na kawalan ng pananampalataya.

`Isipin ang huling pagkakataon na humarap ka sa isang kakila-kilabot na sitwasyon? Ano ang una mong reaksyon: pananampalataya sa Diyos o kawalang pananampalataya? Anong mga aral ang dapat mong natutunan mula sa sitwasyong iyon na makakatulong sa iyo sa susunod na pagkakataon na may mangyari (at tiyak na mangyayari ito)?`