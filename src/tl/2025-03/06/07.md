---
title:  Karagdagang Kaisipan
date:   08/08/2025
---

Basahin ang sulat ni Ellen G. White, “The Exodus,” pp. 281–290, sa Patriarchs and Prophets.

Ang Diyos ay para sa mga Israelita sa kabila ng maliit nilang pananampalataya. Nais Niyang turuan at patnubayan sila kung paano mag-isip at magpakabuti bilang Kanyang piniling bayan. Matiyagang pinangunahan sila ng Diyos at itinuro sila sa isang lugar na mas kaunti ang kanilang kakaharaping mga hamon. Ipinaliwanag ni Ellen G. White: “Ang mga Israelita. . . . ay may kaunting kaalaman tungkol sa Diyos at maliit na pananampalataya sa Kanya, at sila ay natakot at nanghina ang loob. Sila’y walang sandata at hindi sanay sa giyera, ang kanilang mga espiritu ay nanlumo sa mahabang pagkaalipin, at sila ay nabibigatan sa mga babae at mga bata, mga kawan at bakahan. Sa pangunguna sa kanila sa daan ng Dagat na Pula, ipinahayag ng Diyos ang Kanyang sarili bilang isang Diyos ng kahabagan at gayundin ng kahatulan.”—Ellen G. White, Patriarchs and Prophets, p. 282.

Patungkol sa Awit ni Moises, sinasabi ng Andrews Bible Commentary na: Ang katiyakan ng tumutubos na gawang ito ng Diyos sa kasaysayan ay nagbibigay sa atin ng kasiguruhan na wala tayong dapat ikatakot sa hinaharap. Ang huling saknong ay nakatuon sa hinaharap na mga kaaway na kakaharapin sa pagsakop ng Canaan. Dahil sa makapangyarihang “bisig” ng Diyos, sila ay magiging ‘kasing tibay ng isang bato’ (v. 16). Kapag humaharap tayo sa ilang mga imposible, kapag nararamdaman natin na tayo ay nakulong at hindi nalalaman kung ano ang daang lilikuan, makakasumpong tayo ng katiyakan sa “Awit ni Moises,’ dahil inaalaala nito ang isang dakilang pangayayari sa kasaysayan ng bayan ng Diyos.” Andrews Bible Commentary, “Exodo” (Berrien Springs, MI: Andrews University Press, 2020), p. 214.

**Mga Tanong Para sa Talakayan:**

`Bakit madalas nating nasusumpungan ang ating sarili sa kalagayan ng mga Hebreo makaraan ang kanilang kamangha-manghang pagkaligtas mula sa Ehipto, ngunit bago ang hamon sa Dagat na Pula? Iyon ay, sa harap ng napakaraming katibayan ng kabutihan ng Diyos sa atin at ng Kanyang kapangyarihan, bakit nasusumpungan pa rin nating madali ang magpakita, o magpahayag, ng kawalan ng pananampalataya?`

`Kahit makaraan ang lahat ng pangyayari, kasama ang pagkamatay ng mga panganay na lalaki, bakit hinabol pa rin ni Faraon ang Israel? Ano ang sinasabi nito sa atin tungkol sa kung gaano kapanganib sa sinuman sa atin na mapatigas ng kasalanan (o magkasala)?`

`Bagaman kung minsan ay nahaharap tayo sa matinding mga pagsubok, marami sa atin ay nagkaroon (at nananatiling mayroon) ng mga mabubuting araw, ang iba ay napakabuting mga panahon, na walang masamang nangyayari sa atin o sa ating mga mahal sa buhay. Bakit dapat nating ituring ang mga panahong ito bilang katibayan ng biyaya at pag-iingat ng Diyos dahil, kung tutuusin, nauunawaan natin na nabubuhay tayo sa teritoryo ng “kaaway.” Iyon ay, bakit dapat nating palaging alalahanin na purihin ang Diyos sa mga mabuting panahon, dahil hindi natin alam kung mula saang mga kalamidad tayo nailigtas?`