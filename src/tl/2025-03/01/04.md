---
title:  Ang Mga Hebreong Hilot
date:   01/07/2025
---

Hindi mauunawan ng isang tao ang aklat ng Exodo nang hindi isinasaalang-alang ang mga turo sa Genesis. Lumipat ang mga Judio sa Ehipto, at makalipas ang panahon ng malaking kasaganaan at kapayapaan, sila ay ginawang alipin.

Ngunit hindi pinabayaan ng Diyos ang Kanyang bayan sa kanilang mga suliranin, bagaman minsan ay tila sila ay pinabayaan. Walang pag-aalinlangang marami sa mga Hebreo ay nawalan ng pag-asa sa kanilang kalagayan. Gayunpaman, sa panahon ng kagipitan, dumating Siya upang tumulong sa pamamagitan ng Kanyang makapangyarihang kamay. Pinalalakas ng Panginoon ang loob ng Kanyang mga tagasunod: “At tumawag ka sa Akin sa araw ng kabagabagan; ililigtas Kita, at luluwalhatiin mo Ako” (Awit 50:15).

`Basahin ang Exodo 1:9–21. Anong mahalagang papel ang ginampanan ng mga tapat na hilot, at bakit sila inaala-ala sa kasaysayan?`

Walang Faraon na may pangalan sa aklat ng Exodo. Hawak lamang nila ang titulong “Faraon,” na nangangahulugang “hari.” Naniniwala ang mga Ehipcio na ang Faraon ay isang diyos sa lupa, ang anak ng diyos na Ra (o Osiris o Horus). Si Ra ay itinuturing na pinakamataas sa mga diyos ng Ehipto, ang araw na diyos mismo.

Gayunman sa kabila ng lahat niyang kapangyarihan, hindi napilit ng “diyos” na ito ang mga hilot na salungatin ang kanilang pinaniniwalaan. Sa katunayan, salungat sa walang pangalang Faraon, pinangalanan ang dalawang hilot, si Sifra at si Pua (Exodo 1:15). Sila ay labis na pinahalagahan dahil kinatakutan nila ang Panginoon. Ang masamang utos ni Faraon ay walang epekto sa kanila dahil iginalang nila ang Diyos ng higit kaysa sa mga utos ng isang makalupang pinuno (tingnan din ang Gawa 5:29). Kaya, sila’y pinagpala ng Diyos kasama ng kanilang sariling mga malaking pamilya. Isang makapangyarihang patotoo ng katapatan. Ang mga babaeng ito, gaano man kaliit ang nalalaman nila sa teolohiya, ay batid hindi lamang kung ano ang tama kundi piniling gawin kung ano ang tama.

Nang makita ni Faraon na nabigo ang kanyang balak, inutusan niya ang mga Ehipcio na patayin ang lahat ng lalaking sanggol na ipinanganak sa mga Hebreo. Dapat nila silang itapon sa Ilog ng Nile, maaaring bilang isang handog kay Hapi, ang diyos ng Nile, at gayundin ang diyos ng kasaganaan (Ito ang unang naitalang panahon na ang mga Judio ay papatayin dahil lamang sa sila ay mga Judio). Ang layunin ng utos ng pagpapapatay ay upang lupigin ang mga Hebreo, mapuksa ang lahat ng mga lalaking kaapuhan, at isanib ang mga babae sa bansang Ehipto, sa gayon ay matapos ang pinaniniwalaan ni Faraon na banta ng mga Hebreo sa kanyang bayan.

`Hindi lamang nalalaman ng mga hilot ang tamang gawa na dapat gawin, ginawa nila ito. Ano dito ang malinaw na mensahe para sa atin?`