---
title:  Karagdagang Kaisipan
date:   04/07/2025
---

Basahin ang sulat ni Ellen G. White na Patriarchs and Prophets, pp 241–251, na magbibigay sa iyo ng mga mahalagang pananaw sa pinag-aralang bahagi ng talata sa Biblia para sa linggong ito.

Sinasabi ng talata sa Biblia na “ang mga hilot ay natakot sa Diyos at hindi nila ginawa ang gaya ng iniutos sa kanila ng hari, kundi hinayaan nilang mabuhay ang mga batang lalaki” (Exodo 1:17). Tumpak na nag-komento si Ellen G. White sa katapatan ng mga hilot at ng Mesiyanikong pag-asa: “Inutusan ang mga babaing hilot na puksain ang mga batang lalaking Hebreo sa kanilang pagkapanganak. Si Satanas ang nagpapakilos sa bagay na ito. Alam niya na ang tagapagligtas ay babangon sa gitna ng mga Israelita; at sa pamamagitan ng pag-akay sa hari na puksain ang kanilang mga anak inasahan niyang gapiin ang banal na layunin. Ngunit ang mga babae ay natakot sa Diyos, at hindi sinubukang isakatuparan ang malupit na utos. Sinang-ayunan ng Panginoon ang kanilang ginawa, at pinagpala sila.”—Ellen G. White, Patriarchs and Prophets, p. 242.

Ang mabuting balita sa lahat ng ito ay, sa kabila ng mga plano ni Satanas, ang Diyos ay nanaig, at ginamit Niya ang mga tapat na tao upang gapiin ang kaaway. Nabubuhay tayo sa teritoryo ng ating kaaway, na tinawag ni Jesus na “ang prinsipe” o “pinuno ng mundong ito” (Efeso 2:2; Juan 14:30). Inagaw ni Satanas ang posisyong ito mula kay Adan, ngunit tinalo siya ni Jesus sa Kanyang buhay at sa pamamagitan ng Kanyang kamatayan sa krus (Mateo 4:1–11, Juan 19:30, Hebreo 2:14). Bagaman si Satanas ay nananatiling buhay at aktibo, tulad ng ipinakita sa kanyang pagtatangkang patayin ang mga batang iyon, ang kanyang kaparusahan ay tiyak (Juan 12:31; Juan 16:11; Apocalipsis 20:9, 10, 14). Ang mabuting balita ay mapagtatagumpayan natin ang mga kahirapan sa buhay sa pamamagitan ng biyaya ng Diyos (Filipos 4:13). Tanging ang biyayang iyon ang siya nating pag-asa.

**Mga Tanong Para sa Talakayan:**

`Bakit pinahintulutan ng Diyos ang mga Hebreo na manirahan sa Ehipto at mapahirapan? Bakit nagtagal nang malaon ang Diyos upang maki-alam para sa kanila? Alalahanin din, na ang pagdurusa ng tao ay mangyayari lamang habang siya’y nabubuhay. Iyon ay, ang panahon ng pagdurusa para sa bayan ay mahaba, ngunit ang bawat tao ay nagdurusa lamang samantalang ang taong iyon ay nabubuhay. Bakit ang paggawa ng pagkakaibang iyon ay mahalaga sa pagsisikap na maunawaan ang pagdurusa ng tao sa pangkalahatan?`

`Pag-isipang mabuti ang mga tanong tungkol sa kung paano nagamit ng Diyos ang ang nag-aalab na pagkilos ni Moises sa pagpatay sa Ehipcio. Ipagpalagay na hindi niya ito ginawa? Mangangahulugan ba ito na sa huli ang mga Hebreo ay hindi makakatakas sa Ehipto? Ipaliwang ang iyong pangangatuwiran.`