---
title:  Ang Konteksto ng Kasaysayan
date:   30/06/2025
---

Nang dumating ang pamilya ni Jacob sa Ehipto pagkatapos makaranas ng taggutom sa Canaan (Genesis 46), ang hari ng Ehipto ay palakaibigan sa mga Hebreo dahil kay Jose at sa lahat ng kanyang ginawa para sa mga Ehipcio.

“Sinabi ni Faraon kay Jose, ‘Ikaw ay inatasan ko upang mamahala sa buong lupain ng Ehipto.’ Inalis ng Faraon sa kamay niya ang kanyang singsing at inilagay sa kamay ni Jose, at siya’y sinuotan ng pinong lino at inilagay ang isang kuwintas na ginto sa kanyang leeg. Siya’y pinasakay niya sa karwahe na para sa ikalawang pinakamataas na pinuno; at sila’y sumisigaw sa unahan niya, ‘Lumuhod kayo!’ Sa gayo’y inilagay siya bilang puno sa buong lupain ng Ehipto.” (Genesis 41:41–43).

`Ano ang susi sa kahanga-hangang tagumpay ni Jose sa Ehipto makaraan ang isang mahirap na umpisa? (Basahin ang Genesis 37:26–28 at Genesis 39:2, 21.)`

Ang pinakamakatuwirang kontekso ng kasaysayan sa kuwento ni Jose ay ang sumusunod: ang bagong pinuno, sa Exodo 1:8, “na hindi kilala si Jose,” ay si Ahmose (1570 B.C. –1546 B.C.). Sumunod ay si Amenhotep I (1553 b.c –1526 B.C.), ang pinuno na natakot sa mga Israelita at pinahirapan sila. Kalaunan ay si Thutmose I (1525 B.C. –1512 B.C.) na nagpalabas ng utos ng kamatayan para sa lahat ng mga batang lalaking Hebreo. Ang kanyang anak na babae na si Hatsheput (1503 B.C. –1482 B.C.) ang prinsesang umampon kay Moises na maging kanyang anak. Si Faraon Thutmose III (1504 B.C. –1450 B.C.), na sa ilang panahon ay nagharing kasama ni Hatsheput, ay ang Faraon ng Exodo.

Ang Exodo ay nangyari, sang-ayon sa pinakamaiging pagkuwenta, noong Marso 1450 –B.C. (tingnan ang sinulat ni William H. Shea, “Exodus, Date of the,” The International Standard Bible Encyclopedia, isinaayos ni Geoffrey W. Bromiley et al., vol. 2 [Grand Rapids, MI: william B. Eerdmans, 1982], pp. 230–238). Upang maunawaan ang panahon ng Exodo, pag-aralan ang mga sumusunod na talata sa Biblia: Genesis 15:13–16; Exodo 12:40, 41; Hukom 11:26; at 1 Hari 6:1 (tingnan din ang Gawa 7:6; Galacia 3:16, 17).

Ang unang kabanata ng Exodo ay sumasaklaw sa isang mahabang yugto—mula sa panahon ni Jose, nang ang kanyang amang si Jacob kasama ang buong pamilya ay pumasok sa Ehipto, hanggang sa utos ni Faraon na patayin ang mga batang lalaking Hebreo. Bagaman nananatili ang ilang pagtatalo tungkol sa saktong bilang ng mga taon, ang mahalaga ay, bagaman inalipin sa ibang lupain ang Kanyang bayan, hindi sila kinalimutan ng Panginoon.

Iyon ay, bagaman maraming detalye tungkol sa mga Hebreo sa Ehipto noong panahong iyon ang nananatiling nakakubli, sa ngayon (tingnan ang 1 Corinto 13:12), ang kapahayagan ng karakter ng Diyos ay nananatiling nagliliwanag sa mga pahina ng aklat na ito, tulad ng sa buong Kasulatan. Malalaman natin na gaano man kasama ang mga bagay, ang Diyos ay laging nandiyan, at maaari tayong magtiwala sa Kanya sa anumang masamang sitwasyong nararanasan natin.