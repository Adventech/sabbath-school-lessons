---
title:  Isang Pagbabago ng mga Plano
date:   03/07/2025
---

`Basahin ang Exodo 2:11–25. Anong mga pangyayari ang mabilis na naganap upang mabago ang buong direksyon ng buhay ni Moises? Anong mga liksyon ang ating matututuhan mula sa kuwentong ito?`

Ano ang gagawin ni Moises? Magpapadala ba siya sa pang-akit ng Ehipto at sa kalayawan nito, o magtitiis ba siya ng kahirapan kasama ng kanyang nakikipagpunyaging bayan? Hindi kalaunan ay pinilit siya ng mga pangyayari na gumawa ng isang desisyon.

“Nang mabalitaan ng Faraon ang bagay na ito, ninais niyang patayin si Moises. Subalit si Moises ay tumakas mula kay Faraon at nanirahan sa lupain ng Midian. Siya’y umupo sa tabi ng isang balon” (Exodo 2:15).

Pagkatapos na siya’y makapatay, talagang walang pagpipilian si Moises kundi ang umalis sa Ehipto. Kaya, anumang mga planong mayroon para sa kanya na umakyat sa trono ng Ehipto at maging isang “diyos,” ang mga planong iyon ay mabilis na nagwakas. Sa halip na maging isang huwad na diyos ay paglilingkuran ni Moises ang tunay na Diyos. Walang pag-aalinlangan, nang panahong siya’y tumakas, walang ideya si Moises kung ano ang kanyang kinabukasan.

“Ang buong bagay [ang pagpatay ni Moises sa Ehipcio] ay madaling naipaalam sa mga Ehipcio, at, labis na pinalaki, ay mabilis na nakarating sa pandinig ni Faraon. Ipinakita sa hari na ang gawang ito ay may malaking kahulugan; na binabalak ni Moises na pangunahan ang kanyang bayan laban sa mga Ehipcio, na pabagsakin ang pamahalaan, at iupo ang kanyang sarili sa trono; at walang seguridad para sa kaharian samantalang siya ay nabubuhay. Mabilis na ipinasya ng hari na dapat siyang mamatay; ngunit, sa pagkaalam ng kanyang panganib, si [Moises] ay tumakas papuntang Arabia.”—Ellen G. White, Patriarchs and Prophets, p. 247.

Nabuhay si Moises ng 120 taon (Deuteronomio 34:7), at ang kanyang buhay ay nahahati sa tatlong bahagi na may tig 40 taon. Ang unang 40 taon ay sa Ehipto, malaking bahagi nito ay sa palasyo ng hari. Ang ikalawang 40 taon ay ginugol niya sa bahay ni Jethro sa teritoryo ng Midian.

Ang huling 40 taon, gayunman, ang sumakop ng malaki sa unang limang aklat ni Moises (at sa trimestreng ito), at ipinahayag ng mga ito ang kuwento ng maagang pagtawag sa Israel upang sumaksi sa isang sanlibutang puno ng idolatriya, na nagpapahayag ng likas at karakter ng tunay na Diyos (tingnan ang Deuteronomio 4:6–8).

`Panukala ba ng Diyos na patayin ni Moises ang Ehipcio? Kung hindi, ano ang itinuturo sa atin ng kwentong ito tungkol sa kung paano napapamunuan ng Diyos ang anumang sitwasyon at ginagamit ito para sa Kanyang sariling layunin? Paano tayo tinutulungan ng Roma 8:28 na maunawaan ang mahalagang katotohanang ito?`