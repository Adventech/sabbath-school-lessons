---
title:  "Pang-aapi: Ang Konteksto at ang Kapanganakan ni Moises"
date:   28/06/2025
---

### Basahin Para sa Pag-aaral sa Linggong Ito

Exodo 1:1–22; Genesis 37:26–28; Genesis 39:2, 21; Gawa 7:6; Galacia 3:16, 17; Exodo 2:21–25.

> <p>Talatang Sauluhin</p>
> “Ang bayang Israel ay dumaing dahil sa pagkaalipin at sila’y humingi ng tulong. Ang kanilang daing dahil sa pagkaalipin ay nakarating sa Diyos. Narinig ng Diyos ang kanilang daing at naalaala ng Diyos ang Kanyang tipan kina Abraham, Isaac, at Jacob. At tiningnan ng Diyos ang mga anak ni Israel at nalaman ng Diyos ang kanilang kalagayan.” (Exodo 2:23–25).

Ang aklat ng Exodo ay naglalaman ng mga kuwento ng pang-aapi, ng minaliit sa lipunan, ng inusig, ng pinagsamantalahan, at ng hinamak. Kaya, ang mga tao ngayon na nakadarama na pinabayaan, kinalimutan, at inalipin ay makakasumpong ng pag-asa, sapagkat ang Diyos na nagligtas sa mga Hebreo ay makapagliligtas din sa kanila.

Ang aklat ng Exodo ay nagsasalita sa mga umiiral na labanan ng buhay, at sa mga kawalang katarungan at mga pagsubok na bahagi ng buhay na ito. Ang lahat ay maaaring makakuha ng lakas mula sa mga kwento ng mga pagkilos ng Diyos para sa Kanyang nagdurusang bayan. Pinakikinggan ng Diyos ang daing ng mga naapi, nakikita ang kanilang mga pakikipagbaka, napapansin ang kanilang mga luha, at, sa kanilang pagdadalamhati, dumarating Siya upang tumulong.

Ang Diyos ay nagkukusang iligtas ang mga nagtitiwala sa Kanya. Dapat lamang nating tanggapin, sa pamamagitan ng pananampalataya, kung ano ang iniaalok Niya sa atin. Ito ang dahilan kung bakit dapat pag-aralan ang aklat ng Exodo, dahil itinuturo nito kung ano ang ginawa ni Jesus para sa ating lahat. Ito ay isang aklat tungkol sa pagtubos, pagliligtas, at pangwakas na kaligtasan—lahat ng mga ito ay atin, sa pamamagitan ng pananampalataya kay Cristo Jesus at sa kung ano ang Kanyang nakamit para sa atin.

Sa gitna ng kaguluhan at kadiliman, kung ang ating mga mata ay nakatuon sa Diyos, makikita natin ang Kanyang presensya, pagmamalasakit, at tulong samantalang ginagabayan Niya tayo tungo sa walang hanggang “Lupang Pangako.”

_*Pag-aralan ang liksyon sa linggong ito bilang paghahanda sa Sabbath, Hulyo 5._