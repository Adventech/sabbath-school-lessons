---
title:  Ang Bayan ng Diyos sa Ehipto
date:   29/06/2025
---

Ang aklat ng Exodo ay tinatawag sa Hebreo na shemot, sa Ingles ay literal na “mga pangalan,” sang-ayon sa pambungad na mga salita ng sinaunang dokumentong iyon. Ang pambungad na salitang ating mababasa dito ay “Ito ang mga pangalan.” Ang mga pangalan ng pamilya ng patriyarkang si Jacob ay binanggit sa simula.

`Basahin ang Exodo 1:1–7. Anong mahalagang katotohanan ang mata­tagpuan dito?`

Ang aklat ng Exodo ay nagsisimula sa pagpapaala-ala ng pagpapala ng Diyos. Nang ang patriyarkang si Jacob at ang kanyang pamilya ay nanirahan sa Ehipto, sila ay 70 katao lamang (Genesis 46:27; Exodo 1:5), ngunit ang mga Israelita “ay lumago at nadagdagang mabuti; sila’y dumami at naging napakalakas, kaya’t ang lupain ay napuno nila” (Exodo 1:7). Sa panahon ng Exodo, gayunpaman, sila ay umabot sa “anim-na-raang libong lalaki na naglalakad, bukod pa sa mga babae at mga bata” (Exodo 12:37).

`Basahin ang Exodo 1:8–11. Ano ang kalagayan ng mga Israelita sa panahon ng Exodo?`

Inilalarawan ng talata sa Biblia ang kuwento ng mga anak ni Israel sa Ehipto sa madilim na mga kulay. Nagsisimula ang aklat ng Exodo sa pang-aalipin sa kanila ng mga tagapangasiwa sa Ehipto at ang mapang-aping trabaho na kanilang ipinipilit ipagawa sa mga Hebreo. Gayunman, ang aklat ng Exodo ay nagtatapos sa mapayapa at nakakaaliw na presensya ng Diyos sa tabernakulo, na nasa gitna ng kampo ng mga Israelita (tingnan ang Exodo 40). Sa pagitan ng dalawang magkasalungat na posteng ito, inilarawan ang tagumpay ng Diyos. Sa pamamagitan ng pagpapalaya ng Panginoon sa Kanyang bayan mula sa pagkaalipin, sa paghawi ng Dagat na Pula, at sa pagtalo Niya sa pinakamalakas na hukbo nang panahong iyon, ang kahanga-hangang pagtatagumpay ng Diyos laban sa kapangyarihan ng kasamaan ay naipahayag.

Kabalintunaang binibigyang-diin ng kuwento na habang mas pinahihirapan sila ng mga mang-aapi, ay “lalo silang dumarami at lalong lumalaganap” (Exodo 1:12). Iyon ay, kahit ano ang mga pakana ng tao, ang Diyos pa rin ang naghahari at Kanyang ililigtas ang Kanyang bayan, kahit na ang mga kalagayan ay tila walang pag-asa, sa pananaw ng tao.

`Isang bagong hari ang bumangon na hindi nakakilala kay Jose. Ano ang sinasabi sa atin ng ulat na ito tungkol sa kung paano hindi natin dapat balewalain ang mga pangyayari, lalo na ang mga mabubuti?`