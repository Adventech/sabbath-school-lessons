---
title:  Komento ng Guro
date:   04/07/2025
---

### Unang Bahagi: Pangkalahatang-ideya

**Susing Talata:** Exodo 2:23–25

**Pokus ng Pag-aaral:**  Exodo 1:1–2:25

**Panimula**

Binubuod ng unang liksyong ito ang mahabang kasaysayan ng bayan ng Diyos sa Ehipto, na sumasaklaw mula sa panahon ni Jose, nang ang Israel ay nakaranas ng kahanga-hangang kasaganaan, hanggang sa kanilang pagka-alipin sa ilalim ng malupit na Faraon, na nag-utos na ipapatay ang lahat ng mga sanggol na lalaki. Gayunpaman, ang Diyos ay hindi nagsawalang-kibo kapag sinusubukan ng mga kapangyarihan ng kasamaan na puksain ang Kanyang bayan. Siya ang kanilang Tagapagligtas. Kaya, Siya ay nagsugo ng isang tagapagligtas, ang Kanyang lingkod na si Moises, na ang mahimalang pag-iingat sa pagkapanganak ay humantong sa kanyang pambihirang pagiging kaanib ng pamilya ni Faraon bilang isang ampong anak. Ang unang 40 taon ng buhay ni Moises ay kakikitaan ng pagtanggap ng pinakamahusay na edukasyon, una mula sa kanyang ina at pagkatapos ay sa pamantasan ng Ehipto. Kahit na siya’y sinanay na maupo sa trono ng Ehipto at naging dakilang lider, nasumpungan ni Moises ang kanyang sarili, sa pamamagitan ng kanyang mga pagkakamali at ng Kalooban ng Diyos, sa sambahayan ni Jetro. Doon siya nag-asawa at naging isang pastol.

**Mga Tema ng Liksyon**

1. Ang pagtupad ng Diyos sa Kanyang mga pangako at mga pagpapala ng kasaganaan ay dapat ipagdiwang. Kinikilala ng mga mapagpasalamat na puso ang pag-ibig at pagmamalasakit ng Diyos sa kanilang mga buhay at kinikiala na ang Diyos ang nagpapala at namamagitan upang magbigay ng kasaganaan at tagumpay. Gayunpaman, kung hindi magiging maingat, maaaring napakadali nating malimutan ang katotohanang ang Diyos, hindi ang ating mga naabot, ang dahilan ng ating kasaganaan. Ang pagkalimot na ang lahat ng mayroon tayo sa huli ay pag-aari ng Diyos ay maaaring mag-akay sa ilan na madaig ng paninibugho, na nagnanais na pigilan at sirain ang mabuting gawa na ninanais na gawin ng Diyos sa pamamagitan nila upang iligtas ang iba.
2. May iba’t ibang papel ang mga panalangin. Hindi lamang sila nagsisilbing papuri sa Panginoon dahil sa Kanyang kabutihan at kagandahang loob sa atin, kundi ang mga ito’y kahilingan—mga taghoy ng sugatan, inapi, desperado, at naabusong mga tao na nangangailangan ng tulong. Maaaring labagin ng masasamang tao ang mga karapatan ng iba, ngunit ipinangako ng Diyos na tutulungan Niya ang mga napinsala.
3. Ang mabuting balita ay pinakikinggan ng Diyos ang ating mga desperadong panawagan para sa Kanyang kapatawaran, presensya, at pamamagitan. Nakikita Niya ang ating mga pakikipagbaka, napapansin ang ating mga luha, nauunawaan ang ating paghihirap, at tumutugon sa ating mga daing.
4. Lahat ng inapi, pinag-usig, pinagsamantalahan, at hinamak na mga tao ay maaaring makilala sa mga kuwento sa aklat ng Exodo. Sa pamamagitan ng mga makasaysayang talang ito, natututuhan nila na hindi sila nag-iisa. Kasama nila ang Diyos sa kabila ng kanyang tila pananahimik. Ang Kanyang hindi nakikitang presensya at mga pangako sa Biblia ay naglalayong magbigay ng panloob na kaaliwan at ng katiyakan ng kaligtasan.
5. Inaalala ng Diyos ang Kanyang tipan kay Abraham, Isaac, at Jacob. Siya ay tapat. Kung ano ang Kanyang ipinangako ay Kanyang isasakatuparan. Ang Diyos ay kumikilos sa Kanyang sariling panahon. Ang banal na panahon ng pagkilos ay kadalasang salungat sa ating limitadong mga kagustuhan at inaasahan.

### Ikalawang Bahagi: Komentaryo

Ang aklat ng Exodo ay hindi tungkol kay Moises kundi, una sa lahat, ay tungkol sa Diyos at sa Kanyang pangunguna sa buhay ni Moises at ng Israel. Nagsisimula ang Exodo sa larawan ng mga pagpapala ng Diyos sa pamilya ni Jacob: Sila ay 70 tao lamang nang sundan nila si Jose sa Ehipto, ngunit sila ay naging lubhang marami (Exodo 1:7), sang-ayon sa pangako ng Diyos kay Abraham (Genesis 15:5).

Gayunpaman, ang kasaganaan ng Israel ay nauwi sa isang problema. Ang bagong Faraon ng Ehipto ay nainggit at natakot sa Israel; kaya, may katusuhan niyang inalipin sila sa pamamagitan ng mahirap na gawain at pang-aapi. Ayon sa kasaysayan, ang mga dramatikong pangyayaring ito ay maaaring ilagay sa backdrop ng ikalabing-walong dinastiya ng Ehipto. Ang bagong dinastiyang Hyksos ay nagsimulang maghari sa panahong iyon. Ang unang hari nito, si Ahmose (1580-1546), ay makikilala bilang isa na hindi kumilala sa mga naging tagumpay ni Jose (Exodo 1:8) at nagsimulang alipinin ang mga Israelita. Ang sitwasyon ng bayan ng Diyos ay mabilis na nagsimulang bumaba, mula sa pagiging maunlad at malayang paninirahan sa Ehipto tungo sa nakakaawang pagkaalipin sa ilalim ng pang-aalipin ng mga malupit na amo (Exodo 1:11, 13, 14). Ang hari sa likod ng biglang pagbabagong ito ay si Amenhotep I (1553-1532). Gayunpaman, habang pinahihirapan ang mga Israelita, lalo silang dumarami sa bilang (Exodo 1:12). Lumakas ang pag-udyok kay Faraon na supilin ang bayan ng Diyos sa pamamagitan ng mahirap na paggawa.

Ang tanikala ng kalupitan at pang-aapi ni Faraon ay nagtapos sa ilalim ng malupit na paghahari ni Thutmose I (1525-1512), na walang awang nagpatupad ng utos na patayin ang lahat ng lalaking sanggol na Hebreo (Exodo 1:22). Kung ang Exodo ay nangyari noong Marso 1450 B.C., ang petsang ating itinuturo, kung gayon si Moises ay ipinanganak 80 taon bago ito, na magiging 1530 B.C., sa panahon ng paghahari ni Thutmose I. Si Thutmose I ay mayroong isang anak na babae na naging Reyna Hatshepsut (1504-1482). Inampon ni Hatshepsut si Moises na nagbigay ng pangalang iyon sa kanya. Namatay si Hatshepsut samantalang si Moises ay nasa Midian. Ang asawa ni Hatshepsut na si Thutmose II (1508-1504) ay may anak sa kanyang kabit, na ang pangalan ay Thutmose III (1504-1450), na siyang Faraon noong panahon ng Exodo. Si Faraon Amenhotep II (1453-1425), hindi ang panganay na anak ni Thutmose III, sa mahigit na dalawang taon ay nagharing kasama ng kanyang ama at may isang anak na lalaki na namatay sa ika-sampung salot bilang panganay na anak. Si Faraon Thutmose IV (1425-1412), na humalili kay Amenhotep II sa trono, ay hindi ang panganay na anak na lalaki, gaya ng isinasaad sa inskripsyon sa Sphinx Stela. Kaya, ang tala sa Biblia ay maiaangkop sa mga katibayan sa labas ng Biblia.

Ang Ehipciong pangalan ni Moises ay lubos na angkop sa panahong ito (katulad ng pangalang Thutmose) at nangangahulugang “ipinanganak ng” or “hinango (mula).” Ang kanyang pangalan ay maaaring Hapi-mose (Hapi, ang diyos ng ilog Nile). Ngunit si Moises, kapag tinutukoy ang kanyang sarili at sumusulat sa ilalim ng inspirasyon ng Diyos, ay pinuputol ang Hapi mula sa kanyang pangalan, isang tanda ng kanyang pagtanggi na maisama sa diyos ng Nile.

Ang kapanganakan ni Moises (Exodo 2:1-10) ay isang punto ng pagbabago sa daloy ng kasaysayan ng Israel. Nananalangin ang bayan ng Diyos ng kaligtasan mula sa pagkaalipin, humihingi ng Kanyang tulong sa kanilang desperadong sitwasyon. Tinugon ng Diyos ang kanilang pagsusumamo sa pagkapanganak ni Moises. Ang mahimalang pagkilos ng Diyos upang ingatan ang buhay ni Moises sa partikular na pangyayaring ito ay posible lamang sa pakikipagtulungan sa kanyang mga magulang at ni Miriam, ang kanyang kapatid. Kaya, nakita natin na gumagamit ang Diyos ng mga taong instrumento upang isulong ang Kanyang layunin at adhikain.

Sa kadiliman ng mga kahirapan at ng ating sariling pagdurusa, dapat nating ituon ang ating mga mata sa Diyos at magtiwala sa Kanya, sa Kanyang pangunguna, at sa Kanyang karunungan sapagkat hindi Niya kailanman pababayaan ang Kanyang mga anak. Siya ay kasama nila sa gitna ng mga pang-aapi at pag-uusig. Nalalaman Niya ang mga luha ng mga inabuso at nasugatan. Siya ay nagdurusang kasama nila. Angkop na ipinahayag ng propeta Isaias na ang Diyos ay nadalamhati sa lahat ng ating mga kadalamhatian (Isaias 63:9). Ang Kanyang pakikiisa sa atin ay matibay at hindi mababago. Sa ating pagdurusa, Siya ay nagdurusa; sa ating kabalisahan, nadarama Niya ang pagkabalisa; sa ating sakit, nadarama Niya ang sakit. Siya ay nasa panig ng mga pinag-uusig na nagdurusa dahil sa katuwiran (Mateo 5:10). Siya ay isang maawain at mapagbiyayang Panginoon. Siya ay mapagpahinuhod sa atin, at, sa krus, Siya ay nagdusa upang matiyak ang ating kaligtasan. Sa kabaligtaran, ang mga nang-aapi, nang-aabuso, at mga lumalabag ay makakaranas ng hatol na kaparusahan ng Diyos at ng huling pagkawasak. Sa kontekstong ito, paalalahanan natin ang ating mga sarili ng makahulugang pangungusap ni Ellen G. White: “Sa hinaharap na buhay ang mga misteryo na nagpasakit at bumigo sa atin dito ay magiging malinaw. Makikita natin na ang ating tila hindi tinugong mga panalangin at mga nabigong pag-asa ay kabilang sa ating mga dakilang pagpapala.”—Ministry of Healing, p. 474.

Sina Sifra at Pua, dalawang hilot, ay mga modelo ng katapatan. Dahil sila’y natatakot sa Diyos, hindi nila kailangang matakot sa galit ni Faraon. Ang kanilang paggalang sa Diyos ng buhay ang gumabay sa kanila na magkaroon ng paggalang sa buhay ng tao. Tumanggi silang patayin, sa pamamagitan ng “aksidente,” ang mga sanggol na lalaking Hebreo sa pagkapanganak. Alam nila na ang buhay ay isang kaloob mula sa Diyos, kaya tinanggahin nila ang utos ni Faraon.

Hindi masyadong ipinapahayag sa atin ng Biblia ang tungkol sa unang 40 taon ng buhay ni Moises (Gawa 7:23), maliban sa mga kapansin-pansing detalyeng ito: (1) Si Moises ay naging anak ng anak na babae ni Faraon; (2) nang lumaki na, pinatay niya ang isang Ehipcio na nananakit ng isang Hebreo; (3) nakipagtalo siya sa isang Hebreo na nananakit ng kanyang kapwa Hebreo; (4) sumunod, tumakas siya sa Midian kung saan siya ay tumira kay Jetro, isang pari, at naging asawa ng kanyang anak, si Zipora; at (5) pagkatapos ay nagkaroon siya ng anak na lalaki, si Gershom.

Ang pangunahing punto ng liksyon para sa linggong ito ay ang pariralang “Narinig ng Diyos ang kanilang daing at naalala ng Diyos ang Kanyang tipan kina Abraham, Isaac, at Jacob” (Exodo 2:24). Ang katapatan ng Diyos sa mga pangako ng Kanyang tipan ang nagdadala ng katatagan sa relasyon sa pagitan ng Diyos at ng Kanyang bayan. Kanyang tinutupad ang Kanyang bahagi, sa kabila ng ating kawalang katapatan. Ang tipan ng Diyos ay binubuo ng legal na pagtatatag ng isang relasyon sa pagitan ng Diyos at ng Kanyang mga tagasunod.

Gayunpaman, ang pangako ng Kanyang tipan ay parang hindi natutupad, dahil ang Kanyang bayan ay hindi umuunlad kundi nagdurusa. Ang pangungusap na “naalala ng Diyos ang Kanyang tipan” ay hindi nangangahulugan ng pagkawala ng memorya ng Diyos o kaya ay nalimutan Niya ang Kanyang bayan. Sa Kayang itinakdang panahon, nakialam ang Diyos para sa Kanyang bayan. Itinalaga ng Diyos ang Kanyang sarili sa pamamagitan ng Kanyang sinabi kay Abraham na siya ay magiging isang dakilang bansa; kaya, sa katuparan ng pangakong ito, pumasok ang Diyos upang magdala ng kalayaan sa naaapi. Iniligtas ng Diyos ang Israel dahil ipinangako Niya na pagpapalain ang salinlahi ni Abraham.

Sa nagtatapos na mga talatang ito, ang terminong Elohim para sa Diyos ay makikita ng apat na beses. Si Elohim ay isang makapangyarihan, malakas na Diyos at inilarawan kaugnay sa apat na mga gawa: “Narinig,” “naalala,” tiningnan,” at “pinagmalasakitan” ng Diyos. Binibigyang-diin ng mga talatang ito ang kaalaman ng Diyos sa mga sitwasyon, ang Kanyang pagmamalasakit, at ang Kanyang kahandaang kumilos para sa Kanyang bayan. Babaguhin Niya ang daloy ng kasaysayan dahil ang Kanyang panahon upang makialam ay dumating na. Ang Diyos sa Kanyang kaawaan ay pipigil sa pagpapahirap at magbibigay ng kalayaan sa Kayang mga tagasunod upang sila ay makapaglingkod sa kanilang Diyos dahil sa pagpapasalamat sa kaloob na kalayaan. Kaya, nagtagumpay ang biyaya ng Diyos laban sa karahasan, pagpapahirap, at pang-aalipin.

### Ikatlong Bahagi: Aplikasyon sa Buhay

1. Ano ang iyong nararamdaman kapag ikaw ay hindi pinapansin, sinasaktan, pinagsasamantalahan, o inaabuso ng mga tao? Ang mga malalim na pagkabigo at paghihirap na ito ay makakatulong sa iyo na makiramay sa mga dumadaan sa gayun ding mga karanasan sa buhay. Paano mo epektibong mapapalakas ang loob ng mga nagdurusang taong ito? Ano ang pinakamabisang lunas sa mga kabiguan sa buhay?
2. Paano ka epektibong makakatugon sa pang-aabuso ng kapangyarihan sa lugar ng iyong trabaho o sa iglesya?
3. Isipin kung ano ang maaaring nangyari kung ang mga magulang nina Moises at Miriam ay hindi nagtiwala sa Diyos at walang lakas ng loob na itago ang kanilang sanggol. Ano ang mangyayari sa plano ng Diyos? Paano gagawa ang Diyos sa hypothetical na sitwasyong ito? May babangon bang panibagong Moises?
4. Paano naging posible na si Moises, makaraan ang maraming taon ng pamumuhay sa kasaganaan at sa isang paganong tahanan, ay nagpasiyang magdusa kasama ng bayan ng Diyos sa isang panahon?
5. Ang mga yumuyukod sa harap ng Diyos ay hindi kailangang matakot na tumayo sa harap ng mga hari. Inuna nila ang kalooban ng Diyos sa kanilang mga buhay; kaya, sila’y sumusulong na may matatag na kalooban at may tapang, upang sundin ang mga utos ng Diyos. Ano ang ibig sabihin na si Moises ay hindi natatakot kay Faraon kundi sa Diyos? Paano mo nauunawaan ang kabalintunaang pahayag na dahil nakita ni Moises “Siya na hindi nakikita,” siya ay tapat sa Kanya (Hebreo 11:27)? Paano mo makikita ang Diyos sa pamamagitan ng panloob na mata ng pananampalataya?