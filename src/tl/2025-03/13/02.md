---
title:  Ang Sabbath ng Panginoon
date:   21/09/2025
---

Kahit gaano pa man katindi ang pagsalungat ng mga tao sa ikapitong araw na Sabbath, na sinasabing ito’y para lamang sa mga Judio (ang ikapitong araw ay ibinukod at pinabanal sa Eden [tingnan ang Genesis 2:1–3]); o may kamaliang ipinakikipagtalo na unang narinig ng mga Judio ang tungkol dito sa Sinai (ang mga Judio ay nangingilin na ng Sabbath bago ang Sinai [tingnan ang Exodo 16:22–29])—walang dudang ang Sabbath ay totoong bahagi na ng buhay ng bansang Hebreo mula sa pasimula.

`Basahin ang Exodo 35:1–3. Anong katotohanan ang inulit sabihin sa mga tao dito sa konteksto ng pagtatayo ng santuwaryo?`

Ang Sabbath at ang mensahe nito noon, ngayon, at tuwina ay tungkol sa Diyos—kung sino Siya at kung ano ang Kanyang mga makapangyarihang gawa? Ipinapaalala sa atin ng Sabbath ang Kanyang mapanglikha at nagliligtas na mga gawa at itinutuon ang ating atensyon sa Diyos, na nais tumahan kasama ng Kanyang bayan. Sa paraang ito, ang Sabbath at ang Santuwaryo ay nagtuturo sa parehong direksyon: ang presensya ng Diyos sa ating mga buhay.

Ang Sabbath ng iglesya sa Lumang Tipan ay naghahayag ng maraming mensahe. Maaaring buurin ang laman nito sa limang mahahalagang punto:

Ang Diyos ang Manlalalang, at nagsisimula ang Biblia sa ganitong nakakamangha at napakahalagang pagpapahayag (Genesis 1:1). Ang malinaw na alaala ng paglikha ng Diyos ay ang Sabbath (Genesis 2:2, 3; Exodo 20:8–11). Mula sa katotohanang ito—ang Diyos ang ating Manlalalang—dumadaloy ang lahat ng iba pang mga katotohanan sa Biblia.

Darating ang Mesiyas, at ang pag-asang ito ay nakasentro sa pangako ng Diyos na Binhi, na magtatagumpay sa ahas (Satanas) at magdadala ng tagumpay laban sa masama.

Itatatag ng Diyos ang Kanyang kaharian, ang Sabbath ang pauna nitong patikim.

Ang kaligtasan ay nanggagaling sa Panginoon, at ang bayan ng Diyos ay nagpapatotoo na ang Diyos ang kanilang Tagapagligtas at Manunubos at ang kaligtasan ay dumarating bilang bunga ng Kanyang biyaya at tanging sa pamamagitan lamang ng Kanyang biyaya Ang Diyos ang pangwakas na hukom ng lahat ng tao. Ang mga magpipilit hamunin at tanggihan Siya ay mawawalan ng kinabukasan, ngunit ibinibigay Niyang walang bayad ang walang hanggang buhay sa mga tumatalima sa Kanya.

`May kasabihan ang mga Judio: Higit sa pag-iingat ng Israel sa Sabbath, ang pag-iingat ng Sabbath sa Israel. Bagaman tayo bilang mga Adventista ay maaaring hindi nagpapahayag nito sa parehong paraan, anong mahalagang papel mayroon ang Sabbath sa buhay ng ating iglesyang pamilya?`