---
title:  Naitayo ang Tabernakulo
date:   23/09/2025
---

`Basahin ang Exodo 36:8–39:31. Ano sa palagay mo ang dahilan kung bakit ang gayon kalinaw na mga tagubilin ay ibinigay? Ano ang itinuturo nito sa atin tungkol sa kung paano iniingatan ng Diyos ang bawat detalye?`

Maingat na ginawa ni Moises ang tabernakulo, at ang mga tagubilin na kanyang tinanggap sa Bundok ng Sinai ay masikap na ipinatupad. Isinasaad ng talata sa Biblia ang mga sumusunod: (1) ang tabernakulo na may iba’t ibang mga tela, kurtina, at bahagi (Exodo 36:8–38); (2) ang kaban (Exodo 37:1–9); (3) Ang hapag para sa tinapay (Exodo 37:10–16); (4) ang ilawan (Exodo 37:17–24; (5) ang altar ng insenso (Exodo 37:25–29); (6) ang altar ng handog na susunugin (Exodo 38:1–7); (7) ang palanggana para sa paghuhugas (Exodo 38:8); (8) ang bulwagan (Exodo 38:9–20); at (9) ang materyales na ginamit para sa tabernakulo (Exodo 38:21–31). Ipinagpatuloy ng Exodo 39 ang paglalarawan ng ephod, baluti, at ibang mga piraso ng damit ng pagkapari.

Ang mga serbisyo sa tabernakulo ay mga nakikitang aral sa ebanghelyo, na ipinapakita ang buong plano ng Diyos sa pagtubos. Ang iba’t ibang seremonya ay nagpapakita (1) kung paano kinamumuhian at pinakikitunguhan ng Diyos ang kasalanan, (2) kung paano Niya inililigtas ang mga nagsisising tao, (3) kung ano ang kahihinatnan ng masama, at (4) kung paano Niya sisiguruhin ang isang maluwalhating hinaharap na wala nang kasamaan.

Dalawang magkaiba ngunit malapit na magkaugnay na serbisyo ang isinasagawa sa santuwaryo sa loob ng isang taon: ang pang-araw-araw, at ang taunan. Ang dalawang bahagi ng ministeryong ito ay naglalarawan kung paano pinakikitunguhan ng Diyos ang mga kasalanan at inililigtas ang mga makasalanan. Sa pamamagitan ng pang-araw-araw na mga serbisyo sa santuwaryo, tinitiyak ng Diyos sa mga nagsisi na pinatawad Niya ang kanilang mga kasalanan at mabiyayang inialok sa kanila ang kaligtasan. Upang tanggapin ang kaloob na ito ng kaligtasan, dapat gawin ang isang alay, at ang mga handog na ito ay tumuturo sa kamatayan ng Mesiyas, na ang dugo ay “lumilinis sa atin mula sa lahat ng kasalanan” (1 Juan 1:7). Ang pagpapahayag ng kasalanan at pagtanggap ng balabal ng katuwiran ni Cristo ay nasa sentro ng kaloob na ito (Awit 32:1, 2). Sa ganitong paraan, ang nagsisising makasalanan ay binigyang katiyakan ng kapatawaran at magagalak sa kaligtasan.

Ang taunang serbisyo, na isinasagawa sa Araw ng Pagtubos, ay nagpapakita kung paano pinupuksa ng Diyos ang kasalanan, nilulutas ang suliranin ng kasalanan, at tinitiyak ang hinaharap na wala nang kasalanan (Leviticus 16; Juan 1:29). Sa kasalukuyan, ang dalawang ministeryo ni Cristo sa makalangit na santuwaryo ay panibagong paghahayag ng gawain ng Diyos para sa atin (Hebreo 7:25) at dadalhin ang pangwakas na solusyon sa suliranin ng kasamaan (Daniel 7:13, 14, 22, 27; Daniel 8:14; Apocalipsis 21:4).

Ang santuwaryo ay isang lugar para sambahin ang Diyos, purihin Siya, at magbigay pasalamat. Ang pagsamba ay tungkol sa pagpapanatili ng relasyon sa Diyos, na nag-aanyaya sa mga mananampalataya tungo sa gayong pagsasama-sama.