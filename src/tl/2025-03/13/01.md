---
title:  Ang Tabernakulo
date:   20/09/2025
---

### Basahin Para sa Pag-aaral sa Linggong Ito

Exodo 35:1–36:7; Genesis 1:1; Exodo 36:8–39:31; Hebreo 7:25; Exodo 40:1–38; Juan 1:14.

> <p>Talatang Sauluhin</p>
> “Pagkatapos ay tinakpan ng ulap ang toldang tipanan at pinuno ng kaluwalhatian ng Panginoon ang tabernakulo. . . . Sapagkat sa kanilang buong paglalakbay ang ulap ng Panginoon ay nasa ibabaw ng tabernakulo sa araw, at may apoy sa loob niyon sa gabi, sa paningin ng buong sambahayan ng Israel” (Exodo 40:34, 38).

Ang pangunahing gawain ng bayan ng Diyos sa Lumang Tipan (gayundin sa atin ngayon) ay mamuhay ng may malapit na relasyon sa Panginoon; na sambahin at paglingkuran Siya; at, gayundin, na ipakita ang tamang larawan ng Diyos sa iba (Deuteronomio 4:5–8).

Noong nasa Hardin ng Eden, nagtago sina Adan at Eba sa Diyos dahil ang kanilang kasalanan ay nagdulot sa kanila ng takot. Ang kasalanan ay nagiging sanhi ng takot ng mga tao sa Diyos, at binabaluktot ng takot na ito ang ating pananaw sa Kanyang karakter. Ang mabuting balita ay gumawa ng unang hakbang ang Diyos upang punuan ang puwang na ito at, sa Kanyang pagkukusa, Kanyang inayos ang pagitan at ang nasirang relasyon. Tinatawag Niya ang makasalanan pabalik mismo sa Kanya: “Nasaan kayo?” (Genesis 3:9).

Kaya, ang ating pangunahing misyon ay ang ibalita ang tamang karakter ng Diyos at ang Kanyang mapagmahal at matuwid na mga gawa sa mga nasa paligid natin. Kapag naakit ang mga tao sa Diyos at nahikayat ng Kanyang hindi makasariling pag-ibig sa kanila, ibibigay nila ang kanilang mga buhay sa Kanya at susunod sa Kanya, na nalalamang ito’y para sa kanilang ikabubuti.

Ang santuwaryo ay nagpapakita ng pagiging malapit ng Diyos sa sangkatauhan at nagpapahayag ng pinakadakilang mga katotohanan sa kanila tungkol sa kung paano Niya inililigtas ang mga lumalapit sa Kanya sa pananampalataya.

_*Pag-aralan ang liksyon sa linggong ito bilang paghahanda para sa Sabbath, Setyembre 27._