---
title:  Komento ng Guro
date:   26/09/2025
---

### Unang Bahagi: Pangkalahatang-ideya

**Susing Talata:** Exodo 40:34, 38

**Pokus ng Pag-aaral:**  Exodo 35:1–40:38

**Panimula**

Bago nagsimulang gumawa sa Tabernakolo ang mga Israelita, ang malinaw na mga katuruan at paala-ala ay ibinigay tungkol sa pangingilin ng Sabbath (Exodo 35:1–3). Kahit na gumagawa sa santuwaryo, dapat igalang at ipagdiwang ng mga tao ang “isang Sabbath ng kapahingahan sa Panginoon” (Exodo 35:2).

Ibinigay ng Diyos kay Moises ang plano ng tabernakulo, tinatawag ding ang Tolda ng Tipanan, na mga tagubilin kung paano ito gagawin (Exodo 25–31). Ngayon ay dumating ang oras na aktuwal itong gagawin. Tinipon muna ang lahat ng mga materyales para sa tabernakulo (Exodo 35:4–29, Exodo 36:4–7), pagkatapos ang mga manggagawa (kasama ang mga babae, tingnan ang Exodo 35:25, 26) ay pinagkalooban ng Espiritu ng Diyos upang gumawa sa santuwaryo na may kabihasaan at pagkamalikhain (Exodo 35:30–36:4), at ang paggawa ay nagsimula. Kapag isinama ang masipag na paggawa sa iba’t ibang mga tela, kung gayon, lahat-lahat, sampung pangunahing mga bagay ang dapat ihanda:

1. Ang tabernakulo (Exodo 36:8–38),
2. Ang kaban (Exodo 37:1–9),
3. Ang hapag (Exodo 37:10–16),
4. Ang ilawan (Exodo 37:17–24),
5. Ang altar ng insenso (Exodo 37:25–28),
6. Ang langis na pampahid at insenso (Exodo 37:29),
7. Ang altar ng handog na susunugin (Exodo 38:1–7),
8. Ang palanggana para sa paghuhugas (Exodo 38:8),
9. Ang bulwagan (Exodo 38:9–20),
10. Ang mga pang-paring kasuotan, ang efod, ang pektoral, at iba pang kasuotan ng pari (Exodo 39:1–31).

Sa Exodo 38:21–31, ang materyales na ginamit ay inisa-isa (mahigit na 1 toneladang ginto, halos 3.75 na toneladang pilak, at halos 2.5 na toneladang tanso). Sinuri ni Moises ang lahat ng gawain sa tabernakulo at nasumpungang ito’y nagawa “ayon sa iniutos ng Panginoon” (ang pariralang ito ay inulit ng tatlong beses upang bigyang-diin ang katumpakan ng pagsunod; Exodo 39:32, 42, 43). Labis na nalugod si Moises sa natapos na gawain, at pinagpala niya ang lahat ng mga manggagawa (Exodo 39:43).

Pagkatapos, ang tabernakulo ay dapat itayo sa unang araw ng unang buwan, sang-ayon sa tagubilin ng Diyos (Exodo 40:1, 2), na nangangahulugang ito ay itinayo halos isang taon makaraang ang mga Israelita ay lumabas mula sa Ehipto (Exodo 12:2, 6; Exodo 40:17). Nang ang malaking tolda ay handa na, ang mga partikular na bagay ay isinaayos at inilagay sa loob at sa labas, na nagsimula sa Kabanal-banalang Dako at nagtapos sa bulwagan. Ang bawat espasyo ay pinaghiwalay ng isang kurtina (tatlong magkakaibang kurtina ang binanggit: sa Exodo 40:3, 5, 8; at, muli, sa Exodo 40:21, 28, 33).

### Ikalawang Bahagi: Komentaryo

**Ang Presensya ng Diyos**

Ang presensya ng Diyos ay nangangahulugang lahat sa mga mananampalataya. Ang Kanyang pangalan “AKO AY ANG AKO NGA” o “Ako ay magiging Ako” ay nangangahulugan na Siya ay walang hanggan, laging presenteng Diyos. Nang ipaliwanag ng Diyos mismo ang kahulugan ng Kanyang pangalan, ang Kanyang presensya ay binigyang-diin (Exodo 3:13–15).

Ang pangunahing tema ng bahaging ito ng Exodo na kaugnay sa tabernakulo ay ang presensya ng Diyos. Inutusan sila ng Diyos na itayo ito, dahil nais Niya ang nakikitang presensya kasama ng Kanyang bayan, na manahanan sa kanila sa kanilang kalagitnaan. Nais ng Diyos na maging malapit sa kanila upang makita nila ang Kanyang shekinah ng kaluwalhatian. Ang mga Israelita ay pinatnubayan ng Kanyang presensya sa nakikitang anyo ng ulap sa araw. Ang ulap ding ito ang nagiging haliging apoy sa gabi. Kapag pumaitaas ang ulap mula sa ibabaw ng tabernakulo, ang mga Israelita ay humahayo (Exodo 40:36–38). Kung pababayaan ng Diyos ang mga Israelita, sila ay mauuwi sa kabiguan, pagkawasak, at kamatayan.

Ang nagtatapos na bahagi sa pagtatayo ng tabernakulo ay ang katotohanan na “pinuno ng kaluwalhatian ng Panginoon ang tabernakulo” (binanggit ng dalawang beses para sa pagbibigay-diin; Exodo 40:34, 35), kung kaya, pinuno ang espasyo ng ulap, isang nakikitang tanda ng presensya ng Diyos. Ang tabernakulo, na puno ng kaluwalhatian ng Diyos, ay pinaka-naaangkop na sukdulan at pagtatapos sa aklat ng Exodo (Exodo 40:34, 35). Matutulungan nito ang mga tao na linangin ang prsensya ng Diyos sa kanilang mga sariling buhay.

Naipakita na ng Diyos nang nakaraan ang Kanyang presensya sa gitna ng lupain ng Ehipto (Exodo 8:20–23). Pinangunahan Niya ang Israel palabas ng Ehipto (Exodo 12:51) at iniligtas sila sa Dagat na Pula (Exodo 14:30, 31). Nagkaloob ang Diyos ng manna (Exodo 16:14, 15), at sa pamamagitan ng Sabbath ay tinuruan sila na Siya ang kanilang Manlalalang, na Siyang kasama nila. Ang Sabbath ay wala ng iba kundi ang “Diyos ay sumasa-atin” (Genesis 2:2, 3), at ipinapangako Niya sa Kanyang bayan na Siya ay makakasama nila saan man na ang Kanyang pangalan ay inaalaala (Exodo 20:24). Ang nagliligats na presensya ng Diyos ay isang pumapatnubay na presensya dahil, sa pamamagitan ng iba’t ibang pakikialam, tinulungan ng Diyos ang Israel na lumago sa pamamagitan ng Kanyang relasyonal, at bumabagong presensya.

**Puspos ng Espiritu ng Diyos**

Hindi lamang nagbigay ang Diyos ng plano para sa tabernakulo at iniutos sa mga Israelita na magtayo ng isang santuwaryo, kundi Kanyang “pinuspos” ang mga tao ng Espiritu ng Diyos (Exodo 31:3, Exodo 35:31), na Siyang nagpalakas sa kanila na maitayo ito (Exodo 31:1–11, Exodo 35:30–36:1). Ano ang kahulugan ng mapuspos ng Banal na Espiritu? Ang talata sa Biblia ay nagbibigay ng maliwanag na sagot: ang mga tao ay napuspos ng karunungan at kaalaman at pinagkalooban ng mga kasanayan, kakayahan, at artistikong kapasidad upang gawin ang lahat ng uri ng mga sining at disenyo sa mahahalagang metal, bato, kahoy, at tela sa pagtatayo ng santuwaryo. Kaya, walang nangyaring mahiko o misteryo. Walang mga espiritu o kapangyarihang pumasok sa isang tao; tanging ang Banal na Espiritu ang nagbigay ng mga espirituwal na kaloob, kasanayan, o artistikong kakayahan, na pinalakas ang pagsulong ng gawain ng Diyos ng pagpapahayag ng Kanyang katotohanan at misyon. Sa panahon ni Moises, nangyari ang pagkakaloob na ito kay Bezaleel, Aholiab, at iba pang bihasang manggagawa. Kapag ang Espiritu ng Panginoon ay pumuspos sa mga tao, pinalalakas Niya sila na makagawa ng mga bagong bagay para sa Kanyang gawain.

Ganun din kapag “ang Espiritu ng Diyos ay dumating” sa isang tao. Ang pariralang ito ay binanggit sa Biblia sa unang pagkakataon tungkol kay Balaam (Bilang 24:2), na nangangahulugan na binigyan siya ng Banal na Espiritu ng isang espesyal na kapahayagan, at siya ay nakapag-propesiya. Sa aklat ng mga Hukom, ang pangungusap na “ang Espiritu ng Panginoon ay dumating” ay ginamit ng pitong beses para sa iba’t ibang mga hukom [Otniel (Hukom 3:10), Gideon (Hukom 6:34), Jefta (Hukom 11:29), at Samson (Hukom 13:24, 25; Hukom 14:5, 6, 19; Hukom 15:14)], na pinalalakas sila upang mangalaga, mag-ingat, at gumawa ng gawain ng Diyos. Ang katulad na kahulugan ay nilalaman sa parirala tungkol sa nabautismuhan sa Banal na Espiritu (Mateo 3:11, Marcos 1:8, Lucas 3:16) o pagtanggap ng Banal na Espiritu (Gawa 2:38).

**Ang Makalupa at Makalangit na Santuwaryo**

Iniutos ng Panginoon kay Moises na magtayo ng isang santuwaryo, sang-ayon sa parisan (Hebreo: tabnit; Exodo 25:9) o plano (Hebreo: mishpat na nangangahulugang literal na paghatol; Exodo 26:30) na ipinakita Niya sa kanya sa Bundok ng Sinai. Ang parisang ito ay isang maliit na representasyon ng makalangit na santuwaryo, na iniangkop sa kalagayan at kondisyon nating tao ngunit ipinaris sa makalangit na orihinal (Hebreo 8:1, 2).

Ang makalupang santuwaryo ay hindi ginawa sang-ayon sa makalangit na santuwaryo sa isang 1:1 na sukat. Tinutulungan tayo ni apostol Pablo na maunawaan ang malaking pagkakaiba sa pagitan ng makalangit at makalupang santuwaryo. Ikinatuwiran niya na ang mga pari ay “naglilingkod sa anyo ng anino ng makalangit na santuwaryo” (Hebreo 8:5) at ipinaliwanag na ito ay isang anino lamang ng makalangit na reyalidad. Ang ilutrasyong ito ay napaka-angkop.

Tayo’y gumawa ng paghahambing sa pagitan ng isang tao at ng kanyang anino. Ang anino ng isang tao ay kasing tototo niya; gayunpaman, ang anino ay napakababang pagpapakita ng tao. Napakaliit lamang ang ating malalaman tungkol sa tao sang-ayon sa kanyang anino. Ang anyo ng kanyang anino ay nakasalalay sa kanyang posisyon sa harap ng araw. Ang pinakamabuting senaryo, ay maaaring hayaan ng anino ng isang tao ang nagmamasid na mahulaan kung ang tao ay lalaki o babae, matangkad o maliit, mataba o payat, at magpalagay tungkol sa kanyang panlabas na mga katangian. Ang anino ng isang tao ay hindi maghahayag sa nagmamasid ng edad ng tao o ng kapahayagan sa kanyang mukha. Walang sasabihin ang anino tungkol sa iniisip, mga emosyon, mithiin, kaalaman, gawain, posisyon, mga pangarap, mga plano, o mga pagkabigo ng isang tao. Sapat upang ipakita sa halimbawang ito na dapat tayong maging maingat na hindi gawin ang makalangit na santuwaryo na tugma sa ating limitadong pag-iisp, kaalaman, at karanasan.

Ang orihinal na makalangit na templo ay walang katulad sa sukat, espasyo, at mga materyales. Ang makalangit na santuwaryong templo ay isang lugar kung saan tumatahan ang Diyos; ito ay isang palasyo na may Kanyang trono (Jeremias 17:12). Ito ay isang lugar ng pagtitipon at pagsamba para sa sansinukob (Isaias 14:13). Ito ang sentro ng makalangit na pag-uutos kung saan inilalabas ang mga kahatulan (Awit 11:4, 5; Awit 18:6; Awit 57:3; Awit 76:8; Awit 102:19; Awit 123:1). Kung paanong ang Diyos ay totoo, ang mga anghel ay totoo, ang langit ay totoo, gayundin ang makalangit na santuwaryo.

Ang mga rituwal ng makalupang santuwaryo ay nagpapakita ng napakahalagang aspeto ng kaligtasan sa paghahayag kung paano inililigtas at pinakikitunguhan ng Diyos ang kasalanan at ang mga makasalanan. Nagpapakita ang makalupang santuwaryo ng pangunahing papel na may kaugnayan sa panukala ng kaligtasan, Mayroong panga-raw-araw na mga serbisyo na nagbibigay sa isang mananampalataya ng kapatawaran at katiyakan ng kaligtasan. Ang taunang mga serbisyo ay naglalarawan ng panghuli at makatuwirang solusyon sa suliranin ng kasalanan: mawawala na ang kasamaan at ganap na mapupuksa. Bilang bunga, ang karakter na pag-ibig, katotohanan, at katarungan ng Diyos ay maitataas, mabibigyang katuwiran, at mapapatunayan sa buong sansinukob dahil hayagan Niyang ipinahayag at ipinakita ang Kanyang pag-ibig. Makikilala ng lahat ng Kanyang mga nilalang ang Kanyang kaluwalhatian, paghahari, at kapangyarihan. Siya’y karapat-dapat sa papuri ng bawat nilalang dahil sa Kanyang kabutihan at katarungan, at ang bawat tao’y yuyukod sa harap niya na may buong paghanga (Filipos 2:9, 10; Apocalipsis 15:4). Walang pagtatangi na ang bawat isa ay magpapahayag na ang Diyos ay pag-ibig.

### Ikatlong Bahagi: Aplikasyon sa Buhay

1. Binibigyang-diin ba ng Diyos ang anumang kinakailangan o mga kondisyon na dapat maisagawa bago ang pagtanggap ng kaloob ng Banal na Espiritu? Mag-ukol ng maingat na atensyon sa pangungusap ni Pedro sa kanyang sermon noong Pentecoste: “Magsisi kayo at magpabautismo ang bawat isa sa inyo sa pangalan ni Jesu-Cristo upang mapatawad ang inyong mga kasalanan, at tatanggapin ninyo ang kaloob ng Espiritu Santo” (Gawa 2:38). Ano ang kahulugan sa iyo ng pangakong ito?
2. Marami ang nananalangin para sa Espiritu Santo upang magtaglay nito o magkaroon nito para sa kanilang sarili. Sa katotohanan, ang Espiritu Santo ang nangangailangang umangkin sa atin upang magamit Niya tayo. Inihahanda Niya tayo para sa paglilingkod. Tandaan na bawat mananampalataya ay mayroon kahit isang espirituwal na kaloob upang maglingkod sa iba. Anong kaloob ang iyong tinanggap mula sa Diyos? Anong mga espirituwal na kaloob ang kailangan mo upang ikaw ay maging lalong kapaki-pakinabang sa Diyos, sa Kanyang iglesya, o sa kabuuan ng lipunan?
3. Paano natin lilinangin ang presensya ng Diyos sa ating mga buhay? Anong mga gawain ang nakakahadlang, o kumukuha, ng kagalakan ng Kanyang presensya mula sa atin?
4. Bakit mahalaga na puksain ang kasalanan at kasamaan mula sa mundo upang maibalik ang orihinal na pagkakasundo? Magiging posible ba na pigilin ang kasamaan kung hindi ito aalisin ng Diyos kundi hahayaan itong umiral ng walang hanggan? Ipaliwanag. Kung ang kasamaan ay pumupuksa sa sarili, gaano katagal itong iiral kung wala ang pakikialam ng Diyos upang puksain ito?