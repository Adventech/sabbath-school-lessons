---
title:  Nanirahan si Jesus Kasama ng mga Tao
date:   25/09/2025
---

`Basahin ang Juan 1:14. Paano inihalintulad ang pagkakatawang-tao ni Cristo sa tabernakulo?`

Ang pagkakatawang-tao ni Jesus ay isang misteryo gayundin ay isang eksklusibong agham na pag-aaralan ng mga tinubos sa walang hanggan. Sinasabi ni apostol Juan na si Cristo, sa pagkuha sa Kanyang sarili ng ating katawan, ay ipinakita na nananahanan Siya sa atin sa nakikitang paraan. Dito, si Jesus, sa laman ay katulad ng Diyos ng Lumang Tipan, na tumahan kasama ng mga Israelita sa tabernakulo sa Sinai at sa ilang samantalang sila ay naglalakbay patungo sa Lupang Pangako.

Sa panahon ng Kanyang pagkakatawang-tao, nagtabernakulo si Jesus sa sangkatauhan. O isang hindi mauunawaang pagpapakababa! Ang walang hanggang Diyos ay bumaba sa atin, bilang kaisa natin, upang tiyakin sa atin na tunay ngang Siya ang “Emmanuel, sumasaatin ang Diyos.”

Sa Mateo 18:20, sinabi ni Jesus na kung ang dalawa o tatlo ay nagkakatipon sa Kanyang pangalan, Siya ay sasa gitna nila. Si Cristo ay kasama ng Kanyang bayan sa pamamagitan ng presensya ng Banal na Espiritu. Inaanyayahan ni Cristo ang Kanyang mga tagasunod na magkaroon ng malapit na relasyon sa Kanya: “Masdan ninyo, Ako’y nakatayo sa may pintuan at tumutuktok; kung diringgin nang sinuman ang Aking tinig at buksan ang pinto, Ako’y papasok sa kanya, at kakaing kasalo niya, at siya’y kasalo Ko.” (Apocalipsis 3:20)

`Basahin ang Apocalipsis 21:1–3. Ano ang ipinapakita sa atin dito?`

Ang Bagong Jerusalem ay bababa mula sa langit patungo sa lupa, at ipinapahayag ni Juan: “Masdan ninyo, ang tabernakulo ng Diyos ay nasa mga tao. Siya’y maninirahang kasama nila, at sila’y magiging bayan Niya. Ang Diyos mismo ay makakasama nila, at Siya’y magiging Diyos nila” (Apocalipsis 21:3). Walang templo sa Bagong Jerusalem (Apocalipsis 21:22) dahil ang buong lungsod ang templo ng Diyos, ang santuwaryo ng Diyos. Ang haba, lawak, at taas ng siyudad ay magkakasukat (Apocalipsis 21:16) tulad ng sa Kabanal-banalang Dako sa santuwaryo, na may hugis parisukat, na ang lahat ng gilid ay magkapareho ng sukat. Sa walang hanggan, sa isang sanlibutang walang kasalanan, kamatayan, o pagdurusa, tatahan tayo sa mismong presensya ng ating Diyos.

`Samantalang tinitingnan ang ipinangako sa atin kay Jesus, paano tayo matututong magtiis hanggang sa wakas?`