---
title:  Mga Handog at ang Espiritu
date:   22/09/2025
---

`Basahin ang Exodo 35:4–36:7. Anong mga mahalagang liksyon ang narito para sa atin ngayon?`

Ang kasaganaan ng iba’t ibang mahahalagang materyales ay kailangan sa pagtatayo ng tabernakulo, at ito ay naisagawa sa pamamagitan ng mapagbigay na pagkakaloob mula sa bayan ng Diyos, na nagbigay mula sa kaibuturan ng kanilang mga puso, kusang-loob at may kagalakan. Nagbigay sila ng ginto, pilak, tanso, pinong lino, mahalagang mga bato, natatanging mga tela, kahoy na acasia, langis na olibo, pampa-alsa, at marami pang ibang mga kailangang bagay. Ipinagkaloob din ng mga tao ang kanilang paggawa, dahil maraming mga mahalagang bagay ang dapat isagawa sa pamamagitan ng kanilang masining at masipag na paggawa sa tolda at sa mga kasangkapan nito. Gayundin, dapat tahiin ng mga mananahi ang mga kasuotan para sa mga pari, na maglilingkod sa tabernakulo, at ang para sa mataas na pari, na sa kanyang detalyadong mga kasuotan ay kasama ang baluti at turbante.

Pinagpala ng sagana ng Diyos ang mga Israelita sa pamamagitan ng mga kaloob na ibinigay sa kanila ng mga Ehipcio sa kanilang pag-alis mula sa Ehipto. Ngayon ay kanilang pagkakataon na magbigay ng mga handog ng pasasalamat para sa maawain at makapangyarihang pangunguna ng Diyos, at ang kanilang mga puso ay nakilos upang gawin ang gawaing ito para sa Kanyang kaluwalhatian.

Ang mga tao ay nagbibigay ng may gayung labis na kagalakan at kasaganaan na aupa’t sinabihan si Moises na: “Ang bayan ay nagdadala nang higit kaysa kailangan” (Exodo 36:5). Kaya, dapat na pigilan ni Moises ang kanilang mga donasyon, “sapagkat ang nadala nila ay sapat na sa paggawa ng lahat ng gagawin, at higit pa” para sa tabernakulo (Exodo 36:7).

Sa pamamagitan ng paggabay ng Banal na Espiritu, binigyang kakayahan at pinalakas ng Diyos amg mga tao upang maitayo nang tumpak ang tabernakulo. Si Bezaleel, Aholiab, at iba pa ay “napuspos . . . ng Espiritu ng Diyos” (Exodo 35:31), na nangangahulugang sila ay pinagkalooban ng kasanayan, katalinuhan, at masining na kaalaman upang magawang perpekto ang lahat ng gawain. Ito ay isang malaking proyekto at dapat gawin nang eksakto ayon sa modelo na ipinakita ng Diyos kay Moises.

Mahalaga na ang kaloob ng Banal na Espiritu ay may relasyon sa iba’t ibang kakayahan at kasanayan ng mga tao, na dapat gamitin sa pagtatayo ng tabernakulo. Ang mapuspos ng Espiritu ay hindi isang prosesong may mahika at hindi nangangahulugang ang espesyal na kapangyarihang espiritwal ay nasa loob ng mga tao. Upang mapasulong ang gawain ng Diyos at matupad ang Kanyang misyon, pinalalakas ng Diyos ang Kanyang mga tagasunod upang maisagawa ang Kanyang mga layunin at magawa itong mabuti.

`Anong espirituwal na mga kaloob ang tinanggap mo nang mapuspos ka ng Banal na Espiritu? Alalahanin na ang mga espiritwal na kaloob ay lalago lamang kung iyong lilinangin ang mga bunga ng Espiritu sa iyong buhay (Galatia 5:22, 23).`