---
title:  Ang Presensya ng Diyos sa Tabernakulo
date:   24/09/2025
---

`Basahin ang Exodo 40:1–38. Paano nalaman ng mga Israelita ang presensya ng Diyos?`

Ang huling kabanata ng Exodo (Exodo 40) ay naglalarawan ng pagtatalaga ng tabernakulo at ng kaloob ng Dekalogo. Ang pagtatalaga ng tabernakulo ang naging pangunahing kaganapan ng Israel sa Sinai.

Ang kaluwalhatian ng Diyos ay ang Kanyang kabanalan, ang Kanyang karakter, at ang Kanyang mapagmahal na presensya, na kabutihan mismo (Exodo 3:5; Exodo 33:18, 19). Ang Kanyang presensya ay pumuno sa tabernakulo at nakikita bilang ulap, ang Shekina ng kaluwalhatian. Nagtatapos ang aklat ng Exodo sa pagbibigay-diin sa pumapatnubay na presensya ng Diyos, sa ulap ng Panginoon sa araw, at sa ulap ng apoy sa gabi. Sa isang napaka totoo at makapangyarihang paraan, ang bansang Hebreo ay mararanasan hindi lamang ang katunayan ng Diyos kundi gayundin ang Kanyang malapit at nananahang presensya habang pinangungunahan Niya sila.

Itinayo ni Moises ang tabernakulo sa unang araw nang unang buwan ng ikalawang taon (Exodo 40:2, 17). Kanya ring itinalaga ang lahat ng bagay—kasama si Aaron at ang kanyang mga anak sa pagkapari (Exodo 40:9, 13-15)—sa pamamagitan ng pagpapahid ng langis. Naparoon siya sa loob ng Kabanal-banalang Dako, sa Banal na Dako, at sa bulwagan, na itinatalaga ang lahat ng ito sa Panginoon. Sa pamamagitan ng prosesong ito, kanyang pinasinayaan ang mga serbisyo sa buong santuwaryo (tingnan din ang Bilang 7:1). Sa panahon lamang ng pagpapasinaya ng tabernakulo maaaring pumasok si Moises sa Kabanal-banalang Dako: Pagkatapos, ang mataas na saserdote lamang ang makapagmiministeryo doon bawat taon sa Araw ng Pagtubos (Leviticus 16:2, 17).

Sa tatlong okasyon, ang talata sa Biblia ay nagpapahayag na ang gawain ay natapos: (1) sa katapusan ng linggo ng paglalalang, binigyang diin ng Diyos ang pagkumpleto ng Kanyang malikhaing mga gawa (Genesis 2:1-3). (2) sa pagkumpleto ng tabernakulo, ang talata ng Biblia ay nagpapahayag: “Gayon tinapos ni Moises ang gawain” (Exodo 40:33); at (3) ito rin ay sinabi nang matapos ni Solomon ang gawain sa templo (1 Hari 7:51).

Ang kaugnayang ito sa pagitan ng Paglalang at ng santuwaryo ng Israel ay tumuturo sa pangsansinukob na dimensyon, ang panahon kung saan ang Panginoon ay mananahanan kasama ng mga tinubos sa bagong lupa sa Bagong Jerusalem, na siyang “Tabernakulo ng Diyos” (Apocalipsis 21:2, 3; ihambing sa Apocalipsis 22:1–4).

Ang pagpuno ng Diyos ng Kanyang presensya sa tabernakulo (Exodo 40:34) ang dakilang pagtatapos ng mga pangyayari na nagsimula sa pagkapanganak kay Moises at nagpatuloy sa pagkatalo ng mga diyos ng Ehipto sa panahon ng 10 mga salot, sa paglabas sa Ehipto, sa pagkatalo ng hukbo ng Ehipto, at, sa huli, sa pagpapahayag ng Diyos sa Bundok ng Sinai.

`Anong mga paraan na, kahit ngayon, maaari mong maranasan ang presensya ng Diyos? Bakit mahalagang gawin mo ang gayon?`