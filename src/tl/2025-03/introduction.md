### Exodo: Paglalakbay Patungo sa Lupang Pangako

Ang Diyos na ipinahayag sa aklat ng Exodo ay ang mapagmahal na Panginoon na sa itinakdang panahon—at sa Kanyang mga makapangyarihang gawa—ay nagdala ng kaligtasan at kalayaan sa Kaniyang bayan (Genesis 15:12–16). Ang Exodo mula sa Ehipto at ang pagtawid sa Dagat na Pula ay mahalaga at kakaibang mga pangyayari—mga gawa ng Diyos na kagila-gilalas at kahanga-hanga. Walang mas dakila o higit na maluwalhating pangyayaring naganap sa kasaysayan ng sinaunang Israel bago ang Krus. Ito ang Ebanghelyo, subalit sang-ayon kay Moises.

Mahimala at paulit-ulit na bumangon ang Diyos upang ipakita ang Kanyang pagmamalasakit at pag-iingat para sa mga Hebreo, sa kabila ng kanilang palaging mga pagtalikod. Ang Kanyang habag ay higit sa lahat ng kanilang mga pagkaunawa at damdamin. Sa pamamagitan ng Kanyang nakaunat na bisig, pinangunahan ng Panginoon ang Kanyang bayan tungo sa kalayaan. Ito ay isang walang katulad na gawa. Ang mga hindi inaasahang yugtong ito ng pagkilos ng Diyos ay naging simula ng kanilang bagong paglalakbay kasama ang Diyos, isang paglalakbay mula sa Egipto patungo sa (sa kalaunan) Canaan.

Bagaman gumanap ng mahalagang papel si Moises sa Exodo, ang aklat na ito ay hindi tungkol kay Moises kundi tungkol sa Diyos—ang Diyos ng pag-ibig, katotohanan, katarungan, kalayaan, at kapatawaran, ang Diyos na sa huli ay naparoon sa Krus para sa atin. Sa pag-aaral ng aklat ng Exodo, nagkakaroon tayo ng natatanging pananaw sa kung ano ang tunay na likas ng ating Diyos.

At ano nga ba ang tunay na likas Niya? Siya ay isang Diyos na tapat sa Kanyang bayan sa kabila ng kanilang kawalang katapatan. Siya ay palaging para sa kanila, kahit nang sila ay laban sa Kanya. Paulit-ulit na pinagpakitaan Niya sila ng Kanyang habag, nagdala ng pampalakas ng loob, pagtutuwid, at banal na katuruan. Sa pangunguna sa kanila sa pinakamabuting posibleng paraan, ninais Niya silang magkusa, bunga ng pag-ibig sa Kanya at sa Kanyang karakter, na sumamba at sumunod, lahat ay para sa kanilang ikabubuti.

Ang Diyos ni Moises ay ang Diyos ng mga relasyon. Ang pinakamahalagang layunin ng Diyos ay hindi ang makagawa ng isang bagay o tumupad ng isang plano; sa halip, ang Kanyang pangunahing layunin ay ang lumikha ng isang makabuluhang pakikipagrelasyon sa Kanyang piniling bayan, ang Israel. Pinangunahan Niya sila sa Sinai upang itatag ang malalim na pakikipag-ugnayang ito.

Itinuturo ni apostol Pablo na ang nangyari sa bayan ng Diyos noong unang panahon ay isang liksyon para sa atin upang matuto tayo mula sa kanilang mga pagkakamali at matapat na sumunod sa Panginoon ngayon: “Ang mga bagay na ito ay nangyari sa kanila bilang halimbawa, at nasulat bilang pangaral sa atin na dinatnan ng katapusan ng mga panahon” (1 Corinto 10:11). Ang mga nakaraang pangyayaring ito ay dapat maging isang babala at pinagmumulan ng hindi malilimutang aral para sa atin ngayon. Dapat nating basahin sila, pag-aralan sila, at matuto mula sa kanila, dahil gaano man kakaiba ang mga pangyayari, ang mga prinsipyong espirituwal sa likod nila ay nananatiling pareho.

Ang ating layunin para sa pag-aaral ng aklat ng Exodo sa loob ng 13 linggong ito ay malinaw. Ang aklat ay nahahati sa lingguhang pagbasa ng mga kabanata na may iba’t-ibang haba (nahahati sang-ayon sa tema para sa ikagagaan): (1) Pagkaalipin sa Ehipto, ang pagkapanganak kay Moises, at ang kanyang unang 40 taon (Exodo 1–2). (2) Ang pagsusugo kay Moises (Exodo 3–4). (3) Mga suliranin: kapag lumalala ang kalagayan ng buhay (Exodo 5–6). (4) Ang unang siyam na salot (Exodo 7–10). (5) Ang ika-sampung salot at ang pagdiriwang ng Paskuwa (Exodo 11–12). (6) Ang pagpapalaya mula sa Ehipto, at ang karanasan sa Dagat na Pula (Exodo 13–15). (7). Ang paglalakbay tungo sa Bundok ng Sinai (Exodo 16–18). (8) Ang kaloob ng Tipan ng Diyos at ang Sampung Utos (Exodo 19–20). (9) Pagsasabuhay ng kautusan ng Diyos (Exodo 21–23). (10) Pinagtibay ang Tipan at ang balangkas ng Tabernakulo (Exodo 24–31). (11). Ang pagtalikod dahil sa gintong guya at ang pamamagitan ni Moises (Exodo 32). (12) Ang paghahayag ng Diyos sa Kanyang sarili at ang nagliliwanag na mukha ni Moises (Exodo 33–34). (13) Ang tabernakulo ay naitayo at naitalaga (Exodo 35–40). Sa bawat linggo ay tutuon tayo sa mga susing talata at pangyayari mula sa mga nabanggit na kabanata.

Nawa’y pagpalain tayo ng ating mapagbiyayang Panginoon habang pinag-aaralan natin ang mahalagang aklat na ito na nagpapaalaala sa atin kung paanong ninanais ng Diyos na akayin ang Kanyang bayan mula sa pagkaalipin tungo sa kalayaan, mula sa kamatayan tungo sa buhay, at mula sa ilang tungo sa Bagong Jerusalem (Hebreo 12:22).

_Si Jiri Moskala ay propesor ng Old Testament Exegesis at Theology, at Dean ng Seventh-day Adventist Theological Seminary sa Andrews University._