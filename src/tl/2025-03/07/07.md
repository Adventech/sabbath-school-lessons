---
title:  Karagdagang Kaisipan
date:   15/08/2025
---

Basahin ang sulat ni Ellen G. White, “From the Red Sea to Sinai,” pp. 291–302, sa Patriarchs and Prophets.

Hindi nagtagal makaraan ang insidente sa tubig, ang bansa ay naharap sa isang panibagong panganib (tingnan ang Exodo 17:8–16)—isang mabagsik at mapangdigmang tribo, ang mga Amalekita, ay lumusob sa kanila. “Ang mga Amalekita ay hindi ignorante sa karakter ng Diyos o sa Kanyang soberanya, ngunit sa halip na matakot sa harap Niya, ipinasya nilang hamunin ang Kanyang kapangyarihan. Ang mga himalang ginawa ni Moises sa harap ng mga Ehipcio ay ginawang paksa ng panunuya ng mga tao ng Amalekita, at ang takot ng mga nakapalibot na bansa ay tinuya. Sila ay nanumpa sa pamamagitan ng kanilang mga diyos na kanilang pupuksain ang mga Hebreo, upang walang sinuman ang makatakas, at sila’y nagyabang na ang Diyos ng Israel ay walang kapangyarihan na labanan sila. Hindi sila pininsala o tinakot ng mga Israelita. Ang kanilang paglusob ay ganap na walang dahilan. Upang ipakita ang kanilang pagkapoot at paglaban sa Diyos kaya nila sinisikap na puksain ang Kanyang bayan. Ang mga Amalekita ay matagal nang makasalanan, at ang kanilang mga krimen ay sumisigaw sa Diyos para sa paghihiganti, gayunman ang Kanyang kaawaan ay nanawagan pa rin sa kanila na magsisisi; ngunit nang ang mga lalaki ng Amalek ay lumusob sa pagod at walang depensang hanay ng Israel, tinatakan nila ang pagkapahamak ng kanilang bansa.”–Ellen G. White, Patriarchs and Prophets, p. 300.

**Mga Tanong Para sa Talakayan:**

`Pag-isipang mabuti ang ideya kung paano natutuhan ni Jetro ang tungkol sa tunay na Diyos mula sa kung ano ang ginawa ng Diyos para sa Kanyang bayan. (tingnan ang Deuteronomio 4:4–8). Bakit ang prinsipyong iyon ay nananatiling tototo ngayon? Tanungin ang iyong sarili at ang iyong klase: Anong uri ng pagsaksi ang ipinapakita ng ating iglesya sa sanlibutan? Ano ang ating sinasabi sa sanlibutan tungkol sa likas at karakter ng ating Diyos?`

`Basahin muli ang 1 Corinto 10:4. Ano ang itinuturo nito sa atin tungkol sa sinaunang maling pananampalataya, na pinaniniwalaan ng ilan ngayon, na nagsasabing ang Diyos ng Lumang Tipan ay mapaghiganti, mapamuhi, at hindi nagpapatawad, kasalungat ng ating nakikita kay Jesus? Paano ipinapakita ng talatang ito na mali ang pananampalatayang iyon?`

`Basahing muli ang isinulat ni Ellen G. White sa itaas tungkol sa kung paano nagkaroon ng pagkakataon ang mga Amalekita na matutuhan ang tungkol sa tunay na Diyos. Ikompara ang kanilang pag-uugali kay Jetro. Anong mga liksyon ang matututuhan natin kung bakit nagdala ang Diyos ng kahatulan hindi lamang sa kanila, kundi sa maraming mga tribo ng sinaunang mundo na nakatagpo ng Israel?`