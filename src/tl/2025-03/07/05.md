---
title:  Si Jetro
date:   13/08/2025
---

Si Moises ay dinalaw ni Jetro, ang kanyang biyanan, na tinatawag ding Reuel (Exodo 2:18). Isinama ni Jetro ang asawa ni Moises, si Zipporah, at ang dalawang anak, sina Gershom at Eliezer. Narinig ni Moises na sila ay dumarating, at siya’y lumabas at magalak niya silang tinanggap.

`Basahin ang Exodo 18:1–27. Anong mga mahalagang hakbang sa kasaysayan ng bansa ang naganap dito?`

Si Jetro ay dumating dahil narinig niya ang tungkol sa kagulat-gulat na pagliligtas na ginawa ng Diyos para sa Israel. Isinalaysay ni Moises ng detalyado kay Jetro ang “lahat ng ginawa ng Panginoon sa Faraon at sa mga Ehipcio alang-alang sa Israel, ang lahat ng hirap na kanilang naranasan sa daan, at kung paanong iniligtas sila ng Panginoon” (Exodo 18:8).

Pinuri ni Jetro ang kabutihan at ang di-pangkaraniwang mga pagkilos ng Diyos para sa kapakanan ng Kanyang bayan, na nagsasabing, “Purihin ang Panginoon na nagligtas sa inyo, sa kamay ng mga Ehipcio, at sa kamay ng Faraon. Ngayo’y aking nalalaman na ang Panginoon ay lalong dakila kaysa lahat ng mga diyos sapagkat iniligtas Niya ang bayan mula sa kamay ng mga Ehipcio, nang sila’y magpalalo laban sa kanila” (Exodo 18:10, 11).

Ang ating nakita dito ay isang halimbawa kung paanong ang gawa ng Diyos sa gitna ng Kanyang bayan ay magiging isang saksi sa sanlibutan kung sino ang tunay na Diyos at ano ang maaari Niyang magawa para sa Kanyang bayan.

Kasabay ng pagkaalam ni Jetro tungkol sa tunay na Diyos, siya mismo ay may bagay na maiaalok sa bayan ng Diyos; matalino at kapakipakinabang na payo. Kailangan ni Moises na magsaayos ng sistemang legal na may matuwid at patas na mga prinsipyo. Kailangan din niya ang mga natatalaga at mga tapat na hukom, mga taong may integridad. May katalinuhang inihanay ni Jetro ang mga sumusunod na katangian: (1) mga taong may takot sa Diyos; (2) na mga mapagkakatiwalaan; at (3) napopoot sa hindi tapat na pakinabang. Ang mga may kakayahang mga tao na may mabuting ugali ay nararapat italaga sa iba’t ibang grupo ng libu-libo, daan-daan, lima-limampu, at sampu-sampu. Sa ganitong paraan, mababawasan ang pasaning administratibo ni Moises, at makapagtutuon siya ng pansin sa mga mabibigat na problema. Kung gayon, mapaglilingkuran ng mabuti ang mga tao.

Tinanggap ni Moises ang matalinong payo ni Jetro (Exodo 18:24) at nagtalaga ng mga lider para sa iba’t ibang administratibong tungkulin (tingnan din ang Deuteronomio 1:9–18).

`Maaaring baliwalain ni Moises ang matandang lalaki at sabihan siya na isipin ang sarili niyang gawain. Hindi niya ito ginawa. Anong mga mahalagang liksyon ang matututuhan natin mula sa kanyang pagiging handang makinig sa taong ito na hindi man lamang isang Hebreo?`