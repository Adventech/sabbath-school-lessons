---
title:  Mapait na Tubig
date:   10/08/2025
---

Sa mga salaysay ng Biblia, iba’t ibang papel ang ginagampanan ng iba’t ibang mga karakter, mabuti man o masama, ay kailangan nating bigyan ng pansin ang mga balangkas, lugar, tiyempo, at mga kontrabida. Gayunpaman, ang pinakamahalagang punto sa isang linya ng kuwento kadalasan ay ang solusyon at ang mga natutuhang liksyon. Ito’y walang pagkakaiba sa mga salaysay na ito.

Tulad ng ipinapakita ng mga eksena, ang Diyos ang Tagalutas ng Problema at ang Tagapamayapa; gayunman, ang Kanyang gawa ay ginawang komplikado ng kawalang pananampalataya ng mga tao. Dahil sa kanilang palaging pagrereklamo at pagsuway, nakaranas ang mga Hebreo ng mabigat na komplikasyon, maging mga trahedya. Nagdala sila sa kanilang mga sarili ng maraming kahirapan dahil sa kanilang kawalang paniniwala at hindi pagsisisi.

`Basahin ang Exodo 15:22–27. Makaraang tumawid sa Dagat na Pula, ano ang kontekso sa unang himalang ginawa?`

Ang unang pagsubok sa pananampalataya ng Israel ay may kinalaman sa pangangailangan ng tubig, hindi nakapagtataka dahil sa malupit, mainit, at tuyong kapaligiran ng disyerto. Pagkaraan ng tatlong araw na paglalakbay, sa wakas ay nakasumpong ang mga tao ng tubig, ngunit ito ay hindi maiinom. Ang Marah ay nangangahulugang “mapait,” at dahil mapait ang tubig, ang pananampalataya ng Israel sa kanilang nagmamalasakit na Panginoon ay naglaho. Gayunpaman, tumugong may kahabagan ang Diyos, at ang unang himala ay ginawa sa pamamagitan ng isang pirasong kahoy. Siyempre, hindi ang kahoy kundi ang Panginoon ang gumawa para maging matamis ang tubig at mainom ito. Nararapat matuto ang mga tao ng mga mahahalagang liksyon: (1) ang pagtitiyaga sa paghihintay sa panahong itinakda ng Panginoon, at (2) na gumagawa ang Diyos ng mga bagay sa pakikipagtulungan ng mga tao.

Gayunpaman, ang mga anak ni Israel ay nagsawalang bahala sa maraming bagay at madaling nalimutan ang mga dakilang himala na ginawa ng Diyos para sa kanila—mga himalang kung saan sila’y masigasig na umawit ng mga papuri sa Kanya, na nagpapahayag: “Sinong tulad Mo, O Panginoon, sa mga diyos? Sinong gaya Mo, dakila sa kabanalan, nakakasindak sa maluluwalhating gawa, na gumagawa ng mga kababalaghan?” (Exodo 15:11).

Gayunman, kahit makaraan ang kanilang pagmamaktol, ipinangako ng Diyos na hindi niya dadalhin sa mga Israelita ang “anuman sa mga sakit” (Exodo 15:26) na sumalot sa mga Ehipcio. Kanyang iingatan sila. Maaari lamang nilang maranasan ang pangakong ito sa kondisyon na sila ay mananatiling tapat sa Kanya.

`Anong mga pagsubok at mga pakikibaka ang dinala mo sa iyong sarili? Anong kaaliwan ang makukuha mo sa pagkaalam na gagawa pa rin ang Diyos para sa iyo kung makikipagtulungan ka sa Kanya?`