---
title:  Komento ng Guro
date:   15/08/2025
---

### Unang Bahagi: Pangkalahatang-ideya

**Susing Talata:** Exodo 16:28-30

**Pokus ng Pag-aaral:**  Exodo 15:22-18:27

**Panimula**

Ang mahimalang pagkilos ng Diyos upang iligtas ang Kanyang bayan mula sa pagkaalipin—isang hindi pa nangyayari at hindi na mauulit—ay dapat alalahanin, at regular na gunitain, sa Paskuwa. Ang mga Israelita ay tinubos at malayang makakahayo, ngunit ang Kalayaan ay mamahaling produkto. Isinagawa ang mga tanda at kababalaghan ng Diyos para sa Israel, na nagbunga ng mga banal na paghatol na dumating sa mga Ehipcio. Ang mga hatol na ito ay hindi lamang pagpaparusa sa mga Ehipcio, kundi nagtuturo din sa mga Israelita, tinutulungan silang makilala ang tunay na Diyos at kung ano ang totoong nananatiling mahalaga sa buhay. Ipinakita ng Diyos ang Kanyang sarili na isang mapagmahal at matuwid na Manunubos, isang makapangyarihang Mandirigma na Siyang nagligtas sa Israel mula sa pagkaalipin. Ang mga dramatikong pangyayaring ito ay idinesenyo upang akayin ang Kanyang bayan na lubusang magtiwala sa Kanya bilang kanilang Gabay at Tagapangalaga at sa gayon ay magtiwala sa Kanyang pangunguna.

Pagkaraan ng dakilang pagliligtas mula sa Ehipto, ang karanasan sa Dagat na Pula, at ang marilag na pagdiriwang ng kaligtasan ng Diyos mula sa mga kamay ni Faraon at ng kanyang hukbo, pinangunahan ng Diyos ang Israel tungo sa Ilang ng Shur, kung saan sila naglakbay ng tatlong araw na walang nasumpungang tubig. Dito ay ipinakita sa mga Israelita ang panibagong pagsubok sa pagtitiwala sa Panginoon (Exodo 15:25). Bago pa sa pagsubok na ito, pinagtiwalaan ng mga Israelita ang Panginoon makaraang tumawid sa Dagat na Pula at makita ang pagkatalo ni Faraon (Exodo 14:31). Mananatili ba sila sa landas ng buong pagtitiwala sa Diyos, na may panatag na saloobin sa kanilang Tagapanguna? Lahat ng mga nangyari sa nakaraang mga araw at linggo ay dapat na nakaukit sa kanilang mga alaala. Aalalahanin ba nila ang pangunguna ng Diyos kapag ang mga kahirapan sa buhay ay nangyayaring muli?

Nagmalasakit ang Diyos sa Israel tulad ng isang mapagmahal na magulang, at matiyaga Niya silang pinangunahan sa ilang. Dapat Niya silang turuan ng masakit na mga liksyon nang sila ay magreklamo; gayunpaman, mapagmahal Siyang nagkaloob ng tubig, pugo, at manna at tinuruan sila kung paano ingatang banal ang Sabbath.

### Ikalawang Bahagi: Komentaryo

Inilalarawan ng Exodo 15:22-18:27 ang paglalakbay ng Israel patungo sa Sinai. Ang talata ay naglalaman ng limang salaysay: dalawang kuwento ay kaugnay ng kaloob na tubig. Ang unang salaysay tungkol sa tubig, sa Mara, ay may kinalaman sa tubig na mapait na ginawang matamis (Exodo 15:22-27). Ang ikalawang salaysay tungkol sa tubig ay tungkol sa tubig na bumubukal mula sa isang bato (Exodo 17:1-7). Sa pagitan ng dalawang kuwentong ito ay matatagpuan ang mahimalang kaloob ng pagkain—pugo at manna—at ang mga katuruan tungkol sa kung paano ipapangilin ang Sabbath (Exodo 16:1-36). Ang tatlong kababalaghang ito—tubig, pugo, at manna—ay sinundan ng dalawang karagdagang kuwento, ang mga ito ay, ang kaloob na pagtatagumpay ng Panginoon laban sa mga Amalekita (Exodo 17:8-16) at ang pagdalaw ni Jetro, na sa panahong iyon ay nagbigay siya ng matalinong payo kay Moises (Exodo 18:1-27).

**Ang Kaloob na Tubig sa Mara**

Sa unang pagkakataon sa aklat ng Exodo, ang ugat ng salitang Hebreo na lun—“bumulong-bulong,” “magmaktol,” “magreklamo”—ay makikita sa ating kuwento tungkol sa kakulangan ng maiinom na tubig sa ilang ng Shur. Tumigil ang mga Israelita sa Mara, kung saan mapait ang tubig; kaya, ang “mga tao ay nagreklamo laban kay Moises” (Exodo 15:24). Sa kasamaang palad, ang lun ay naging susing pagpapahayag na nagbigay tanda sa mga kuwento ng paglalakbay ng Israel sa ilang. Ito ay isang nangingibabaw na salita sa mga kuwento ng manna at pugo, kung saan ang negatibong terminong ito ay makikita ng walong beses bilang isang pandiwa sa Exodo 16:2, 7, at 8; bilang isang pangalan sa Exodo 16:7, 8; at dalawang ulit sa mga talatang 9 at 12). Ito ay binanggit din sa sumunod na kuwento tungkol sa tubig na bumubukal mula sa bato sa kuwento ng Rephidim (Exodo 17:3-6). Ang kaparehong ideya ng pagbubulong-bulong at pagrereklamo ay makikita sa aklat ng Bilang (Bilang 14:2, 27, 29, 36; Bilang 16:11, 41; Bilang 17:5, 10). Ang terminong ito ay ginamit lamang sa labas ng Pentateuch sa Josue 9:18.

Nang magreklamo ang mga tao, tumawag si Moises sa Panginoon (Exodo 8:12, Exodo 14:15, Exodo 15:25). Inatasan ng Panginoon si Moises na ihagis ang isang piraso ng kahoy sa mapait na tubig. Kaya, naging maigi ang tubig nang sundin ni Moises ang mga tagubulin ng Diyos. Sa konteksto ng pagpapabuti ng tubig, ipinangako ng Panginoon na hindi dadalhin sa kanila ng Panginoon “ang anumang mga sakit [Hebreo: mackala]” na Kanyang “dinala sa mga Ehipcio,” kung sila ay maingat na makikinig at tatalima sa Kanya. Upang matamo ang Kanyang pangako, ginamit Niya ang banal na pormula: “Ako ang Panginoon na nagpapagaling sa iyo” (Exodo 15:26). Tinutukoy ng Panginoon ang iba’t ibang mga sakit na may kaugnayan sa sampung salot (tingnan din ang pangako ng Diyos sa Exodo 23:25). Walang gayong salot ang darating sa mga tapat.

Sa ilang, ang tubig ay isang bagay na nagbibigay ng buhay. Kung walang tubig, ang isang tao ay hindi mabubuhay; ito ay pinanggagalingan at nagtutustos ng buhay. Ang tubig ay buhay. Ilang araw lamang ang itatagal ng isang tao kapag wala nito. Hindi nakapagtataka na mayroon tayong maraming mahahalagang kuwento at himala na may kaugnayan sa tubig sa Exodo at sa Mga Bilang. Pagkatapos, nagkampo ang Israel sa Elim na mayroong maraming tubig at lilim mula sa mga palma.

**Pugo, ang Kaloob na Manna, at ang Sabbath**

May kahabagang tumugon ang Diyos sa pagmamaktol ng mga tao, na nagrereklamo na wala silang karne at iba pang pagkain na kanilang nagugustuhan sa Ehipto. Ang kanilang pananalita ay puno ng pagdaragdag at mapait na kabaligtaran. Inalaala ng mga Israelita ang kanilang mga punong plato samantalang nagpapaalipin kay Faraon. Bilang tugon, gayunpaman, ipinangako ng Panginoon na Kanyang pagkakalooban sila ng tinapay mula sa langit at gayundin ng pugo. Sinabi Niya na, sa gabi, magkakaroon sila ng pugo, at, sa umaga, ng tinapay mula sa langit. Ito ay saktong nangyari tulad ng ipinagpaunang sinabi (Exodo 16:13). Ang sorpresa ay sa umaga, dahil hindi pa sila kailanman nakakita ng manna, kaya sila ay nagtanong, “Ano ito” (Exodo 16:15)? Ang tanong na ito ang kahulugan ng salitang “manna.”

Sa kaloob na manna, tinuruan ng Diyos ang mga Israelita kung paano ipapangilin at isasabuhay ang Sabbath. Tinawag ni Jesus ang manna na “tinapay mula sa langit” (Juan 6:31), na isang reperensya sa Exodo 16:4. Kaya, ang manna ay tinapay na ibinigay ng Panginoon sa Kanyang bayan upang kainin sa ilang (Exodo 16:15). Sa loob ng 40 taon, ipinagkaloob ang manna para sa mga Israelita (Exodo 16:35). Ang pagkakaloob ng manna ay tumigil lamang nang ang mga Israelita ay nagdiwang ng kanilang unang Paskwa sa Lupang Pangako (Josue 5:10-12).

Sa bawat linggo sa panahon ng 40 taong paglalakbay ng mga Israelita sa ilang, apat na himala ang nagaganap. Ang mga himalang ito ay nagturo sa mga Israelita ng kabanalan ng Sabbath: (1) nahulog ang manna mula sa langit araw-araw, maliban na kapag Sabbath; (2) kung ang sinuman ay nanguha ng manna para sa susunod na araw sa linggo ng pagtatrabaho, nabubulok ang manna nang sumunod na araw; (3) doble ang dami ng manna na nahuhulog tuwing Biyernes, ang araw ng paghahanda para sa Sabbath; (4) ang mga manna na tinipon nang Biyernes ay hindi nabubulok kundi nanatiling sariwa para makain sa Sabbath. Kaya, nagkaloob ang Panginoon araw-araw para sa pangangailangan ng Israel. Anim na araw sa bawat linggo ay kailangan nilang lumabas at manguha ng manna, isang paalaala na araw-araw, sila ay nakadepende ng lubos sa Kanya.

Isa pang himala sa tinapay na galing sa lanigt ay ang utos ng Panginoon kay Moises na kumuha ng isang omer ng manna, mga 3.64 na litro, ilagay sa isang sisidlan, at pagkatapos ay ilagay sa harap ng Patotoo (Exodo 16:34). Nang maglaon, ang omer ng manna ay inilagay sa kaban ng tipan (Hebreo 9:4), bilang isang paalaala sa darating na mga henerasyon. Ang mannang ito ay hindi nabulok, bagaman ang pinakamahaba na ito’y nananatiling hindi bulok ay dalawaang araw lamang, mula Biyernes hanggang Sabbath.

Ang pangalang “Sabbath” (Hebreo: shabbat) ay maraming beses na binigyang-diin sa aklat ng Exodo at binanggit sa unang pagkakataon sa Biblia sa Exodo 16:23, kung saan ito ay ipinakilala bilang isang “Sabbath na kapahingahan” (Hebreo: shabbaton) at isang “banal na Sabbath sa Panginoon.” Ang talatang ito ang unang maliwanag na utos tungkol sa pag-iingat ng Sabbath at naglalaman ng tatlong mga utos: “Ihawin,” “pakuluan,” at “isantabi”! Ang Sabbath ay dapat ipagdiwang. Kapansin-pansing idinagdag ng talatang 25 ang ikaapat na utos: “kumain”! Kainin ang manna ngayon. Ang pagkain ay malapit na nakaugnay sa pangingilin ng Sabbath. Ang temporal na terminong “ngayon” ay tatlong beses na ginamit sa talatang ito na kaugnay ng Sabbath, kaya binibigyang-diin ang himala ng pagkain ng manna sa Sabbath dahil ipinagkaloob ito ng Diyos. Sa talatang 25, sinabi dito na ito ay isang “Sabbath sa Panginoon,” at ipinapaliwanag ng talatang 26 na ang Sabbath ay ang ikapitong araw ng sanlinggo. Iniugnay ng talatang 30 ang Sabbath sa kapahingahan: “Kaya ang mga tao ay namahinga (Hebreo: shabat) ng ikapitong araw.” Ang tatlong pangunahing susing salita sa talatang ito ng Exodo 16:23-30—na “Sabbath,” “ngayon,” at “kapahingahan”—ay nakaugnay sa Hebreo 4:7-10, kung saan nagbigay detalye din si Pablo sa mga ideya ng “Sabbath,” “ngayon,” at “kapahingahan.” Ang salitang “Sabbath” ay makikita din sa aklat ng Exodo sa mga sumusunod na talata: sa Exodo 16:25, 26, 29; Exodo 20:8, 10 ,11; Exodo 31:14, 15 (dalawang ulit), 16; at Exodo 35:2, 3.

Sa ibabaw ng kuwento tungkol sa manna, nang ang ilang mga tao ay lumabas nang Sabbath upang mamulot ng manna, ang Diyos ay nagtanong ng napaka tahasang tanong: “Hanggang kailan ninyo tatanggihang sundin ang Aking mga utos” (Exodo 16:28). Ginamit ng Panginoon ang salitang “tanggihan” upang ilarawan ang kanilang sinasadyang gawa. Kailangan nilang matutuhan na ang Sabbath ay isang kaloob, isa na pinagtibay ng katotohanan na nagkaloob ang Panginoon ng pagkain para sa kanila. Kaya nga, hindi nila kailangang manguha ng manna para sa kanilang mga sarili kapag Sabbath.

### Ikatlong Bahagi: Aplikasyon sa Buhay

1. Ipinahayag ni Jesus tungkol sa Kanyang sarili na Siya ang Tinapay ng Buhay (Juan 6:35, 48). Paano tayo mabubuhay kasama ni Jesus sa gayong kalapit na kaugnayan na para sa atin Siya’y magiging ating pang-araw-araw na “tinapay at tubig”?
2. Kailan, at paano, na dapat tayong tumugon sa mga nagrereklamo tungkol sa mga kahirapan ng buhay, at kailan hindi tayo dapat makinig sa pagrereklamo?
3. Ang Diyos ay naroroon sa haliging ulap at sa haliging apoy, ngunit binale-wala ng mga Israelita ang Kanyang presensya sa ulap. Maaari ring ang Diyos ay may natatanging gawain na ginagawa sa ating kalagitnaan ngunit hindi natin ito pinahahalagahan. Paano natin mapapanatili ang ating damdamin ng paggalang sa kabanalan ng mga bagay na nauugnay sa Diyos at sa Kanyang gawain?
4. Ang pagdalaw ni Jetro ay isang napaka katangi-tanging salaysay tungkol sa pangunguna ng Diyos. Si Moises ay natututo at lumalago sa kanyang mga kakayahan ng pamumuno. Siya ay isang lider na nakasentro sa Diyos na kumikilala sa pangunguna ng Diyos sa kanyang buhay at sa Israel. Si Moises ay natatanging tagapakinig, na puno ng pasasalamat at mga papuri para sa Diyos. Siya ay may bisyon; gayunpaman, dapat siyang matuto kung paano magbahagi ng responsibilidad. Siya’y madaling turuan kahit na siya ay malakas na lider. Ano ang tungkol kay Moises na nagpaging-bukas sa kanya sa mga bagong ideya at mga bahagi na dapat pagbutihin na hindi itinuturing na personal ang mga nakapagpapabuitng puna o natatakot sa mga mungkahi ng paglago?
5. Ang apostol Pablo, sa pagtukoy sa himala ng dumadaloy na tubig mula sa bato sa Rephidim, ay nagsabi na si Jesus ang Bato (1 Corinto 10:4). Sa salaysay, ang mga tao ay nagmaktol at sinubukan ang Panginoon (Exodo 17:2). Sa Malakias 3:10, tayo ay inaanyayahan na subukin ang Diyos. Ano ang pagkakaiba sa pagitan ng positibo at negatibong pagsubok sa Diyos? Paano natin susubukin ang Diyos sa isang maling paraan?