---
title:  Tubig Mula sa Bato
date:   12/08/2025
---

Sa ilang, kailangan mo ang saganang tubig. Binigyang-solusyon ng Diyos ang problemang ito, bagaman ang mga tao ay palaaway, hindi nagtiwala sa Kanya, at sinubok pa ang Kanyang kakayahan at pagnanais na bigyan sila ng tubig. Sa kanilang kawalang pananampalataya, tumingin sila pabalik sa Ehipto.

`Basahin ang Exodo 17:1–7. Anong liksyon ang dapat natutuhan ng mga tao mula sa insidenteng ito?`

Tinawag ni Moises ang lugar na Masah, ibig sabihin ay “pagsubok,” at Meribah, na nangangahulugang “pag-aaway.” Binigyan ng Diyos ng tubig ang mga Israelita sa kabila ng kanilang kawalang pananampalataya. Ang dalawang pangalang ito ay dapat nakapagpaalala sa mga Israelita na huwag subukin ang Diyos at huwag makipag-away sa Kanya (Hebreo 3:7, 8, 15). Seryoso nilang pinagdudahan ang presensya ng Diyos sa gitna nila, kahit nakita na nila ang marami sa mga nakikitang katunayan hindi lamang ng Kanyang presensya, kundi ng Kanyang kapangyarihan at ng Kanyang awtoridad.

“Pinalo ni Moises ang bato, ngunit ito ang Anak ng Diyos na, natatakpan sa maulap na haligi, na nakatayo sa tabi ni Moises, na nagpadaloy ng nagbibigay buhay na tubig. Hindi lang si Moises at ang mga matanda, kundi ang lahat ng kapulungan na nakatayo mula sa malayo, ay nakamalas ng kaluwalhatian ng Panginoon; ngunit kung tinanggal ang ulap, sila ay mapupuksa ng kakila-kilabot na ningning Niya na nananahan doon.”—Ellen G. White, Patriarchs and Prophets, p. 298.

Ang tubig ay simbolo ng buhay dahil, kung walang tubig, walang buhay. Ang bawat selyula ng ating katawan ay nangangailangan ng tubig. Tayo mismo ay 60 porsyentong tubig. Maging ang bahagi ng ating mga buto ay binubuo ng tubig. Kaya, ang pagbibigay sa kanila ng tubig sa ilang ay isang tanda para sa mga Israelita na nagmamalasakit ang Diyos para sa kanilang mga pangangailangan at mapagtitiwalaan nila Siya. Ngunit muli, dapat silang sumunod.

Maraming siglo ang nakaraan, si Pablo, sa 1 Corinto 10:4, ay nagpaalala sa mga mananampalataya na ang karanasan ng mga Israelita sa ilang ay kakaiba. Hindi lamang sila ginabayan ni Cristo mismo kundi binigyan sila ng tubig (Awit 78:15, 16) at tinugunan ang kanilang mga pangangailangang espirituwal at pisikal. Ipinahayag ni Pablo: “Ang Batong iyon ay si Cristo.” Para sa kanila, si Cristo ang Pinanggagalingan ng buhay at ang Tagapagbigay ng walang hanggang buhay. Kung paanong matigas ang bato, gayundin ay matibay na pinangunahan ng Diyos ang Kanyang bayan. Siya ay maaasahan dahil hindi Siya nagkukulang sa pagtupad ng Kanyang mga pangako.

`Ano ang ilang mga bagay na, sa ngayon, ay dapat mong pagtiwalaan ang Diyos? Paano mo matututuhang magpasakop sa Kanyang kalooban at maghintay sa Kanya na gumawa sa Kanyang panahon? Bakit ito’y hindi laging madaling gawin?`