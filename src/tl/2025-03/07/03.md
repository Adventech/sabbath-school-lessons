---
title:  Pugo at Manna
date:   11/08/2025
---

Sa kasamaang palad, mayroong paulit-ulit na kaganapan ng paghihimagsik sa mga kuwentong ito ng paglalakbay. Ang mga tao ay kilalang mabilis makalimot sa makapangyarihang kamay ng Diyos na tumulong sa kanila sa nakaraan at na Kanyang binigyan ng mga solusyon ang kanilang mga problema. Hinayaan nilang ang kanilang mga pangkasalukuyang problema ay bulagin sila sa kanilang panghinaharap na layunin at ang ipinangakong magandang kinabukasan para sa kanila. Ito’y pangkaraniwang problema sa bayan ng Diyos kahit din ngayon.

`Basahin ang Exodo 16:1–36. Ano ang dahilan ng pagmamaktol ng mga Israelita, at ano ang sumunod?`

Mahalagang pansinin na ang mga tukso sa Biblia ay kadalasang may kaugnayan sa pagkain. Sa Hardin ng Eden, ang pagkakasala ay may kaugnayan sa pagkain mula sa ipinagbabawal na punongkahoy ng pagkakilala ng mabuti at masama (Genesis 2:16, 17; Genesis 3:1–6). Sa pagtukso kay Jesus sa ilang, ang unang pagtukso sa Kanya ni Satanas ay sa pamamagitan ng pagkain (Mateo 4:3). Sinayang ni Esau ang kanyang karapatan ng pagkapanganay dahil sa kanyang walang disiplinang hilig sa pagkain (Genesis 25:29–34). Gaano kadalas na ang hindi pagsunod ng Israel ay may kaugnayan sa pagkain at pagi-nom! Hindi nakapagtataka na pinaalalahanan ni Moises ang mga sumunod na henerasyon:

“Hindi lamang sa tinapay nabubuhay ang tao, kundi sa bawat salitang lumalabas sa bibig ng Panginoon” (Deuteronomio 8:3).

Ang manna, siyempre, ay isang makalangit na tinapay na itinustos ng Diyos sa mga Israelita sa panahon ng kanilang 40 taong paglalakbay sa ilang. Sa pamamagitan ng kaloob na ito, tinuruan Niya sila na Siya ang Manlalalang at Tagapagbigay ng lahat ng bagay. Gayundin, ginagamit ng Diyos ang Kanyang supernatural na probisyon ng manna upang ipakita sa kanila kung paano ingatan ang ikapitong araw na Sabbath.

Bawat linggo ay apat na himala ang nangyayari: (1) sa loob ng limang araw, binigyan sila ng Diyos ng pang-araw-araw na paglalaan ng manna; (2) tuwing Biyernes, dobleng dami ng mana ang ibinigay; (3) hindi napanis ang manna mula Biyernes hanggang Sabbath; at (4) walang manna na ibinibigay and Diyos kapag Sabbath. Palaging gumagawa ang Diyos ng mga himalang ito upang maalaala ng mga tao ang araw ng Sabbath at ipagdiwang ang kabutihan ng Diyos sa araw na iyon. Sinabi ng Diyos: “Tingnan ninyo, ibinigay sa inyo ng Panginoon ang Sabbath” (Exodo 16:29).

`Nais ng mga tao na kumain. Tayo’y nilikha upang magustuhang kumain. Ang kasaganaan ng pagkain, na tumutubo mula sa lupa (ang ating orihinal na pagkain) ay nagpapakita na hindi lamang gusto ng Diyos na tayo ay kumain, kundi dapat din nating gustuhin ang ating kinakain. Paano, kung gayon, ang kahanga-hangang kaloob na ito, ang pagkain (at ang ating pagkagusto na kainin ito), ay maaabuso?`