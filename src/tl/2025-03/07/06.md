---
title:  Ang Tinapay at Tubig ng Buhay
date:   14/08/2025
---

`Basahin ang 1 Corinto 10:11. Anong dahilan ang ibinigay ni Pablo sa pagkakatala ng mga pangyayaring ito?`

Ipinaliwanag ni Pablo na ang lahat ng mga bagay na nangyari sa mga Israelita ay mga halimbawa at babala para sa mga tagasunod ni Cristo at tutulungan silang maiwasan ang katulad ding kabagabagan; iyon ay, sila ay matututo mula sa mga halimbawang ito. Ito ay naaangkop na katuruan sa atin, tayo na nabubuhay sa “katapusan ng mga panahon.” Ibinibigay ng Diyos sa Kanyang bayan ang Banal na Espiritu upang palakasin ang mga mananampalataya sa “kapangyarihan, pag-ibig, at pagpipigil sa sarili” (2 Timoteo 1:6, 7) upang sila’y makagawa ng mga tamang desisyon at sumunod sa Kanyang aral. Si Jesu-Cristo ang Pinanggagalingan ng bagong buhay (Juan 14:6), at Siya lamang ang makakabago sa atin na maging “handog na buhay, banal, na kasiya-siya sa Diyos. . . . Huwag ninyong tularan ang sanlibutang ito; kundi magbago kayo sa pamamagitan ng pagbabago ng inyong pag-iisip, upang mapatunayan ninyo kung alin ang mabuti, kasiya-siya, at lubos na kalooban ng Diyos” (Roma 12:1, 2).

Nang maglaon, sa Kanyang ministeryo, kinuha ni Jesus ang mga liksyon mula sa mga salaysay na ito sa Lumang Tipan, lalo na ang manna at ang tubig, na ginagamit ang mga larawang iyon upang magturo ng mga katotohanan tungkol sa Kanya, ang Isa na nanguna sa kanila sa ilang.

`Basahin ang Juan 4:7–15 at Juan 6:31–51. Anong mga katotohanan ang ipinahayag dito para sa atin bilang mga Kristiyano?`

Natuklasan ng babaeng Samaritana na nag-aalok si Cristo ng isang bagay na hindi niya makukuha saan mang lugar. Ang panloob na pagkauhaw sa kapayapaan, kagalakan, at kasiyahan ay nagmumula sa Diyos, at kaya Diyos lamang ang makapagbibigay nito (Awit 42:1, 2).

Kalaunan, sa konteksto ng manna, ipinaliwanag ni Jesus na ang Diyos, hindi si Moises, ang nagbigay nito sa mga tao. Pagkatapos ay ipinahayag ni Jesus: “Ako ang tinapay ng buhay. Ang lumalapit sa Akin ay hindi magugutom” (Juan 6:35). Dalawang ulit na sinabi ni Jesus na Siya ang Tinapay ng Buhay (Juan 6:35, 48).

Kung paanong ang manna sa ilang ay “tinapay mula sa langit” (Juan 6:31, 32), gayon ang tubig mula sa bato ay kaloob ni Cristo upang matugunan ang kanilang uhaw. Maliban sa mga aspetong pisikal na ito, ang tinapay at tubig ay mayroon ding kahalagahang espirituwal, sapagkat si Jesu-Cristo “ang tinapay ng buhay” (Juan 6:35, 48) at “ang buhay na tubig” (Juan 4:10, 11, 14; Juan 7:37, 38). Sa Kanya lamang, kung gayon, na ang ating espirituwal na pagkauhaw at pagkagutom ay tunay na matutugunan.