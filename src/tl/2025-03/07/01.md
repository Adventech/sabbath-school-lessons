---
title:  Ang Tinapay at Tubig ng Buhay
date:   09/08/2025
---

### Basahin Para sa Pag-aaral sa Linggong Ito

Exodo 15:22–16:36, Genesis 3:1–6, Exodo 17:1–7, 1 Corinto 10:4, Exodo 18:1–27, 1 Corinto 10:11.

> <p>Talatang Sauluhin</p>
> “Sinabi ng Panginoon kay Moises, ‘Hanggang kailan ninyo tatanggihang tuparin ang Aking mga utos at ang Aking mga batas? Tingnan ninyo, ibinigay sa inyo ng Panginoon ang Sabbath, kaya’t Kanyang ibinibigay sa inyo sa ika-anim na araw ang pagkain na para sa dalawang araw; manatili ang bawat tao sa kanyang kinaroroonan, huwag umalis ang sinuman sa kanyang kinaroroonan, sa ikapitong araw.’ Kaya ang taong-bayan ay nagpahinga sa ikapitong araw.” (Exodo 16:28–30).

Makaraang lisanin ang Ehipto, ang Israel ay nasa hindi alam na paglalakbay papunta sa Lupang Pangako. Ang mga tao ay nahaharap sa mahirap at mahabang paglalakbay, at kailangan nilang matutuhan ang maraming mga bagong liksyon. Aakayin at pangangalagaan sila ng Panginoon; at, oo, nais Niyang tulungan silang lumago, ngunit dapat nilang matutuhan ang disiplina, pagpipigil sa sarili, pagsasakripisyo, pagiging di-makasarili, pagtitiwala sa Panginoon, at lalo na ang pagsunod.

Si Moises ay isang nakikitang lider, at nararapat na sumunod ang mga tao sa kanya at sa kanyang pamumuno upang sila ay magtagumpay. Mahalaga para sa kanila na magsama-sama, makipagtulungan bilang isang komunidad, at tulungan ang bawat isa. Maraming mga hadlang at hamon na kakaharapin. Malaking bahagi ng kanilang paglagong espirituwal ay nakasalalay sa kung paano nila hinaharap ang mga hamong iyon at paano sila tumutugon kay Moises, lalo na kapag lumalaki ang mga hamon.

Ang pamilyar na kasabihang Intsik na “ang isang paglalakbay na may isang libong milya ay nagsisimula sa isang hakbang” ay totoo sa kanilang situwasyon, at kailangan nilang magtiwala sa direksyon ng Panginoon sa bawat hakbang. Sa kasamaang-palad, tulad ng ating makikita, hindi nila madaling natutuhan ang mga liksyong iyon.

Ngunit muli, sino nga ba ang natuto?

_*Pag-aralan ang liksyon sa linggong ito bilang paghahanda sa Sabbath, Agosto 16._