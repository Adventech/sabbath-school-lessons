---
title:  Nagiging Isa sa Pamamagitan ng Kanyang Pag-ibig
date:   13/05/2019
---

“At nawa’y palaguin at pasaganain kayo ng Panginoon sa pag-ibig sa isa’t isa atsa lahat ng tao, gaya naman namin sa inyo” (1 Tesalonica 3:12).

`Nanalangin sa Kanyang Ama si Jesus upang ang Kanyang mga tagasunod ay “maging isa na gaya naman natin na iisa” (Juan 17:22). Ibuod kung ano ang sinasabi ni Jesus dito, na partikular na nagtutuon sa papel ng pag-ibig na kailangan upang marating ang pagiging isang ito.`

Ang pagkakaisa ng Kanyang mga tagasunod ang nasa isipan ni Jesus sa panalanging ito. Ang maranasan ang pag-ibig na agape ang kailangan para sa pagkakaisang ito. Ang agape ay ang salita ng Biblia na ginamit sa panalanging ito at sa iba pang mga lugar sa Bagong Tipan. Ang pag-ibig na ito ay ang pinakalikas ng Diyos (1 Juan 4:8), at ito kumikilala sa mga tagasunod ni Jesus (Juan 13:35). Ang pag-ibig ng Diyos ay hindi natural sa makasalanang puso ng tao. Ito ay dumarating sa buhay ng tao kapag si Jesus ang nanirahan sa mananampalataya sa pamamagitan ng Kanyang Espritu (Roma 5:5; 8:9, 11).

“Magmahalan kayo sa isa’t isa gaya ng pagmamahal ko sa inyo” (Juan 15:12). Ang alagad na si Juan, na sumulat ng mga salitang ito, ay dating hindi kaibig-ibig kundi mayabang, sabik sa kapangyarihan, palapintasin, at magagalitin (Marcos 3:17; Lucas 9:54, 55; tingnan din ang The Desire of Ages, p. 295). Sa huling bahagi ng kanyang buhay naalala niya kung paanong siya ay patuloy na minahal ni Jesus sa kabila ng kanyang mga pag-uugaling ito. Ang pag-ibig ni Jesus ang dahan-dahang bumago kay uJuan, na naging dahilan para kayanin niyang mahalin din ang iba ayon sa pagkakaisa ng mga Cristiano. “Minahal natin Siya dahil una Niyang minahal tayo.” (1 Juan 4:19), ang sulat niya, at “kung tayo’y inibig ng Diyos ng gayon, nararapat na mag-ibigan din naman tayo sa isa’t isa” (1 Juan 4:11).

`Basahin ang 1 Corinto 13:4-8. Subukan mong ilagay ang iyong pangalan kung saan lumilitaw ang salitang “pag-ibig.” Gaano ito kahusay na naaangkop? Hingin kay Jesus na ibigay ang mga katangiang ito ng pag-ibig sa iyong buhay sa pamamagitan ng Kanyang Espiritu. Anong mga pagbabago ang maaaring gawin ng Espiritu para maabot mo ang ganitong mithiing ugali ng Cristiano?`