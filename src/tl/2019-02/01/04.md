---
title:  Ang Hindi Inaasahan
date:   02/04/2019
---

`Basahin ang Job 1:13-19, 2:7-9. Ano ang nangyari kay Job? Sa anong mga paraan na ang kanyang karanasan ay kahlintulad sa nangyayari sa lahat, sa iba’t ibang kaparaanan, o sa iba’t ibang panahon?`

Ang Griyegong pilosopong si Heraclitus ay nagpahayag “Walang anumang permanente maliban sa pagbabago.” Kung kailan parang maayos ang mga nangyayari, saka naman nagaganap ang hindi inaasahan. Maaaring ito ay pagkawala ng isang trabaho o isang paa, isang sakit na naging dahilan na tayo ay nakaratay o nakaranas ng maagang kamatayan, isang pagkasunog ng bahay, isang aksidente sa sasakyan at isang pagbagsak habang naglalakad kasama ang paboritong hayop ng pamilya.

Siyempre, hindi lahat ng pagbabago ay negatibo. Marahil ito ay isang promosyon sa trabahong magbubunga ng mas mabuting kalagayan sa pamumuhay. O marahil nakatagpo mo ang taong iyong mapapangasawa, isang pagbabagong nais ng marami.

Anuman ito, tayo ay magpapatuloy, kahit na ito ay palaging nagaganap, isang ritmo, nang, sa isang iglap at hindi inaasahang pagkakataon, ang lahat ay nagbago.

Tiyak na hindi inaasahan ni Job ang mga bagong panahon ng kanyang buhay. Ipinahayag ng Biblia na siya ay isang lalaking “walang kapintasan, matuwid, may takot sa Diyos at lumalayo sa kasalanan” (Job 1:1). Alam din natin na siya’y may asawa, mayroong pitong anak na lalaki at tatlong anak na babae, at napakayaman (Job 1:2, 3). Kapag nasa gitna na tayo ng pagbabasa sa aklat, siya ay dumanas ng anim na pangunahing sakuna: ang kanyang mga ari-arian, ang kanyang mga trabahador, ang kanyang mga anak, ang kanyang kalusugan, ang suporta ng kanyang asawa, at ang pagbibigay lakas ng loob ng mga kaibigan. Ang kanyang mundo ay bumaliktad at nawasak ang kanyang buhay.

Bagaman medyo sukdulan ang nangyari kay Job, sino sa atin ang hindi nakaranas ng mga bagay na hindi inaasahan sa isa ring napakanegatibong paraan? Maaring maging maayos ang daloy ng buhay kapag, sa isang iglap at walang pasubali, ang lahat ay lubos na magbabago, at ang ating mga buhay – at ang buhay ng ating pamilya – ay hindi na magiging kagaya ng dati.

Hindi ito bago, marahil ay hindi inaasahan ni Abel na siya ay papatayin, at hindi rin inaasahan ni Jose na siya’y ipagbibili bilang alipin sa Ehipto. Sa parehas na kuwento, ang mga miyembro ng pamilya ang nagkanulo, sa mga kuwentong ito rin ay makikitang lubhang naapektuhan ang pamilya sa nangyari sa ibang mga miyembro. Ang Kasulatan ay puno ng mga halimbawa ng mga taong ang buhay, at mga pamilya, ay lubhang nabago ng [mga bagay na] hindi inaasahan.

`Paano nakatulong sa iyo ang iyong pananampalataya sa mga pagsubok na hindi inaasahang nagpabago ng ritmo ng iyong buhay?`