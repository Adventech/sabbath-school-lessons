---
title:  Kapag Nag-iisa
date:   20/04/2019
---

### Basahin Para sa Pag-aaral sa Linggong Ito
Ecclesiastes 4:9-12; Filipos 4:11-13; 1 Corinto 7:25-34; Mateo 19:8; Genesis 37:34; Isaias 54:5.

> <p>Talatang Sauluhin</p>
> “At sinabi ng Panginoong Diyos, ‘Hindi mabuti na ang lalaki ay nag-iisa; siya’y igagawa ko ng isang katuwang na nababagay sa kanya’” (Genesis 2:18).

Isang kataka-taka ngunit madamdaming kuwento ang naganap ilang taon na ang nakararaan. Isang kabataang babae ang nakitang patay sa kanyang apartment. Bagaman ang kamatayan ay totoong kalunus-lunos, ang dahilan para lalo itong maging kahil-hilakbot ay dahil sa ang babae ay higit nang sampung taong patay nang matuklasan. Sampung taon! Kaya, ang tanong ng mga tao, at tama lamang naman, ay: Paanong sa isang malaking lunsod na tulad nito, na mayroong napakaraming mga tao, at sa dami pa ng paraan ng komunikasyon, na ang isang babaing hindi nabubuhay sa mga kalye, ay matagal nang patay ngunit walang sinuman ang may alam?

Bagaman sukdulan, ang kuwentong ito ay isang halimbawa ng reyalidad: maraming tao ang nagdurusa dahil sa kalungkutan. Noong 2016, ang The New York Times ay may ganitong pamagat na artikulo, “Researchers Confront an Epidemic of Loneliness.” Tunay nga ang problema.

Mula sa pasimula, tayong mga tao ay hindi nilikha para mabuhay mag-isa. Mula sa Eden, tayo ay dapat na mabuhay sa iba’t ibang antas ng pakikisalamuha sa ibang mga tao. Siyempre, pumasok ang kasalanan, at mula noon ay hindi na naging tama ang lahat ng bagay. Sa linggong ito ay pag-aaralan natin ang tanong sa pagsasamahan at kalungkutan sa iba’t ibang panahon ng buhay na, marahil, minsan ay hinarap nating lahat. Kung hindi man, ibilang ang iyong sariling mapalad.

_*Pag-aralan ang liksyon sa linggong ito bilang paghahanda sa Sabbath, Abril 27._