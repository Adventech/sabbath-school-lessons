### Ang Aklat ng Simula

Ang Genesis ay tungkol kay Jesus: si Jesus ang ating Manlilikha, si Jesus ang ating Tagapagtaguyod, si Jesus ang ating Manunubos. Sumusulat ilang libong taon matapos na isulat ni Moises ang Genesis, at umabot hanggang sa mga nagdaang taon pabalik sa mismong mga salita ng patriyarka, inihayag ni apostol Juan si Jesus sa kuwento ng Paglalang: “Sa simula ay ang Salita, at ang Salita ay kasama ng Diyos, at ang Salita ay Diyos. Sa simula ay kasama na siya ng Diyos. Lahat ng mga bagay ay ginawa sa pamamagitan niya at kung wala siya ay hindi nagawa ang anumang bagay na ginawa. Nasa sa kanya ang buhay at ang buhay ay siyang ilaw ng mga tao” (Juan 1:1-4).

Ano ang isinulat dito ni Juan? “Sa simula” ang lahat ng bagay na ginawa, ang lahat ng bagay na minsan ay hindi umiiral, ay umiral—sa pamamagitan ni Jesus. Lahat ng nilikha—mula sa mga galaksi na kumikilos sa kalawakan ng kosmos sa nakagugulat na mga pag-ikot ng apoy at liwanag hanggang sa metikulosong DNA na mahimalang inihabi sa mga selyula sa mga quantum na alon—nilikha at itinaguyod ni Jesus ang lahat ng ito. At ang aklat ng Genesis ang siyang unang kuwento sa Kasulatan ng parehong paglikha at ng pagtubos ng nilikhang ito. Dito, sa aklat na ito, ang siyang natatanging “opisyal” na kuwento ng ating pinagmulan. | 

Ang salitang Ingles na Genesis ay nagmula sa Griyego na genesis, na ang kahulugan ay “pasimula,” ito rin mismo ay mula sa Hebreo na bere 'shit, “Nany pasimula”—ang unang salita sa aklat (samakatuwid, ang unang salita sa buong Biblia!). Binigyan tayo ng Genesis ng pagbabatayan, ng pundasyon, kung saan nakasalig ang lahat ng mga sumusunod na Kasulatan. Dahil sa ito ang una, kaya’t naging saligan ng lahat ng sumusunod dito, ang Genesis marahil ang pinakamadalas sipiin at tukuyin na aklat sa iba pang mga Kasulatan.

Mahalaga ang Genesis dahil ito ang aklat na, higit sa iba pang mga sinulat, saanman, tumutulong sa atin na maunawaan kung sino tayo bilang mga tao, isang katotohanang lubhang mahalaga lalo na ngayon, ang panahon kung saan tayong mga tao ay itinuturing bilang isang aksidente, o isang nagkataong nilikha ng pawang materyal na sansinukob. O, gaya ng sinabi ng isang pisiko, tayong mga tao ay “organisadong putik,” (na sa isang banda ay totoo, bagaman para sa kanya ang batas ng kalikasan lamang ang nagsaayos nito!). Gayunman, inihahayag sa atin ng Genesis ang ating tunay na pinagmulan, na tayo ay mga nilalang na sinadya at perpektong ginawa ayon sa larawan ng Diyos sa isang perpektong mundo. Ipinaliliwanag din ng Genesis ang Pagbagsak; ito ay, kung bakit ang ating mundo ay hindi na sakdal at kung bakit tayong mga tao ay hindi na rin [sakdal]. Gayunman, inaaliw rin tayo ng Genesis ng pangako ng Diyos ng kaligtasan sa isang mundo na, sa at ng kanyang sarili, naghahandog sa atin ng walang iba kundi pagdurusa at kamatayan.

Kasama ang mga madulang kuwento ng mga milagro (paglalang, mga kapanganakan, bahaghari) at mga paghatol (ang Baha, Sodoma, at Gomorra) na sumasaksi sa banal na presensya ng Diyos, ang Genesis ay kahanga-hanga. Ngunit ang Genesis ay isa ring aklat na may nakaaantig na mga kuwento ng mga tao tungkol sa pag-ibig (Jacob at Raquel), ng pagkasuklam (Jacob at Esau), ng kapanganakan (Isaac, Jacob, mga anak ni Jacob), ng kamatayan (Sara, Raquel, Jacob, Jose), ng pagpatay (Cain, Simeon, at Levi), at pagpapatawad (Esau at Jacob, Jose at ang kanyang mga kapatid na lalaki). Ito rin ay isang aklat ng mga tagubilin na may mga liksyon tungkol sa etika (Cain, Babel), sa pananampalataya (Abraham, Jacob), at tungkol sa pag-asa at pangako ng pagtubos (pagdurog sa ahas, Lupang Pangako).

Sa tremestreng ito, hindi lamang natin babasahin at pag-aaralan ang aklat ng Genesis—tayo’y masisiyahan sa mga magagandang kuwento nito at matutong lumakad nang mas mabuti kasama ang Panginoon ng Paglalang, ang Diyos ni Abraham, Isaac, at Jacob.

Samantala, ang heograpikong pagkilos ng aklat—mula Eden tungo sa Babel, sa Lupang Pangako, sa Ehipto, hanggang sa inaasahang Lupang Pangako—ay nagpapaalala sa atin ng mga pagala-galang lakbayin at nagpapalago ng ating pag-asa para sa tunay na Lupang Pangako, ang bagong langit at ang bagong lupa. Habang ating sinusundan ang mga tauhang ito sa mga pahina ng Genesis, ating matutuklasan na–kahit anupaman ang pagkakaiba ng panahon, lugar, kultura, at kaganapan—madalas na ang kanilang mga kuwento, sa maraming mga kaparaanan, ay atin, din.

_Si Jacques B. Doukhan, DHL, ThD, ay isang emeritus professor ng Hebrew at Old Testament exegesis sa SDA Theological Seminary ng Andrews University._