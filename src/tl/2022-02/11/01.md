---
title:  Si Jose, ang Dalubhasa sa mga Panaginip
date:  04/06/2022
---

### Basahin Para sa Pag-aaral sa Linggong Ito
Genesis 37; Mateo 20-26,27; Gawa 7:9; Genesis 38; Genesis 39; Genesis 40:1–41:36.

> <p>Talatang Sauluhin</p>
> “At sinabi nila sa isa’t isa, ‘Tingnan ninyo, dumarating ang mahilig managinip’ ” (Genesis 37:19).

Sinasaklaw ng kuwento ni Jose (Genesis 37–50) ang huling bahagi ng aklat ng Genesis, mula sa kanyang mga unang panaginip sa Canaan (Genesis 37:1-11) hanggang sa kanyang kamatayan sa Ehipto (Genesis 50:26). Sa katunayan, nasasakop ni Jose ang mas maraming bahagi sa aklat ng Genesis kaysa ibang mga patriyarka. Bagaman si Jose ay isa lamang sa mga anak na lalaki ni Jacob, siya ay ipinakilala sa Genesis bilang isang dakilang patriyarka, tulad nina Abraham, Isaac, at Jacob.

Gaya rin ng ating makikita, idinidiin ng buhay ni Jose ang dalawang mahahalagang katotohanan sa teolohiya: una, tinutupad ng Diyos ang kanyang mga pangako; pangalawa, puwedeng baguhin ng Diyos ang kasamaan patungo sa kabutihan.

Sa pag-aaral sa linggong ito, magtutuon tayo sa mga unang bahagi ng buhay ni Jose. Siya ang paboritong anak ni Jacob, na kapansin-pansing may palayaw na ba‘al hakhalomot, ang “mahilig managinip” (Genesis 37:19), na may na kahulugan na “dalubhasa sa mga panaginip,” na nagpapahiwatig na eksperto siya sa mga panaginip. Ang titulong ito ay sobrang angkop sa kanya, sapagkat hindi lamang niya tinanggap, naunawaan, at binigyang-kahulugan ang mga propetikong panaginip, kundi tinupad din niya ang mga ito sa kanyang buhay.

Sa mga kapitulong ito, makikita rin nating muli na tiniyak ang pamamatnubay ng Diyos, kahit na sa kabila ng kasamaan at kabalakyutan ng puso ng tao.