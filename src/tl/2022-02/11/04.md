---
title:  Si Juda at si Tamar
date:  07/06/2022
---

Hindi wala sa lugar ang kuwento rito ni Tamar. Sinusundan nito, ayon sa kronolohiya ang pagbebenta kay Jose sa Ehipto (Genesis 38:1), at ito ay naaayon katotohanan na kaaalis lamang ni Juda mula sa kanyang mga kapatid, na nagpapakita na hindi niya sila kasundo. Dagdag pa rito, ipinakikita ng talata ang ilang bilang ng magkakaparehong mga salita at tema sa sinundang kapitulo, at nagdadala ito ng kaparehong teolohikong liksyon: ang isang masamang gawain ay magiging isang positibong pangyayari na kaugnay sa kaligtasan.

`Basahin ang Genesis 38. Ihambing ang ugali ni Juda sa ugali ng Cananeang si Tamar. Sino sa dalawa ang higit na matuwid, at bakit? `

Nakatagpo si Juda ng isang Cananeang asawa (Genesis 38:2) kung saan nagkaroon siya ng tatlong anak na lalaki, sina Er, Onan at Selah. Ibinigay ni Juda si Tamar bilang asawa ni Er, ang kanyang panganay, upang matiyak ang tamang lahi. Nang patayin ng Diyos sina Er at Onan dahil sa kanilang kasamaan, ipinangako ni Juda kay Tamar ang kanyang bunsong anak na si Selah.

Matapos ang ilang panahon, nang parang nakalimutan na ni Juda ang kanyang pangako, habang inaaliw niya ang kanyang sarili matapos na mamatay ang kanyang asawa, nagpasya si Tamar na magkunwari bilang isang upahang babae upang pilitin ito na isakatuparan ang kanyang pangako. Dahil sa walang pera si Juda para bayaran ang upahang babae, na hindi niya nakilala, nangako siya na padadalhan niya siya ng isang kambing mula sa kanyang kawan.

Samantala, hiniling ni Tamar sa kanya na ibigay niya, bilang agad na garantiya para sa bayad, ang kanyang singsing at pamigkis at kanyang tungkod. Magdadalang-tao si Tamar sa ganitong kakaibang tagpo. Sa bandang huli, nang akusahan ito ng pagiging isang upahang babae, ipakikita niya sa mga nagbibintang ang singsing ni Juda at ang pamigkis at ang kanyang tungkod. Nakilala ni Juda ang mga ito at humingi ng kapatawaran.

Ang katapusan ng masamang kuwentong ito ay ang pagsilang kay Perez, na ang kahulugan ay “tagumpay” na, tulad kay Jacob, ay ipinanganak na ikalawa, at naging panganay, at pinangalanan sa kasaysayan ng kaligtasan bilang ninuno ni David (Ruth 4:18–22), at sa huli ay ni Jesu-Cristo (Mateo 1:3). Para kay Tamar, siya ang una sa apat na babae—sinundan ni Rahab (Mateo 1:5), si Ruth (Mateo 1:5, 6), at ang asawa ni Urias (Mateo 1:6)—na sa salinlahi ay sinundan ni Maria, ang ina ni Jesus (Mateo 1:16).

Ang isang liksyon na makukuha natin mula sa kuwentong ito: kung paanong iniligtas ng Diyos si Tamar sa pamamagitan ng Kanyang biyaya, na binago ang kasamaan patungo sa kabutihan, kaya’t Kanyang ililigtas ang Kanyang bayan sa pamamagitan ng krus ni Jesus. At sa kaso ni Jose, Kanyang babaguhin ang mga kaguluhan ni Jose tungo sa kaligtasan ni Jacob at ng kanyang mga anak.