---
title:  Si Jose at Benjamin
date:  14/06/2022
---

Hindi madali na pahintulutan ni Jacob ang pag-alis ni Benjamin, ang kanyang tanging anak na lalaki kay Rachel na naiwan sa kanya. Natatakot siya na mawala ito sa kanya, dahil sa nawala na sa kanya si Jose (Genesis 43:6–8). Nang naubusan na lamang ng pagkain (Genesis 43:2) at nang sumumpa si Juda na titiyakin ang pagbabalik ni Benjamin (Genesis 43:9) na sa wakas ay sumang-ayon si Jacob sa ikalawang pagpunta sa Ehipto at pinahintulutang sumama si Benjamin sa kanyang mga kapatid.

`Basahin ang Genesis 43. Anong epekto ng presensya ni Benjamin sa pagpapatuloy ng mga pangyayari?`

Ang presensya ni Benjamin ang nangibabaw sa mga pangyayari. Nang humarap ang lahat ng magkakapatid kay Jose si Benjamin lamang ang tanging nakita ni Jose (Genesis 43:16). Si Benjamin lamang ang tinawag na “kapatid” (Genesis 43:29). Nang tawagin si Benjamin sa kanyang pangalan, hindi kinilala ang iba pang mga kapatid na lalaki; sila ay tinukoy lamang na “mga lalaki” (Genesis 43:16).

Tinawag ni Jose si Benjamin na “ ‘aking anak,’ ” isang nagbibigay-katiyakang pananalita ng espesyal na pagmamahal (Genesis 43:29; ihambing sa Genesis 22:8). Ang basbas ni Jose ay tumutukoy sa “biyaya” (Genesis 43:29), na nagbibigay alaala sa kanyang paghingi ng biyaya, na hindi naman dumating (Genesis 42:21). Ibinalik ni Jose kay Benjamin ang biyaya na hindi nya tinanggap mula sa kanyang mga kapatid.

Habang natatakot ang mga kapatid ni Jose na sila ay itatapon sa bilangguan dahil sa pera na ibinalik, naghanda si Jose ng isang piging para sa kanila dahil sa presensya ni Benjamin. Ito ay parang si Benjamin ay may tumutubos na epekto sa buong pangyayari. Nang nakaupo na lahat ang magkakapatid ayon sa kanilang mga edad at batay sa panuntunan ng paggalang, si Benjamin, ang pinakabata, ay pinaglingkuran nang limang ulit na mas marami kaysa kanyang mga kapatid (Genesis 43:33, 34). Ngunit, ang pagtatanging ito ay hindi nakaapekto sa kanila, hindi gaya nang nangyari kay Jose nang siya ay paborito ng kanyang ama maraming taon ang nakaraan, na nagbunga ng nakatatakot na mga pagkilos laban sa kanilang kapatid sa ama at sa kanilang sariling ama (Genesis 37:3, 4).

“Sa pamamagitan ng pagpapakita ng pabor para kay Benjamin, umasa siya na sukatin kung ang kanyang pinakabatang kapatid ay pinapakitaan ng inggit at pagkamuhi na tulad ng ipinakita sa kanya. Habang inaakala na hindi nauunawaan ni Jose ang kanilang mga salita, malayang nag-uusap ang magkakapatid sa isa’t isa; kaya’t nagkaroon siya ng magandang pagkakataon na malaman ang kanilang tunay na damdamin. Ngunit ginusto niya na subukin pa silang muli, at bago sila umalis iniutos niya na ang kanyang sariling iniinumang kopa na gawa sa pilak ay itago sa sako ng pinakabata.” —Ellen G. White, PATRIARCHS AND PROPHETS, pp. 228, 229.