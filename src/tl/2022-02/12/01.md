---
title:  Si Jose, ang Prinsipe ng Ehipto
date:  11/06/2022
---

### Basahin Para sa Pag-aaral sa Linggong Ito
Genesis 41:37-46: 1 Hari 3:12; Genesis 42; Roma 5:7–11; Genesis 43; Genesis 44; Genesis 45.

> <p>Talatang Sauluhin</p>
> “Sinabi ng Faraon kay Jose, ‘Ikaw ay inatasan ko upang mamahala sa buong lupain ng Ehipto’ ” (Genesis 41:41).

Isang pinuno na ngayon si Jose sa Ehipto, at ang kanyang mga kapatid ay yuyukod sa kanya nang hindi nila alam kung sino siya (Genesis 42). Magpapakumbaba ang mga kapatid ni Jose nang pilitin sila ni Jose na bumalik kasama si Benjamin (Genesis 43), at—nang ang kaligtasan ni Benjamin ay, nangangamba sila, pinagbabantaan (Genesis 44)—sila ay makikiusap para sa biyaya sa harap ng makapangyarihang lalaking ito, na kanilang nakikita na parang “tulad sa Faraon.” Sa katapusan, nang ihayag ni Jose ang kanyang sarili, mauunawaan nila na, sa kabila ng kanilang nagawa, nagdala ang Diyos ng kabutihan mula sa lahat ng ito.

Kataka-taka, ang buong sunod na pagkakasunod-sunod ng mga pangyayari, na inaakalang tungkol sa tagumpay ni Jose, ay higit na tungkol sa pagsisisi ng kanyang mga kapatid. Ang kanilang pabalik-balik na paglalakbay mula kay Jose patungo sa kanilang ama, at ang mga balakid na kanilang nakatagpo ang nagpaalala sa kanila ng kanilang mga masamang ginawa kay Jose at sa kanilang ama, at kanilang napagtanto ang kanilang kasalanan sa Diyos. Isinabuhay ng mga kapatid ni Jose ang buong karanasang iyon bilang hatol ng Diyos. Ngunit, ang nakaaantig na emosyonal na pagtatapos, na nagdadala sa lahat sa pagluha at kaligayahan, ay naglalaman din ng isang mensahe ng kapatawaran para sa kanila, sa kabila ng kanilang di-makatwirang mga gawa ng kasamaan.