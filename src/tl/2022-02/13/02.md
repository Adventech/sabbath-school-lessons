---
title:  Nagpunta si Jacob kay Jose
date:  19/06/2022
---

`Basahin Genesis 46. Ano ang kahulugan ng pag-alis ni Jacob sa Canaan?`

Nang umalis si Jacob sa kanyang lugar sa Canaan, siya ay punong-puno ng pag-asa. Ang katiyakan na hindi na siya magugutom, at ang magandang balita na buhay si Jose, marahil ang nagbigay sa kanya ng lakas na kailangan niya para umalis sa Lupang Pangako.

Ang pag-alis ni Jacob ay inulit ang karanasan ni Abraham, bagaman sa karanasan ni Abraham, siya ay papunta sa Lupang Pangako. Narinig ni Jacob ang kaparehong pangako na narinig ni Abraham mula sa Diyos, na gagawin Niya siyang “isang dakilang bansa” (Genesis 46:3; ihambing sa Genesis 12:2). Ang panawagan ng Diyos dito ay nagpapaalala sa tipan ng Diyos kay Abraham; sa dalawang pagkakataong ito ginamit ng Diyos ang nagbibigay-katiyakang mga salita na “ ‘huwag kang matakot’ ” (Genesis 46:3; ihambing sa Genesis 15:1), na nagdadala ng pangako ng isang maluwalhating hinaharap.

Ang detalyadong listahan ng mga pangalan ng mga anak ni Israel na nagtungo sa Ehipto, pati na ang kanyang mga anak na babae (Genesis 46:7), ay muling pag-alala ng pangako ng Diyos ng pagiging mabunga ni Abraham kahit na nang wala pa siyang anak. Ang bilang na “pitumpu” (kasama si Jacob, si Jose, at ang kanyang dalawang anak na lalaki) ay nagpapahayag sa ideya ng kabuuan. Ang “buong Israel” ang nagpunta sa Ehipto. Mahalaga rin na ang numerong 70 ay katugma sa bilang ng mga bansa (Genesis 10), na nagmumungkahi na ang kapalaran ng lahat ng mga bansa ay nakataya sa paglalakbay ni Jacob.

Ang katotohanang ito ay lalong makikita lamang makalipas ang maraming taon, matapos ang krus at ang lubos na paghahayag ng panukala ng kaligtasan, na, siyempre, ay para sa buong sangkatauhan sa lahat ng dako, at hindi lamang sa mga anak ni Abraham.

Sa ibang salita, gaano man kapansin-pansin ang mga kuwento tungkol sa sambahayang ito, ang binhi ni Abraham, at anumang mga espirituwal na liksyon ang makukuha natin sa kanila—ang mga kuwentong ito ay nasa Salita ng Diyos dahil sila ay bahagi ng kasaysayan ng kaligtasan; sila ay bahagi ng panukala ng Diyos na dalhin ang pagtubos sa pinakamarami hangga’t maaari sa nagkasalang planetang ito.

`“Sapagkat walang pagkakaiba sa Judio at Griyego; sapagkat ang Panginoon ay siya ring Panginoon ng lahat, at siya’y mapagbigay sa lahat ng tumatawag sa kanya. Sapagkat, ‘Ang lahat ng tumatawag sa pangalan ng Panginoon ay maliligtas’ ” (Roma 10:12, 13). Ano ang sinasabi rito ni Pablo na nagpapakita ng pagiging pangkalahatan ng ebanghelyo? Higit sa lahat, ano ang sinasabi ng mga salitang ito sa atin tungkol sa kung ano dapat ang ating gawin para tumulong sa pagpapakalat ng ebanghelyo bilang isang iglesya?`