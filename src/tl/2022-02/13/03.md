---
title:  Nanirahan sa Ehipto si Jacob
date:  20/06/2022
---

Kapansin-pansin na, sa kabila ng lahat ng sinabi kay Jacob tungkol kay Jose na buhay sa Ehipto, binigyan pa rin siya ng Panginoon ng mga “pangitain sa gabi” (Genesis 46:2) at sa pamamagitan ng mga ito ay inutusan siyang lumisan. Iniwan ni Jacob ang Lupang Pangako para, sa lahat pa ng mga lugar, sa Ehipto—na sa huli ay maiuugnay sa isang lugar na ayaw puntahan ng bayan ng Diyos (Deuteronomio 17:16).

`Basahin ang Genesis 47. Anong mga espirituwal na katotohanan at prinsipyo ang matutuklasan natin sa kuwentong ito?`

“Kinuha ni Jose ang lima sa kanyang mga kapatid upang iharap sa Faraon at tinanggap mula sa kanya ang kaloob na lupain para sa kanilang hinaharap na tahanan. Ang pasasalamat sa kanyang punong ministro ay maaaring magbunga sa hari na parangalan sila sa pagtatalaga sa kanila sa pagiging opisyales ng estado; ngunit si Jose, dahil sa pagiging tapat sa pagsamba kay Jehovah, ay sinikap na iligtas ang kanyang mga kapatid mula sa mga tukso na kung saan sila ay manganganib na malantad sa isang bulwagan ng mga pagano; pinayuhan niya sila, na kapag tinanong sila ng hari, na tahasan nilang sabihin ang kanilang trabaho. Sinunod ng mga anak ni Jacob ang payong ito, na maging maingat na sabihin din na sila ay dumating bilang mga manlalakbay sa lupain, at hindi mga permanenteng maninirahan doon, kaya’t nanatili sa kanila ang karapatan na umalis kung pipiliin nila. Binigyan sila ng isang tahanan, gaya ng itinalaga, sa ‘pinakamabuting lupain,’ ang lugar ng Goshen.”—Ellen G. White, PATRIARCHS AND PROPHETS, p. 233.

May katalinuhan din na hindi hinimok ang mga manlalakbay na ito na maging mga pulubi, at mamuhay ayon sa kabaitan ng nag-anyaya Nagtanong siya tungkol sa kanilang “trabaho” (Genesis 47:3) para mas mabuting maibagay nila ang kanilang mga sarili sa bagong kapaligiran. Gustung-gusto rin niya na gamitin ang kanilang kahusayan, at iminungkahi pa na paglingkuran siya bilang “tagapangasiwa ng kanyang mga hayop” (Genesis 47:6).

Bagaman mas mababa si Jacob, dahil isa itong dayuhan, tumayo siya sa harap ng pinuno ng lupain, at gaya ng sinabi ng talata, “binasbasan ni Jacob ang Faraon” (Genesis 47:7). Siya, na isang mababang dayuhan, ang siyang nagbasbas sa Faraon, ang pinuno ng makapangyarihang Ehipto? Bakit ganito ang nangyari?

Ang pandiwa na ‘amad lifney, “pinatayo sa harapan” (Genesis 47:7), ay karaniwang ginagamit ayon sa konteksto ng mga pari (Levitico 14:11). Kung papansinin na sa matandang Ehipto, ang Faraon ay mayroong katayuan bilang pinakamataas na pari, nangangahulugan ito na, sa espirituwal na diwa, si Jacob ay tumatayong mas mataas kaysa pinakamataas na pari ng Ehipto, mas mataas kaysa sa Faraon mismo.

`Anuman ang ating katayuan sa buhay, ano ang ibig sabihin nito sa atin, sa kung paano natin tratuhin ang iba, na tayo ay “isang maharlikang pagkapari, isang bansang banal, sambahayang pag-aari ng Diyos” (1 Pedro 2:9)? Anong mga obligasyon ang inilalagay sa atin ng ating pananampalataya?`