---
title:  Dinaya ang Mandaraya
date:  24/05/2022
---

`Basahin ang Genesis 29:1–30. Paano at bakit pinahintulutan ng Diyos ang pandaraya ni Laban? Anong mga liksyon ang natutunan ni Jacob? `

Ang unang nakita ni Jacob nang nakarating siya sa lugar na kanyang patutunguhan ay isang bato, marahil isang pahiwatig na tumutukoy pabalik sa bato ng Bethel, na kumakatawan sa presensya ng Diyos (Genesis 28:18,19). Sa katunayan, ang batong ito ang magbibigay kay Jacob ng pagkakataon na makipag-ugnayan kay Rachel. Nang marinig ni Jacob mula sa mga nakatayong mga pastol na darating si Rachel kasama ng kanyang mga tupa, pinilit niya ang mga pastol na alisin ang bato. Ngunit tumanggi sila, na nagbigay ng pagkakataon kay Jacob na gawin itong mag-isa, at ipakilala ang kanyang sarili kay Rachel (Genesis 29:11).

Tumugon si Rachel sa pamamagitan ng pagtakbo patungo sa kanyang pamilya. Naging kapaki-pakinabang ang unang pagtatagpo nina Jacob at Rachel: “Minahal ni Jacob si Rachel” (Genesis 29:18) nang lubha na anupa’t ang pitong taon na pagtatrabaho niya kay Laban bilang kapalit kay Rachel ay parang “ilang araw” [lamang] (Genesis 29:20).

Gayunman, matapos ang pitong taong ito, dinaya si Jacob. Sa gabi ng kasal, si Lea, ang nakatatandang kapatid, at hindi si Rachel, ang nadiskubre ni Jacob sa kanyang higaan. Bilang pagsasamantala sa kaguluhan ng pista at ang lubhang emosyon at kahinaan ni Jacob, nagawa ni Laban na gawin ang panlilinlang na ito. Kapansin-pansin, ginamit ni Jacob ang kaparehong salitang-ugat para sa “pandaraya” (Genesis 29:25) na ginamit ni Isaac para ilarawan ang ugali ni Jacob sa kanyang ama at sa kanyang kapatid (Genesis 27:35).

Pansinin na ang kaparehong isipan ay ipinahiwatig din sa lex talionis (ang batas ng paghihiganti) “mata sa mata, ngipin sa ngipin” (Exodo 21:24; ihambing sa Genesis 9:6), na pumipilit sa nagkasala na iugnay ang kanyang sarili sa kanyang biktima na kung saan ang nagkasala ay haharapin kung ano ang ginawa ng biktima. Kung ganon, sa kaparehong paraan, kung ano ang ginawa ni Jacob sa iba ay ginawa rin ngayon sa kanya.

Ngayon, naunawaan ni Jacob kung ano ang kahulugan na maging biktima ng pandaraya. Kapansin-pansin, tinuruan ng Diyos si Jacob tungkol sa kanyang sariling pandaraya sa pamamagitan ng pandaraya ni Laban. Bagaman si Jacob bilang “mandaraya” (Genesis 27:12) ay lubusang alam kung ano ang kahulugan ng pandaraya, nagulat siya nang siya ang maging biktima ng pandaraya. Kaya’t nagtanong siya, “ ‘Bakit ... mo ako dinaya?’ ” (Genesis 29:25), na nagpapakita na alam niya na ang pandaraya ay mali.

`Bagaman si Jacob ang mandaraya, siya rin mismo ay dinaya. Paano natin matututunan na magtiwala sa Diyos sa panahong hindi natin nakikitang nagagawa ang “katarungan,” kapag nakita natin na ang mga tao na gumagawa ng kasamaan ay nakatatakas, o kapag ating nakitang nagdurusa ang walang-sala?`