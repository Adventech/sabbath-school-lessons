---
title:  Bundok ng Moria
date:  22/05/2022
---

`Basahin ang Genesis 25:21–34. Paghambingin ang dalawang personalidad na sina Jacob at Esau. Anong mga katangian ni Jacob ang nagpapakitang siya’y karapat-dapat sa basbas ni Isaac?`

Noon pa mang nasa sinapupunan ng kanilang ina, naunawaan na natin na si Jacob at Esau ay magkaiba at magpupunyagi laban sa isa’t isa. Habang si Esau ay inilalarawan na isang matapang na mangangaso na tumatakbo sa kaparangan, si Jacob naman ay nakilala bilang isang “tahimik” na tao na nakaupo sa tolda at nagbubulay-bulay. Ang salitang Hebreo na tam, na isinalin na “tahimik”, ay ang kaparehong pandiwa na ginamit kay Job at kay Noe, na isinalin na “walang kapintasan” para kay Job (Job 8:20) at “sakdal” para kay Noe (Genesis 6:9).

Ang pagkakaiba ng karakter ay lalong nahayag sa huling bahagi ng kanilang mga buhay (Genesis 27:1–28:5). Nang dumating si Esau sa tahanan na pagod at gutom, ipinagluto siya ni Jacob ng lentehas. Para kay Esau, ang kagyat na nakikita at pisikal na kasiyahan ng pagkain “ ‘ngayon’ ” (Genesis 25:31) ay mas mahalaga kaysa hinaharap na pagpapala na kaugnay sa pagkapanganay (ihambing sa Hebreo 12:16, 17).

“Ang mga pangako na ibinigay kay Abraham at pinagtibay sa kanyang anak ay iningatan ni Isaac at Rebecca bilang isang dakilang adhikain ng kanilang mga hangarin at pag-asa. Sa mga pangakong ito, pamilyar sina Esau at Jacob. Tinuruan sila patungkol sa pagkapanganay bilang isang napakahalagang bagay, sapagkat hindi lamang nakapaloob dito ang mana ng makalupang kayamanan kundi pati nang kahigitan ng espirituwal. Siya na tumanggap nito ay magiging pari ng kanyang sambahayan, at sa linya ng kanyang lahi darating ang Manunubos ng mundo.”—Ellen G. White, PATRIARCHS AND PROPHETS, p. 177.

Para kay Jacob, bilang kabaligtaran ng kanyang kapatid, ang hinaharap na espiritwal na kahalagahan ng pagpapala ang mahalaga. Ngunit, sa bandang huli, ayon sa pamimilit ng kanyang ina (tingnan ang Genesis 27), hayagan at may layuning dinaya ni Jacob ang kanyang ama, na ginamit pa rin ang pangalan ng “ ‘PANGINOON mong Diyos’ ” (Genesis 27:20) sa pagsasagawa ng pandaraya. Ginawa niya ang nakatatakot na pandarayang ito, kahit na ito ay para sa isang bagay na alam niyang mabuti.

Kahindik-hindik ang naging resulta, na nagdagdag ng mga bagong kaguluhan sa isang magulong pamilya.

`Gusto ni Jacob ang isang bagay na maganda, isang bagay na mahalaga, at ito ay kahanga-hanga (lalo na kung ihahambing sa isip ng kanyang kapatid). Ngunit, gumamit siya ng pandaraya at kasinungalingan para kunin ito. Paano natin maiiwasan ang mahulog sa kaparehong patibong sa paggawa ng masama upang ang “mabuti” ay dumating?`