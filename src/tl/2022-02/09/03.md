---
title:  Ang Hagdanan ni Jacob
date:  23/05/2022
---

Kaagad nang malaman ni Esau na tinanggap na ni Jacob ang basbas ng kanyang ama, nabatid niya na siya ay dinaya at inagawan ng kanyang kapatid (Genesis 27:36), at gusto nitong patayin siya (Genesis 27:42). Nag-alala si Rebecca at ginusto na iwasan ang krimen na puwedeng ikamatay ng dalawa niyang anak (Genesis 27:45). Kaya’t, nang may suporta ni Isaac (Genesis 28:5), pinilit niya si Jacob na tumakas patungo sa kanyang sambahayan (Genesis 27:43). Sa kanyang paglayo, nakatagpo ni Jacob ang Diyos sa isang panaginip sa isang lugar na kanyang tatawaging Bethel, ang “bahay ng Diyos,” at doon ay gagawa siya ng isang pangako.

`Basahin ang Genesis 28:10–22. Ihambing sa Genesis 11:1-9. Ano ang pagkakaiba ng Bethel sa Babel? Anong liksyon ang matututunan natin tungkol sa ating relasyon sa Diyos mula sa karanasan ni Jacob sa Bethel kung ihahambing sa naganap sa Babel?`

Sa kanyang panaginip, nakita ni Jacob ang isang kakaibang hagdanan na nakakonekta sa Diyos. Ang kaparehong pandiwang Hebreo, natsav, ang ginamit upang tumukoy sa hagdan na “inilagay” (Genesis 28:12) at ang PANGINOON na “tumayo” (Genesis 28:13), na parang ang hagdanan at ang PANGINOON ay magkapareho.

Ang hagdanan ay nakaugnay sa pagsisikap sa Babel para maabot ang langit. Tulad ng Tore ng Babel, ang hagdanan ay umabot hanggang sa “pintuan ng langit.” Ngunit ang Tore ni Babel ay kumakatawan sa pagsisikap ng tao na umakyat at abutin ang Diyos, ang hagdanan naman ng Bethel ay nagdidiin na ang paglapit sa Diyos ay magagawa sa pamamagitan lamang ng Diyos na bababa sa atin, at hindi sa pagsisikap ng tao.

Para sa “bato” na kung saan inilapat ni Jacob ang kanyang ulo at nagkaroon ng panaginip, ay naging simbolo ito ng beth-El, “ang bahay ng Diyos” (Genesis 28:17; ihambing sa Genesis 28:22), na nagtuturo sa templo, ang santuwaryo, ang sentro ng nagliligtas na gawain ng Diyos para sa sangkatauhan.

Ngunit hindi nilimitahan ni Jacob sa espirituwal at simbolo ang kanyang pagpapahayag ng pagsamba at isipan ng paghanga tungkol sa nangyari sa kanya. Iyon ay, gusto niyang tumugon sa isang konkretong bagay, isang panlabas na kapahayagan. Kaya’t nagpasya si Jacob na “magbigay ng ika-sampu” sa Diyos, hindi upang makuha ang basbas ng Diyos kundi bilang isang nagpapasalamat na tugon sa kaloob ng Diyos, na ibinigay na sa kanya. Muli makikita natin dito ang ideya ng ikapu bago pa man nagkaroon ng bansa ng Israel.

`Basahin muli ang Genesis 28:11. Ang “ikapu” ay kinuha mula sa “lahat ng ibibigay mo sa akin” (Genesis 28:22). Anong mahalagang punto ang makukuha natin mula sa sinabi ni Jacob dito tungkol sa ikapu at kung ano ito?`