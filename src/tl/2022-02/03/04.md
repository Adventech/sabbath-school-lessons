---
title:  Ang Krimen
date:  12/04/2022
---

`Basahin ang Genesis 4:3–8. Ano ang proseso na nagdala kay Cain para patayin ang kanyang kapatid? Tingnan din ang 1 Juan 3:12.`

Dalawang bahagi ang reaksyon ni Cain: “Galit na galit si Cain, at nagngitngit ang kanyang mukha” (Genesis 4:5). Lumalabas na nakadirekta ang galit ni Cain sa Diyos at kay Abel. Galit si Cain sa Diyos dahil inisip niya na siya ay biktima ng kawalang-katarungan at galit kay Abel dahil pinagseselosan niya ang kanyang kapatid. Selos saan? Dahil lamang sa handog? Tiyak, mayroon pang higit na nagaganap sa likod ng kaganapan kaysa inihahayag lang ng mga talata. Anuman ang isyu, si Cain ay nanlumo dahil hindi tinanggap ang kanyang handog.

Ang dalawang tanong ng Diyos sa Genesis 4:6 ay nakaugnay sa dalawang katayuan ni Cain. Pansinin na hindi inakusahan ng Diyos si Cain. Para kay Adan, nagtanong ang Diyos ng mga tanong, hindi dahil sa hindi niya alam ang mga sagot, kundi gusto Niya na suriin ni Cain ang kanyang sarili at pagkatapos ay maunawaan ang dahilan ng kanyang katayuan. Gaya ng dati, sinisikap ng Diyos na tubusin ang kanyang nagkasalang bayan, kahit na hayagang binibigo nila Siya. Pagkatapos, matapos na magtanong, pinayuhan ng Diyos si Cain.

Una, hinimok ng Diyos si Cain na “ ‘gumawa ng mabuti,’ ” ang kumilos sa tamang paraan. Ito ay panawagan para sa pagsisisi at sa pagbabago ng isipan, pinangakuan ng Diyos si Cain na siya ay “ ‘tatanggapin’ ” at patatawarin. Sa isang banda ay sinasabi Niya na magkakaroon si Cain ng pagtanggap mula sa Diyos ngunit dapat itong gawin ayon sa patakaran ng Diyos, at hindi kay Cain.

Sa kabilang banda, “ ‘kung hindi ka gagawa ng mabuti, ang kasalanan ay naghihintay sa pintuan. Ikaw ang nais nito, subalit kailangang madaig mo ito!” (Genesis 4:7). Inihayag ng payo ng Diyos ang ugat ng kasalanan, at ito ay matatagpuan mismo kay Cain. Muli, pinapayuhan dito ng Diyos si Cain, na sinisikap na patnubayan siya sa daang kanyang dapat lakaran.

Ang ikalawang payo ng Diyos ay tungkol sa isipan na dapat gawin tungkol sa kasalanan, na naghihintay sa pintuan at ang nais nito ay ikaw.” Ipinapayo ng Diyos ang pagpipigil sa sarili: “subalit kailangang madaig mo ito!” Umaalingawngaw ang kaparehong prinsipyo sa Santiago, nang ipaliwanag niya na “ang bawat tao ay natutukso ng sarili niyang pagnanasa, kapag siya ay nahila at naakit nito” (Santiago 1:14). Nag-aalay sa atin ang ebanghelyo ng pangako hindi lamang ng kapatawaran kundi pati tagumpay rin laban dito (Tingnan ang 1 Corinto 10:13.) Sa huli, walang masisisi si Cain para sa kasalanan kundi ang kanyang sarili. Hindi ba sa pangkalahatan ay ganito rin sa ating lahat?

`Ano ang itinuturo sa atin ng nakalulungkot na kuwentong ito tungkol sa kalayaang pumili at tungkol sa hindi tayo pipilitin ng Diyos na sumunod?`