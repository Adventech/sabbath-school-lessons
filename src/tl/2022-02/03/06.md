---
title:  Ang Kasamaan ng Tao
date:  14/04/2022
---

`Basahin ang Genesis 4:17–24. Ano ang pamana ni Cain, at paano nagbukas ng daan ang krimen ni Cain para sa pagsagana ng kasamaan ng sangkatauhan?`

Tinukoy ni Lamec, ang apo ni Cain, ang krimen ni Cain ayon sa sarili niyang konteksto. Ang paghahambing ng krimen ni Cain at ng krimen ni Lamec ay nagbibigay-aral. Habang tahimik si Cain tungkol sa kanyang nag-iisang nakatalang kasalanan, parang nagyayabang si Lamec tungkol sa kanya [kasalanan], na ipinahayag ito sa pamamagitan ng isang awitin (Genesis 4:23, 24). Habang humingi si Cain para sa awa ng Diyos, hindi nakatala kung humingi [ng awa] si Lamec. Habang si Cain ay ipaghihiganti ng Diyos ng pitong beses, naniwala si Lamec na ipaghihiganti siya ng pitumpu’t pitong ulit (tingnan ang Genesis 4:24), isang pahiwatig na alam na alam niya ang kanyang kasalanan.

Si Cain din ay may isang asawa (Genesis 4:17); [habang] si Lamec ay nagpasimula ng pag-aasawa ng marami, sapagkat tiyak na sinabi ng Kasulatan na “nag-asawa siya ng dalawa” (Genesis 4:19). Ang pagtindi at pagtaas ng kasamaan ay tiyak na makaaapekto sa kasunod na henerasyon ng mga lahi ni Cain.

Kasunod agad ng kabanatang ito ng kasamaan sa pamilya ni Cain, itinala ng talata ng Biblia ang isang bagong pangyayari na sumalungat sa kalagayang ito. “Nakilala ni Adan ang kanyang asawa” (Genesis 4:25), at ang bunga ay ang pagkapanganak kay Set, na ibinigay ni Eva ang pangalan upang ipahiwatig na naglagay ang Diyos ng “isa pang binhi” bilang kapalit ni Abel.

Sa katunayan, ang kasaysayan ng pangalang Set ay sumunod kay Abel. Ang pangalang Set ay kinuha mula sa pandiwa na Hebreo na 'ashit, “Maglalagay ako” (Genesis 3:15), na ipinakikilala ang propesiya ng Mesiyas. Ang binhi ng Mesiyas ay maipapasa sa lahi ni Set. Kung ganon, ibinigay ng tala ng Biblia ang linya ng Mesiyas na nagsimula kay Set (Genesis 5:3), at kasama si Enoc (Genesis 5:24), Matusalem, at nagtapos kay Noe (Genesis 6:8).

Tinutukoy ng pariralang “mga anak ng Diyos” (Genesis 6:2) ang lahi ni Set sapagkat ang mga ito ay pinanukala upang ingatan ang larawan ng Diyos (Genesis 5:1, 4). Sa kabilang dako, ang “mga anak na babae ng tao” (Genesis 6:1) ay parang mayroong negatibong kahulugan, na pinaghahambing ang mga anak noong sa larawan ng Diyos at noong mga sa larawan ng tao. At habang nasa impluwensya ng mga “anak na babae ng mga tao” ang mga anak ng Diyos na “sila’y kumuha ng kani-kanilang mga asawa mula sa kanilang mga pinili” (Genesis 6:2), na ipinahihiwatig ang maling direksyon na patutunguhan ng sangkatauhan.

`Basahin ang Genesis 6:1-5. Isang napakalakas na patotoo tungkol kasamaan ng kasalanan! Bakit kailangan nating gawin ang lahat nating makakaya sa pamamagitan ng kapangyarihan ng Diyos para alisin ang kasalanan sa ating mga buhay?`