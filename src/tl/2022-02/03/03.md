---
title:  Ang Dalawang Handog
date:  11/04/2022
---

Ang pagkakaiba sa pagitan ni Cain at Abel, ayon sa ipinakikita ng kanilang mga pangalan, ay hindi lamang tungkol sa kanilang mga personalidad; nagpapahayag din ito ng kanilang mga gawain. Habang si Cain ay “magbubungkal ng lupa” (Genesis 4:2), isang trabaho na nangangailangan ng mahirap na gawaing pisikal, si Abel naman ay “tagapag-alaga ng mga tupa” (Genesis 4:2), isang gawain na nagpapahiwatig ng pagiging maalalahanin at maawain.

Si Cain ay isang nagpapabunga. Si Abel ay isang tagapag-alaga ng tupa. Ang dalawang gawaing ito ay hindi lamang nagpapaliwanag ng likas ng dalawang handog (bungang-kahoy mula kay Cain at tupa mula kay Abel)– nagsasaalang-alang din ang mga ito ng dalawang magkaibang pangkaisipang damdamin at kaisipan na nakaugnay sa dalawang handog: Si Cain ay gumagawa para “kumuha” ng prutas na kanyang sinasaka, habang si Abel ay maingat na “inaalagaan” ang tupa na kanyang tinanggap.

`Basahin ang Genesis 4:1-5 at Hebreo 11:4. Bakit tinanggap ng Diyos ang handog ni Abel at tinanggihan ang handog ni Cain? Paano natin uunawain ang nangyari rito?`

“Kung walang pagbubuhos ng dugo, walang pagpapatawad sa kasalanan; at sila [Cain at Abel] ay dapat magpakita ng kanilang pananampalataya sa dugo ni Cristo bilang ipinangakong kabayaran sa pamamagitan ng handog na panganay ng kawan na ihahandog. Bukod dito, ang mga unang bunga ng lupa ay ihahandog sa Diyos bilang handog ng pasasalamat.”—Ellen G. White, PATRIARCHS AND PROPHETS, p. 71.

Habang tumalima si Abel sa mga tagubilin ng Diyos at inihandog ang mga handog na gulay bilang karagdagan sa handog na hayop na susunugin, kinalimutan ni Cain na gawin iyon. Hindi siya nagdala ng isang hayop na maging handog, kundi isang handog na mula lamang sa “bunga ng lupa.” Ito ay isang hayag na pagkilos ng pagsuway, na kakaiba sa isipan ng kanyang kapatid. Ang kuwentong ito ay madalas na itinuturing na pangunahing kaso ng kaligtasan sa pamamagitan ng pananampalataya (si Abel at ang kanyang handog na dugo) bilang kabaligtaran sa pagsubok na magkaroon ng kaligtasan sa pamamagitan ng gawa (si Cain at ang kanyang bunga ng lupa).

Bagaman ang mga handog na ito ay mayroong kahalagahang espirituwal, wala itong mahimalang halaga sa kanilang sarili. Ang mga ito ay mga simbolo lamang, na nagtuturo sa Diyos na nagkaloob sa mga nagkasala hindi lamang tugon sa kanilang pangangailangan kundi pati na sa katubusan.

`Basahin ang Mikas 6:7 at Isaias 1:11. Paano natin gagamitin ang prinsipyo na ginamit sa mga talatang ito at iangkop ito sa ating mga buhay at pagsamba?`