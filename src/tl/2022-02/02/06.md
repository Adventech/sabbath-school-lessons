---
title:  Ang Kapalaran ng Tao
date:  07/04/2022
---

`Basahin ang Genesis 3:15–24. Bilang bunga ng Pagbagsak, ano ang nangyari kina Adan at Eva?`

Bagaman ang hatol ng Diyos sa ahas ay malinaw na kinilala bilang isang sumpa (Genesis 3:14), ang hatol ng Diyos sa babae at sa lalaki ay hindi. Ang tanging panahon na muling ginamit ang salitang “sumpa,” ay iniaangkop lamang ito sa “lupa” (Genesis 3:17). Iyon ay, mayroon pang ibang panukala ang Diyos para sa lalaki at babae, na taliwas sa ahas. Binigyan sila ng pag-asa na hindi ibinigay sa kanya.

Dahil ang kasalanan ng babae ay bunga ng kanyang pakikiugnay sa ahas, inilarawan ng talata ang hatol ng Diyos sa babae ay nauugnay sa hatol sa ahas. Hindi lamang kaagad na sinundan ng Genesis 3:16 ang Genesis 3:15, ngunit ang pagkakahawig sa pagitan ng dalawang propesiya ay malinaw na nagpapatunay na ang propesiya tungkol sa babae sa Genesis 3:16 ay dapat na basahin na kaugnay sa propesiya ng Mesiyas sa Genesis 3:15. Ang hatol ng Diyos sa babae, pati na ang panganganak, ay kailangang maunawaan sa isang positibong pananaw ng kaligtasan (ihambing sa 1 Timoteo 2:14, 15).

Dahil ang kasalanan ng lalaki ay bunga ng kanyang pakikinig sa babae sa halip na makinig sa Diyos, isinumpa ang lupa na kung saan kinuha ang lalaki (Genesis 3:17). Bunga nito, kinailangan na magtrabaho ang lalaki nang mahirap (Genesis 3:17–19), at pagkatapos ay “babalik” siya sa lupa na kung saan siya nagmula (Genesis 3:19), isang bagay na sana ay hindi nangyari, at ito ay hindi kailanman bahagi ng orihinal na panukala ng Diyos.

Isang mahalagang bagay na sa kabila ng ganitong walang pag-asang tanawin ng kamatayan, pagkatapos ay tumingin si Adan sa babae, na kung saan kanyang nakita ang pag-asa ng buhay sa pamamagitan ng kanyang pagsisilang (Genesis 3:20). Iyon ay, kahit na sa kalagitnaan ng hatol ng kamatayan, kanyang nakita ang pag-asa ng buhay.

Samantala, tulad ng sinumang nagmamahal na magulang, ginusto lamang ng Diyos ang kabutihan para sa kanila, at hindi kasamaan. Ngunit ngayon alam na nila ang kasamaan, gagawin ng Diyos ang lahat ng kanyang magagawa para iligtas sila mula rito. Kaya’t kahit na sa kalagitnaan ng ganitong mga paghatol, hindi nawala ang lahat ng pag-asa para sa ating unang mga magulang, sa kabila ng kanilang hayag at tahasang pagsuway sa Diyos, ang pagdudahan ang mga salita ng Diyos, o pag-alinlanganan ang Kanyang pag-ibig sa kanila.

`Bagaman nakahilig na isipin natin ang “kaalaman” ay mabuti sa sarili nito, bakit hindi ito laging tama? Ano ang ilan sa mga bagay na mas mabuti na hindi na sana natin malaman?`