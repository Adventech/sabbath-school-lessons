---
title:  Ang Ipinagbabawal na Bungang-kahoy
date:  04/04/2022
---

`Basahin ang Genesis 2:16, 17 at Genesis 3:1–6 (tingnan din ang Juan 8:44). Ihambing ang mga salita sa utos ng Diyos kay Adan sa mga salita ng sa babae. Ano ang mga pagkakaiba sa pagitan ng mga pananalita, at ang kahulugan ng mga pagkakaibang ito?`

Pansinin ang pagkakapareho sa pakikipag-usap ng Diyos kay Adan (Genesi 2:16, 17) at pakikipag-usap ni Eva sa ahas. At ngayon ay para bang pinalitan ng ahas ang Diyos at mas marami pa siyang alam kaysa sa Kanya. Sa una nagtanong lamang siya, na nagpapahiwatig na marahil hindi naunawaan ng babae ang Diyos. Ngunit pagkatapos ay pinagdudahan ni Satanas ang mga layunin ng Diyos at saka sinalungat Siya.

Ang atake ni Satanas ay hinggil sa dalawang usapin, kamatayan at pagkaalam ng mabuti at masama. Habang malinaw at mariing sinabi ng Diyos na tiyak ang kanilang kamatayan (Genesis 2:17), sa kabaligtaran nito, sinabi ni Satanas na hindi sila mamamatay, na pawang nagpapahiwatig na ang mga tao ay walang kamatayan (Genesis 3:4). Habang pinagbawalan ng Diyos si Adan na kainin ang bungang-kahoy (Genesis 2:17), hinikayat ni Satanas na kainin nila ang bunga dahil sa pagkain nito sila ay magiging gaya ng Diyos (Genesis 3:5).

Ang dalawang argumento ni Satanas, ang kawalang-kamatayan at pagiging tulad ng Diyos, ang humikayat kay Eva na kainin ang bunga. Nakababagabag na sa panahong nagpasya ang babae na suwayin ang Diyos at kainin ang ipinagbabawal na bungang-kahoy, kumilos siya na para bang wala na roon ang Diyos at pinalitan ng kanyang sarili. Ipinahihiwatig ng talata ng Biblia itong pagbabago ng personalidad. Ginamit ni Eva ang salita ng Diyos: ang pagsusuri ni Eva sa ipinagbabawal na bungang-kahoy, “nang makita ... ay mabuting kainin” (Genesis 3:6), ay nagpapaalala sa pagsusuri ng Diyos sa Kanyang nilikha, “nakita ... ay mabuti” (Genesis 1:4, atbp.).

Ang dalawang tuksong ito, ang pagiging walang kamatayan at pagiging tulad ng Diyos, ay nasa ugat ng ideya ng kawalang-kamatayan sa matandang Ehipto at mga relihiyong Griyego. Ang pagnanasa para sa kawalang-kamatayan, na pinaniniwalaan nilang isang katangian ng Diyos, ay nagdala sa mga taong ito na magnasa din ng kalagayan ng Diyos, upang (inaasam nila) magkaroon sila ng kawalang-kamatayan. Nakagugulat, ang uri ng pag-iisip na ito ay pumasok sa mga kultura ng mga Judio at Cristiano at nagresulta sa paniniwala sa kawalang-kamatayan ng kaluluwa, na umiiral hanggang ngayon sa maraming mga iglesya.

`Isipin ang lahat ng mga paniniwala ngayon na nagtuturo na mayroong likas na kawalang-kamatayan sa ating lahat. Paanong ang pagkaunawa sa likas ng tao at sa kalagayan ng mga patay ay magbibigay sa atin ng gayong napakalakas na proteksyon laban sa mapanganib na pandarayang ito?`