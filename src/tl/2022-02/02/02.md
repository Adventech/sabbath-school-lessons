---
title:  Ang Ahas
date:  03/04/2022
---

`Basahin ang Genesis 3:1; 2 Corinto 11:3; at Apocalipsis 12:7-9. Sino ang ahas, at paano niya dinaya si Eva?`

Nagsimula ang kuwento sa “ang ahas.” Ang palaugnayan ng parirala ay nagmumungkahi ng pagdidiin: ang salitang “ahas” ang unang salita ng pangungusap. Gayundin, “ang ahas” ay isang kilalang nilikha, na para bang kilala na ng mambabasa kung sino siya. Kaya’t ang reyalidad ng nilalang na ito ay tiniyak ng unang salita sa kapitulo.

Siyempre, tinukoy ng Kasulatan ang ahas bilang kaaway ng Diyos (Isaias 27:1) at maliwanag na tinawag siyang “Diyablo at Satanas” (Apocalipsis 12:9). Gayundin, sa sinaunang Gitnang Silangan, ang ahas ay kumakatawan sa kapangyarihan ng kasamaan.

“Upang maisagawa ang kanyang gawain nang hindi napapansin, pinili ni Satanas na gamitin ang ahas bilang kanyang medyum—isang balatkayo na lubusang angkop para sa kanyang layunin ng pandaraya. Ang ahas noon ang isa sa pinakamatalino at pinakamaganda sa mga nilikha sa lupa. Mayroon itong mga pakpak, at habang lumilipad sa hangin ay nagpapakita ng anyong may nakasisilaw na liwanag, na mayroong kulay at kinang ng pinakintab na ginto.”—Ellen G. White, PATRIARCHS AND PROPHETS, P. 53.

Kapag pinag-uusapan ang tungkol sa diyablo, sa kahit anong anyo siya nagpapakita, hindi nagsasalita ang Biblia sa isang talinghaga. Sa Kasulatan, si Satanas ay inilalarawan bilang isang literal na nilalang at hindi lamang isang pananalitang simbolo o isang simbolikong prinsipyo para ilarawan ang kasamaan o ang madilim na bahagi ng sangkatauhan.

Hindi ipinakikita ng ahas ang kanyang sarili bilang kaaway ng Diyos. Sa halip, sinisipi ng ahas ang mga salita ng Diyos, na kanyang inuulit at wari’y sinusuportahan. Iyon ay, mula pa sa simula, makikita nating gusto ni Satanas na sipiin ang Diyos at, gaya ng makikita sa bandang huli, ay sinipi pa mismo ang Salita ng Diyos (Mateo 4:6).

Pansinin din na hindi kaagad nakipagtalo ang ahas sa babae, kundi siya ay nagtanong na nagpapahiwatig na naniniwala siya sa sinabi ng Panginoon sa kanila. Kung tutuusin, nagtanong siya: “Totoo bang sinabi ng Diyos ...” (Genesis 3:1)? Kaya’t, kahit pa mula sa simula ay makikita natin kung gaano katuso at mapandaya ang nilikhang ito. At, gaya ng makikita natin, ito rin ay mabisa.

`Kung kaya ni Satanas na dayain ang isang walang-kasalanang Eva na nasa Eden, gaano pa kaya tayo na mas madaling matukso? Ano ang ating pinakamabisang depensa laban sa kanyang mga pandaraya?`