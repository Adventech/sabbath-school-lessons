---
title:  Magtago sa Harap ng Diyos
date:  05/04/2022
---

`Basahin ang Genesis 3:7–13. Bakit nadama nina Adan at Eva ang mailangan na magtago sa harap ng Diyos? Bakit nagtanong ang Diyos ng “Saan ka naroon?” Paano sinikap nina Adan at Eva na bigyang-katuwiran ang kanilang ikinilos?`

Pagkatapos nilang magkasala, nadama nina Adan at Eva na sila ay hubad sapagkat nawala sa kanila ang kanilang damit ng kaluwalhatian, na nagpapakita ng presensya ng Diyos (tingnan ang Awit 8:5; ihambing sa Awit 104:1, 2). Naapektuhan ng kasalanan ang larawan ng Diyos. Ang pandiwa na “ginawang” sa parirala na “kanilang ginawang panakip” (Genesis 3:7) sa panahong ito ay iniaangkop lamang sa Diyos na Manlilikha (Genesis 1:7, 16, 25. atbp.). Ito ay parang pinapalitan nila ang Manlilikha habang nagtatangka silang takpan ang kanilang kasalanan, isang pagkilos na binatikos ni Pablo na katuwiran sa pamamagitan ng mga gawa (Galacia 2:16).

Nang lumalapit ang Diyos, nagtanong Siya sa kanila ng isang retorikal na tanong “Saan ka naroroon?” (Genesis 3:9), ang kaparehong tanong na itatanong ng Diyos kay Cain (Genesis 4:9). Siyempre, alam ng Diyos ang sagot sa mga tanong. Ang Kanyang mga tanong ay itinanong para sa kabutihan ng mga nagkasala, upang tulungan silang maunawaan ang kanilang ginawa ngunit, kasabay nito, upang dalhin sila sa pagsisisi at kaligtasan. Simula nang ang mga tao ay magkasala, gumagawa na ang Diyos para sa kanilang kaligtasan at katubusan.

Sa katunayan, ang buong eksena ay sumasalamin sa ideya ng mapanuring paghatol, na nagsisimula sa hukom, na siyang nagtatanong sa salarin (Genesis 3:9) upang ihanda siya sa parusa (Genesis 3:14–19). Ngunit ginagawa rin Niya ito upang humikayat ng pagsisisi, na sa bandang huli ay maghahatid sa kaligtasan (Genesis 3:15). Ito ay isang temang makikita sa buong Biblia.

Sa simula, gaya ng karaniwan sa mga nagkasala, parehong sinubukan nina Adan at Eva na iwasan ang paratang, na sinikap na sisihin ang iba. Sa tanong ng Diyos ay tumugon si Adan na ang babae na ibinigay ng Diyos sa kanya (Genesis 3:12)— siya ang humimok sa kanya na gawin ito. Ito ay kasalanan ng babae (at nagpapahiwatig, na [kasalanan] rin ito ng Diyos), hindi sa kanya.

Tumugon si Eva na ang ahas ang dumaya sa kanya. Ang Hebreong pandiwa na nasha', “dinaya” (sa Genesis 3:13), ay nangangahulugan na magbigay sa tao ng mga huwad na pag-asa at paniwalain sila na gumagawa sila ng tama (2 Hari 19:10; Isaias 37:10; Jeremias 49:16).

Sinisi ni Adan ang babae, sinabi na ibinigay ng babae ang prutas sa kanya (may ilang katotohanan dito), at sinisi ni Eva ang ahas, na sinasabing dinaya siya nito (may ilan ding katotohanan dito). Ngunit sa bandang huli, sila ay parehong nagkasala.

`Sinisikap na sisihin ang iba para sa kanilang ginawa? Bakit napakadali para sa atin na mahulog sa parehong bitag?`