---
title:  Ang Pagbagsak
date:  02/04/2022
---

### Basahin Para sa Pag-aaral sa Linggong Ito
Genesis 3; 2 Corinto 11:3; Apocalipsis 12:7–9; Juan 8:44; Roma 16:20; Hebreo 2:14; 1 Timoteo 2:14, 15.

> <p>Talatang Sauluhin</p>
> “ ‘Maglalagay ako sa iyo at sa babae ng pagkapoot sa isa’t isa, at sa iyong binhi at sa kanyang binhi. Ito ang dudurog ng iyong ulo, at ikaw ang dudurog ng kanyang sakong’ ” (Genesis 3:15).

Sa gitna ng lahat ng ibinigay ng Diyos sa ating mga unang magulang sa Eden ay kasama ang babala na: “ ‘Malaya kang makakakain mula sa lahat ng punungkahoy sa halamanan, subalit mula sa punungkahoy ng pagkakilala ng mabuti at masama ay huwag kang kakain; sapagkat sa araw na ikaw ay kumain niyon ay tiyak na mamamatay ka’ ” (Genesis 2:16, 17). Ang babalang ito laban sa pagkain mula sa punungkahoy ng mabuti at masama (Genesis 2:16, 17) ay nagpapakita sa atin na, bagaman dapat silang makaalam ng mabuti, hindi sila dapat makaalam ng masama.

Tiyak na ating nauunawaan kung bakit, di ba?

At ang banta na kasama rin sa babala tungkol sa pagsuway (Genesis 2:17) ay matutupad: mamamatay sila (Genesis 3:19). Hindi lamang sila pinagbawalan na kumain mula sa punungkahoy, sila rin ay pinalayas mula sa Hardin ng Eden (Genesis 3:24), kaya’t wala silang kakayahang makalapit sa kung anong makapagbibigay sa kanila ng walang-hanggang buhay bilang mga makasalanan (Genesis 3:22).

Subalit, sa gitna ng trahedyang ito ay dumating ang pag-asa, na matatagpuan sa Genesis 3:15, na tinatawag na protoevangelium, o “ang unang pangako ng ebanghelyo.” Oo, ang talatang ito ay naglalahad ng unang pangako ng ebanghelyo na matatagpuan sa Biblia, ang unang pagkakataon na sinabi sa mga tao na, sa kabila ng Pagbagsak, gumawa ang Diyos ng paraan ng pagtakas para sa ating lahat.