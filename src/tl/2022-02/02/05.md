---
title:  Ang Kahihinatnan ng Ahas
date:  06/04/2022
---

“ ‘Maglalagay ako sa iyo at sa babae ng pagkapoot sa isa’t isa, at sa iyong binhi at sa kanyang binhi. Ito ang dudurog ng iyong ulo, at ikaw ang dudurog ng kanyang sakong’ ” (Genesis 3:15). Ano ang sinabi rito ng Panginoon sa ahas, at anong pag-asa ang ipinahiwatig sa talatang ito?

Nagsimula ang Diyos sa Kanyang hatol sa ahas sapagkat siya ang nagpasimula ng buong pangyayari. Ang ahas din ang tanging nilikha na isinumpa rito sa kuwentong ito.

Narating natin dito ang isang uri ng “kabaligtaran” ng Paglalang. Habang ang Paglalang ay umakay tungo sa buhay, ang pagpapasalamat sa kabutihan, at mga pagpapala, ang hatol ay umaakay tungo sa kamatayan, kasamaan, at mga sumpa—ngunit kasama rin nito ang pag-asa at pangako ng kaligtasan. Kalakip sa malungkot na larawan ng nadurog na ahas na kumain ng alabok (Genesis 3:14) ay nagliwanag ang pag-asa ng kaligtasan para sa sangkatauhan, na nagpakita sa anyo ng isang propesiya. Kahit na bago pa man lumabas ang hatol kina Adan at Eva, na siyang susunod, binigyan sila ng Diyos ng pag-asa ng pagtubos (Genesis 3:15). Oo, nagkasala sila; oo, magdurusa sila ng dahil sa kanilang kasalanan; at oo, sila rin ay mamamatay dahil sa mga kasalanan nila. Ngunit sa kabila ng lahat ng mga ito, mayroong sukdulang pag-asa, ang pag-asa ng kaligtasan.

`Ihambing ang Genesis 3:15 sa Roma 16:20; Hebreo 2:14; at Apocalipsis 12:17. Paano inihayag ang panukala ng kaligtasan pati na rin ang dakilang tunggalian sa mga talatang ito?`

Pansinin ang mga pagkakatulad ng Genesis 3:15 at Apocalipsis 12:17: ang dragon (ahas), pagkapoot (galit); ang binhi (anak); at ang babae sa Eden at ang babae sa Apocalipsis 12:17. Ang labanan (ang dakilang tunggalian) na kumilos tungo sa Eden, kasama ng Pagbagsak, ay magpapatuloy hanggang sa katapusan ng panahon. Gayunman, ang pangako ng pagkagapi ni Satanas ay ibinigay na sa Eden, at ang kanyang ulo ay dudurugin, isang temang malinaw na ipinahayag sa Apocalipsis, na nagpapakita ng kanyang pangwakas na kamatayan (Apocalipsis 20:10). Iyon ay, mula pa sa simula, ang sangkatauhan ay nabigyan ng pag-asa na magkakaroon ng isang daang palabas mula sa isang kakilakilabot na kaguluhan na bunga mula sa kaalaman ng kasamaan, isang pag-asa na maaari na nating maranasan ngayon.

`Bakit nakaaaliw na makita na, sa mismong Eden, kung saan nagsimula ang kasalanan at kasamaan sa lupa, ang Panginoon ay nagsimulang ihayag ang panukala ng kaligtasan?`