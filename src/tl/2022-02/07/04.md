---
title:  Ang Tanda ng Tipan kay Abraham
date:  10/05/2022
---

`Basahin ang Genesis 17:1-19 at Roma 4:11. Anong espirituwal at propetikong kahalagahan ng ritwal ng pagtutuli?  `

Ang kakulangan ng pananampalataya ni Abram, gaya ng nakita sa naunang kuwento (Genesis 16), ay sinira ang daloy ng espirituwal na paglalakbay ni Abram kasama ng Diyos. Sa panahong iyon ay tahimik ang Diyos. Ngunit ngayon, muling nagsalita ang Diyos kay Abram. Nakiugnay muli ang Diyos kay Abram at dinala siya sa punto nang nakipagtipan ang Diyos sa kanya (Genesis 15:18).

Gayunman, ibinigay sa kanya ng Diyos ngayon ang tanda ng tipan. Ang kahulugan ng pagtutuli ay matagal ng pinag-uusapan ng mga iskolar, ngunit dahil ang ritwal ng pagtutuli ay kasama ang pagbububo ng dugo (tingnan ang Exodo 4:25), ito ay dapat na maunawaan ayon sa konteksto ng paghahandog, na nagpapahiwatig ng katuwiran na ipinagkaloob sa kanya (ihambing sa Roma 4:11).

Mahalaga rin na ang tipang ito, na sinasagisag ng pagtutuli, ay inilarawan sa mga salita na nagtuturo pabalik sa unang Mesyanikong propesiya (ihambing ang Genesis 17:7 sa Genesis 3:15). Nagmumungkahi ang paghahambing sa pagitan ng dalawang talata na ang pangako ng Diyos kay Abram ay isinasaalang-alang ang higit sa pisikal na kapanganakan ng isang bayan; naglalaman ito ng espirituwal na pangako ng kaligtasan para sa lahat ng tao sa lupa. At ang pangako ng “walang-hanggang tipan” (Genesis 17:7) ay tumutukoy sa gawain ng Mesyanikong Binhi, ang sakripisyo ni Cristo na tumitiyak ng walang-hanggang buhay para sa lahat ng nag-aangkin nito sa pamamagitan ng pananampalataya at lahat ng kalakip ng pananampalatayang iyon (ihambing sa Roma 6:23 at Tito 1:2).

Kapuna-puna, ang pangako ng walang-hanggang hinaharap ay nalakip sa pagbabago ng pangalan nina Abram at Sarai. Ang mga pangalan nina Abram at Sarai ay tumutukoy lamang sa kanilang kasalukuyang katayuan. Ang kahulugan ng Abram ay “itinanghal na ama” at ang kahulugan ng Sara ay “aking prinsesa” (ang prinsesa ni Abram). Ang pagbabago ng kanilang pangalan tungo sa “Abraham” at “Sara” ay tumutukoy sa hinaharap: ang kahulugan ng Abraham ay “ama ng maraming bansa” at ang Sara ay “ang prinsesa” (para sa lahat). Sa paghahambing, at nakatutuwa, ang pangalang Isaac (“tatawa siya”) ay isang paalala sa pagtawa ni Abraham (ang unang pagtawa na naitala sa Kasulatan, Genesis 17:17); ito ay isang pagtawa ng di-paniniwala o marahil, pag-aalinlangan. Alin man dito, bagaman naniwala siya sa kung ano ang malinaw na ipinangako sa kanya ng Panginoon, nakipagpunyagi pa rin si Abraham na isakabuhayan ito sa pananampalataya at pagtitiwala.

`Paano natin matututunan na patuloy na maniwala kahit na sa panahon na nakikipagpunyagi tayo sa paniniwalang ito, gaya ni Abraham? Bakit mahalaga na hindi tayo sumuko, sa kabila ng mga panahon ng pagdududa?`