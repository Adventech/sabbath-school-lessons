---
title:  Si Lot sa Sodoma
date:  12/05/2022
---

`Basahin ang Genesis 18:16–19:29. Paano nakaaapekto ang propetikong ministeryo ni Abraham sa kanyang responsibilidad kay Lot? `

Muling tiniyak ang pangako ng Diyos ng isang anak na lalaki para kay Abraham. Ngunit, sa halip na ipagdiwang ang mabuting balita, kinausap niya ang Diyos sa isang marubdob na pakikipag-usap tungkol sa kapalaran ni Lot sa Sodoma. Hindi lamang basta propeta si Abraham kung kanino inihahayag ng Diyos ang kanyang kalooban; siya rin ay isang propeta na namamagitan para sa kabutihan ng mga masasama. Ang pariralang Hebreo na “nakatayo sa harap ng PANGINOON” (Genesis 18:22) ay isang idyoma para sa pananalangin.

Sa katunayan, hinamon ni Abraham ang Diyos at nakipagtawaran sa Kanya para iligtas ang Sodoma, kung saan nakatira ang kanyang pamangkin. Na nakipagtawaran mula sa 50 pababa ng sampu, iniligtas sana ng Diyos ang mga tao ng Sodoma kung mayroon lamang sampu na taga-Sodoma na matuwid.

Siyempre, kapag binasa ng isang tao kung ano ang nangyari nang dumating ang dalawang anghel kay Lot para babalaan siya tungkol sa mangyayari, (Genesis 19:1-10), makikita natin kung gaanong nakasusuklam at sobrang kasama ang mga tao. Ito ay tunay na isang masamang lugar, gaya ng maraming mga bansa na nakapaligid sa kanila; sa katapusan, ito ang isa sa dahilan kung bakit sila ay pinalayas mula sa lupain (tingnan ang Genesis 15:16).

“At ngayon ay dumarating ang huling gabi ng Sodoma. Ang ulap ng paghihiganti ay nakalambong na sa ibabaw ng mapapahamak na lunsod. Ngunit hindi ito nakikita ng mga tao. Habang palapit ang mga anghel para sa misyon nila ng pagwasak, ang mga tao ay nangangarap ng kasaganaan at kalayawan. Ang huling araw ay tulad ng ibang araw na dumating at lumipas. Ang gabi ay dumating sa isang tanawin ng kagandahan at katiyakan. Ang isang tanawin ng hindi kayang pantayan na kagandahan ay napalilibutan ng sinag ng palubog na araw. Ang lamig ng takip-silim ay tinawag ang mga naninirahan sa lunsod, at ang karamihan na naghahanap ng kalayawan ay naglalakad nang paparoo’t parito, na nagnanasa para masiyahan sa oras na iyon.”—Ellen G. White, PATRIARCHS AND PROPHETS, pp. 157, 158.

Sa katapusan, iniligtas lamang ng Diyos si Lot, ang kanyang asawa, at ang kanyang dalawang anak na babae (Genesis 19:15), halos kalahati ng sampu. Ang mga manugang na lalaki, na hindi sineryoso ang babala ni Lot, ay nanatili sa lunsod (Genesis 19:14).

Pagkatapos, nawasak ang magandang bayang iyon. Ang pandiwang Hebreo na hafakh, “gugunawin,” ay mababasa ng ilang beses sa mga talatang ito (Genesis 19:21, 25, 29) at kakikitaan ng pagkagunaw ng Sodoma (Deuteronomio 29:23; Amos 4:11). Ang ideya ay ang bansang ito ay “binaligtad. Kung paanong “binaligtad” ng Baha ang orihinal na paglalang (Genesis 6:7), ang pagkagunaw ng Sodoma ay isang kabaligtaran ng Hardin ng Eden (Genesis 13:10). Sa pagkagunaw ng Sodoma, tayo ay binigyan din ng unang tanawin ng pagkagunaw sa huling panahon (tingnan ang Judas 7).