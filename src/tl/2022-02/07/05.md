---
title:  Ang Anak ng Pangako
date:  11/05/2022
---

Ang huling tagpo ng pagtutuli ay kasama ang lahat: hindi lamang si Ismael, kundi ang lahat ng mga lalaki sa sambahayan ni Abraham ay tinuli (Genesis 17:23–27). Ang salitang kol, “lahat,” “bawat isa,” ay inulit ng apat na beses (Genesis 17:23, 27). Sa ganitong tanawin na nagpakita ang Diyos kay Abraham upang pagtibayin ang pangako ng isang anak na lalaki, si “Isaac.”

`Basahin ang Genesis 18:1-15 at Roma 9:9. Anong liksyon ng pagpapatuloy ang matututunan natin mula sa pagpapatuloy ni Abraham sa kanyang mga bisita? Paano natin ipaliliwanag ang tugon ng Diyos sa magiliw na pagtanggap ni Abraham?`

Hindi malinaw kung kilala o hindi kilala ni Abraham ang mga estrangherong ito (Hebreo 13:2), kahit na kumilos siya na parang ang Diyos mismo ang kasama nila. Siya ay nakaupo “sa kainitan ng araw sa pintuan ng tolda” (Genesis 18:1), at dahil sa bihira ang mga bisita sa disyerto, marahil ay nananabik siyang makaharap sila. Tumakbo si Abraham palapit sa mga lalaki (Genesis 18:2), bagaman 99 taong gulang na siya. Tinawag niya ang isa sa kanila na Adonai, “aking PANGINOON” (Genesis 18:3), isang titulo na madalas gamitin para sa Diyos (Genesis 20:4; Exodo 15:17). Nagmadali siya sa paligid nila upang ipaghanda sila ng pagkain (Genesis 18:6, 7). Tumayo siyang katabi nila, na matamang nagbabantay para sa kanilang mga pangangailangan at handa upang paglingkuran sila (Genesis 18:8).

Ang kaugalian ni Abraham tungo sa mga makalangit na estranghero ay magiging isang nararapat tularang modelo ng magiliw na pagtanggap (Hebreo 13:2). Sa katunayan, ang saloobin ng paggalang ni Abraham ay nagpapahiwatig ng pilosopiya ng magiliw na pagtanggap. Ang pagpapakita ng paggalang at pagkalinga sa mga dayuhan ay hindi lamang isang mabuting pagkilos ng pagpipitagan. Idinidiin ng Biblia na ito ay isang relihiyosong katungkulan, na parang ito ay ginagawa para sa Diyos mismo (ihambing sa Mateo 25:35–40). Kapansin-pansin, mas nakaugnay ang Diyos sa mga nagugutom at mga ngangailangang dayuhan kaysa sa mapagbigay na tao na tumanggap sa kanila.

Sa kabilang banda, ang pagpasok ng Diyos sa tahanan ng sangkatauhan ay nagpapakita ng Kanyang biyaya at pag-ibig sa mga tao. Ang pagpapakita ng Diyos na ito ay ipinakikita si Cristo, na iniwan Niya ang Kanyang tahanan sa langit at naging isang aliping tao upang abutin ang sangkatauhan (Filipos 2:7. 8). Ang pagpapakita rito ng Diyos ay isang katibayan ng katiyakan ng Kanyang pangako (Genesis 18:10). Nakita Niya si Sara, na itinago ang kanyang sarili “sa likod niya” (Genesis 18:10), at alam ang kanyang mga nakatagong kaisipan (Genesis 18:12). Alam Niya na tumawa siya, at ang salitang “tumawa” ang Kanyang huling salita. Ang kanyang pagdududa ang naging lugar kung saan isasagawa ng Diyos ang kanyang salita.

`Higit na pagbulay-bulayan ang isipan na “mas nakaugnay ang Diyos sa mga nagugutom at mga nangangailangang dayuhan kaysa sa mapagbigay na tao na tumanggap sa kanila.” Bakit ang konseptong ito ay napakahalaga para alalahanin natin?`