---
title:  Ang mga Pag-aalinlangan ni Abraham
date:  09/05/2022
---

`Basahin ang Genesis 16:1–16. Ano ang kahalagahan ng desisyon ni Abraham na sipingan si Hagar, sa kabila ng pangako ng Diyos sa kanya? Paanong ang dalawang babae ay kumakatawan sa dalawang saloobin ng pananampalataya (Galacia 4:21–31)?`

Nang magduda si Abraham (Genesis 15:2), malinaw na tiniyak ng Diyos sa kanya na siya ay magkakaroon ng isang anak. Ngayon, makalipas ang sampung taon, nananatili pa ring walang anak si Abram. Kahit pa pagkatapos ng huling makapangyarihang propesiya ng Diyos, parang nawalan siya ng pananampalataya: hindi na siya naniniwala pa na posible pa siyang magkaroon ng isang anak na lalaki kay Sarai. Si Sarai, na nakadarama ng kawalan ng pag-asa, ay nanguna at pinilit siya na gawin ang kinagawiang gawain noong panahong iyon sa Malapit na Silangan: ang kumuha ng kahalili. Si Hagar, ang alipin ni Sarai, ang pinili para sa gawaing ito. Gumana ang sistemang ito. Sa kasamaang palad, ang estratehiyang ito ng tao ay parang mas epektibo kaysa sa pananampalataya sa mga pangako ng Diyos.

Ang mga talata na inilalarawan ang relasyon ni Sarai kay Abram ay inuulit ang kuwento ni Adan at Eva sa Hardin ng Eden. Magkapareho ang ilang karaniwang paksa (si Sarai, tulad ni Eva, ay aktibo; si Abram, tulad ni Adan, ay walang kibo) at magkapareho sa mga karaniwang pandiwa at parirala (“pinakinggan tinig,” “kinuha” at “ibinigay”). Ang paghahambing na ito sa pagitan ng dalawang kuwento ay nagpapahiwatig ng hindi pagsang-ayon ng Diyos sa ganitong tahakin.

Tinukoy ni apostol Pablo ang kuwentong ito upang idiin ang kanyang punto tungkol sa gawa laban sa biyaya (Galacia 4:23–26). Sa dalawang tala, ang resulta ay magkapareho: ang agarang bunga ng gawa ng tao na hiwalay sa kalooban ng Diyos ay nagdudulot ng panghinaharap na kaguluhan. Pansinin na wala ang Diyos sa buong landas ng pagkilos. Nagsalita si Sarai tungkol sa Diyos ngunit kailanman ay hindi siya nagsalita sa Kanya; at hindi rin kailanman nagsalita ang Diyos sa sinuman sa kanila. Kapuna-punang wala ang Diyos, lalo na matapos ang matinding presensya ng Diyos sa nagdaang kapitulo.

Pagkatapos ay nagpakita lamang ang Diyos kay Hagar matapos siyang lumisan sa bahay ni Abram. Ang hindi inaasahang pagpapakitang ito ay nagsisiwalat ng presensya ng Diyos kahit sa kabila ng pagsisikap ng tao na kumilos na wala Siya. Ang pagtukoy sa “ang Anghel ng PANGINOON” (Genesis 16:7) ay isang titulo na madalas na ipinakikilalang ang PANGINOON, YHWH (tingnan ang Genesis 18:1, 13, 22). Sa pagkakataong ito ang Diyos ang nanguna at ipinaalam kay Hagar na siya ay manganganak ng isang lalaki, si Ismael, na ang pangalan ay may kahulugang nakikinig ang Diyos (Genesis 16:11). Kapansin-pansin, ang kuwento, na nagtapos sa ideya ng pakikinig (shama), ay umaalingawngaw sa pakikinig sa pagsisimula ng kuwento, nang si Abram ay “nakinig” (shama) sa tinig ni Sarai (Genesis 16:2).

`Bakit napakadali para sa atin na gawin ang kaparehong pagkakamali na ginawa rito ni Abram?`