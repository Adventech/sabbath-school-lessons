---
title:  Ang Pananampalataya ni Abraham
date:  08/05/2022
---

`Basahin ang Genesis 15:1–21 at Roma 4:3, 4, 9, 22. Paano inihayag ni Abram kung ano ang kahulugan ng mabuhay sa pananampalataya? Ano ang kahulugan ng paghahandog na ipinagagawa ng Diyos kay Abram?`

Ang unang tugon ng Diyos sa alalahanin ni Abram tungkol sa isang tagapagmana (Genesis 15:1–3) ay ang magkakaroon siya ng isang anak na lalaki mula sa kanyang “sariling katawan” (Genesis 15:4). Ang kaparehong wika ang ginamit ni propeta Natan upang tumukoy sa binhi ng hinaharap na Mesyanikong Hari (2 Samuel 7:12). Muling tiniyak kay Abram at “naniwala sa PANGINOON” (Genesis 15:6), sapagkat kanyang naunawaan na ang katuparan ng pangako ng Diyos ay hindi nakadepende sa kanyang sariling katuwiran kundi sa Diyos (Genesis 15:6; ihambing sa Roma 4:5, 6).

Hindi pangkaraniwan ang ganitong kaisipan, lalo na sa kulturang iyon. Sa relihiyon ng matandang Ehipto, sinusukat ang paghatol batay sa pagbilang ng ginawang katuwiran ng isang tao at inihahambing sa katuwiran ng diyus-diyosan na si Maat, na siyang kumakatawan sa makalangit na katuwiran. Sa maikling salita, kailangan mong pagpaguran ang “kaligtasan.”

Pagkatapos ay nagtatag ang Diyos ng isang seremonya para sa paghahandog para gawin ni Abram. Itinuturo ng handog na ito ang kamatayan ni Cristo para sa ating mga kasalanan. Iniligtas ang mga tao sa pamamagitan ng biyaya, ang kaloob ng katuwiran ng Diyos, na kinakatawanan ng mga sakripisyong ito. Ngunit ang partikular na seremonyang ito ay nagpaparating ng mga natatanging mensahe kay Abram. Ang pagdagit ng mga ibong mandaragit sa mga handog na hayop (Genesis 15:9–11) ay nangangahulugan na ang mga sumusunod na lahi ni Abram ay daranas ng pagkaalipin sa loob ng “ ‘apatnaraang taon’ ” (Genesis 15:13), o apat na henerasyon (Genesis 15:16). Pagkatapos sa ikaapat na henerasyon, ang lahi ni Abram ay “ ‘babalik dito’ ” (Genesis 15:16).

Dramatiko ang huling tagpo sa seremonya ng paghahandog: “isang tanglaw na nagniningas ang dumaan sa gitna ng mga hinating hayop” (Genesis 15:17). Ang hindi pangkaraniwang himalang ito ay nagsasaad ng pangako ng Diyos na tutuparin Niya ang kanyang tipan ng pangako sa pagbibigay ng lupain sa lahi ni Abram (Genesis 15:18).

Ang mga hangganan ng Lupang Pangakong ito, “ ‘mula sa ilog ng Ehipto hanggang sa malaking ilog, ang ilog ng Eufrates’ ” (Genesis 15:18) ay nagpapaalala sa atin ng mga hangganan ng Hardin ng Eden (ihambing sa Genesis 2:13, 14). Kung ganon, ang propesiyang ito ay may higit na abot- tanaw hindi lamang ang Pag-alis at isang lupaing tahanan ng Israel. Sa malayong abot-tanaw ng propesiyang ito, sa pagsakop ng bansa ng Canaan ng mga lahi ni Abraham, ay nagbabadya ang isipan ng kaligtasan ng bayan ng Diyos sa huling panahon, na muling babalik sa Hardin ng Eden.

`Paano natin matututunan na manatiling nakatuon kay Cristo at sa Kanyang katuwiran bilang ating natatanging pag-asa ng kaligtasan? Ano ang magaganap kung susubukan nating bilangin ang ating mga mabubuting gawa?`