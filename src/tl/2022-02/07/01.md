---
title:  Ang Pakikipagtipan kay Abraham
date:  07/05/2022
---

### Basahin Para sa Pag-aaral sa Linggong Ito
Genesis 15-19:29; Roma 4:3, 4, 9, 22; Galacia 4:21-31; Roma 4:11; Roma 9:9; Amos 4:11.

> <p>Talatang Sauluhin</p>
> “Ngunit sinabi ni Abram, ‘O Panginoong DIYOS, anong ibibigay mo sa akin, yamang ako’y patuloy na walang anak at ang tagapagmana ng aking bahay ay si Eliezer ng Damasco?’ ” (Genesis 15:2).

Sa Genesis 15, dumating tayo sa mahalagang sandali nang ginawang opisyal ng Diyos ang tipan kay Abraham. Ang tipan kay Abraham ay ang ikalawang tipan, matapos ang pakikipagtipan kay Noe. Tulad ng tipan kay Noe, ang tipan kay Abraham ay kasama rin ang ibang mga bansa, dahil sa huli, ang pakikipagtipan kay Abraham ay bahagi ng walang-hanggang tipan, na inialok sa lahat ng sangkatauhan (Genesis 17:7; Hebreo 13:20).

Puno ng takot at halakhak ang kabanata ng buhay ni Abraham. Takot si Abraham (Genesis 15:1), pati si Sara (Genesis 18:15), at Hagar (Genesis 21:17). Tumawa si Abram (Genesis 17:17), si Sara (Genesis 18:12), at pati rin si Ismael (Genesis 21:9). Umalingawngaw ang mga kapitulong ito ng damdamin at kasiglahan ng tao. Masigasig si Abram para sa kaligtasan ng mga makasalanang taga-Sodoma; kinakalinga niya si Sara, Hagar, at Lot; at siya ay mapagpatuloy sa tatlong dayuhan (Genesis 18:6).

Ganito ang konteksto nang si Abram, na ang ipinahihiwatig ng pangalan ay karingalan at iginagalang, ay papalitan ang kanyang pangalan ng Abraham, ang ibig sabihin ay “ama ng mga bansa” (Genesis 17:5). Kaya’t nakikita natin dito ang maraming pahiwatig ng pangkalahatang likas kung ano ang panukala ng Diyos na gawin sa pamamagitan ng Kanyang tipan kay Abraham.