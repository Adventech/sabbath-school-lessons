---
title:  'Ang Tipan: Unang Bahagi'
date:  20/04/2022
---

Ngayon, ito ang pagkakataon na tutuparin na ang ipinangakong tipan. “ ‘Ngunit aking itatatag ang aking tipan sa iyo. Ikaw ay sasakay sa daong, ikaw, ang iyong mga anak na lalaki, ang iyong asawa, at ang mga asawa ng iyong mga anak na kasama mo’ ” (Genesis 6:18). Kung ihahambing sa banta ng Diyos para mangwasak (Genesis 6:17), ang tipan na ito ay ang pangako ng buhay.

`Basahin ang Genesis 8:20. Ano ang unang ginawa ni Noe nang lumabas siya sa daong, at bakit?`

Tulad nina Adan at Eva, na tiyak na sinamba agad ang Diyos nang Sabbath pagkatapos ng anim na araw na Paglalang, agad na sinamba ni Noe ang Diyos pagkatapos ng Baha, na isa pang pangyayari ng paglalang ayon sa sarili nito. Gayunman, mayroong pagkakaiba sa pagitan ng dalawang pagsamba. Hindi tulad nina Adan at Eva, na direktang sinamba ang Panginoon, si Noe ay kinailangan gumawa ng paghahandog. Ito ang unang pagbanggit sa Kasulatan tungkol sa isang altar. Ang handog ay isang “handog na susunugin” (‘olah), at pinakamatanda at palaging ginagawang handog. Para kay Noe, ang handog na ito ay isang pasasalamat na handog (ihambing sa Bilang 15:1-11), na ibinigay upang ipahayag ang kanyang pasasalamat sa Manlilikha, na nagligtas sa kanya.

`Basahin ang Genesis 9:2-4. Paano nakaapekto ang Baha sa kinakain ng tao? Anong prinsipyo ang nasa likod ng pagbabawal ng Diyos?`

Dahil sa epekto ng Baha, ang pagkaing halaman ay wala na gaya nang dati. Kaya’t pinahintulutan ng Diyos na kumain ng karne ang mga tao. Ang pagpalit na ito ng pagkain ay nagbunga ng pagbabago ng relasyon ng mga tao at ng mga hayop, kabaligtaran ito kung ano ang dati sa pagitan nila roon sa orihinal na Paglalang. Ayon sa kuwento ng Paglalang, ang mga tao at hayop, ay magkasama sa pagkain nila ng mga halaman at hindi naging banta sa isa’t isa. Sa mundo nang matapos ang Baha, ang pagpatay ng mga hayop para kainin ay nagdulot ng takot at pangamba (Genesis 9:2). Nang magsimula silang kainin ang isa’t isa, walang duda na ang mga tao at hayop ay nagkaroon ng relasyon na lubhang kaiba sa kanilang naranasan sa Eden.

Gayunman, ang pagpapahintulot ng Diyos ay mayroong dalawang pagbabawal. Una, hindi lahat ng hayop ay tamang kainin. Ang una ay nagpapahiwatig ng pagkakaiba sa pagitan ng hayop na “malinis at marumi”, na siyang bahagi ng kaayusan ng Paglalang (tingnan ang Genesis 8:19, 20; hambing sa Genesis 1:21, 24). Ang ikalawa ay malinaw at bago at kinailangang umiwas sa pagkain ng dugo, sapagkat ang buhay ay nasa dugo (Genesis 9:4).