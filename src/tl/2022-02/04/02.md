---
title:  Paghahanda Para sa Baha
date:  17/04/2022
---

`Basahin ang Genesis 6:13–7:10. Anong liksyon ang matutunan natin mula sa kahanga-hangang kuwentong ito tungkol sa unang kasaysayan ng tao?`

Tulad ni Daniel, si Noe ay isang propeta na humula ng katapusan ng mundo. Ang salitang Hebreo para sa “daong” (tevah) (Genesis 6:14) ay ang kaparehong bihirang hiram na Ehipciong salita na ginamit para sa “daong,” na kung saan ang sanggol na si Moises ay itinago at iningatan upang iligtas ang Israel mula sa Ehipto (Exodo 2:3).

At, may ilang nakakita sa pangkalahatang istraktura ng daong na kapareho sa kaban ng tabernakulo (Exodo 25:10). Kung paanong ang daong noong Baha ay pahihintulutan ang kaligtasan ng sangkatauhan, kaya’t ang kaban ng tipan, ay isang tanda ng pakikisama ng Diyos sa kalagitnaan ng Kanyang bayan (Exodo 25:22), ay itinuturo ang gawain ng Diyos para sa kaligtasan ng Kanyang bayan.

Ang pariralang “Gayon ang ginawa ni Noe; ginawa niya ang ayon sa lahat ng iniutos sa kanya ng Diyos” (Genesis 6:22) ay tinapos ang panimulang bahagi. Ang pandiwa na ‘asah, “ginawa,” ay tumutukoy sa pagkilos ni Noe, na tumutugon sa pandiwa na ‘asah, “ginawa,” sa utos ng Diyos, na nagpasimula ng bahagi (Genesis 6:14) at inulit ito ng limang beses (Genesis 6:14–16). Ang paguulit na ito sa pagitan ng utos ng Diyos at ng tugon ni Noe ay nagmumungkahi ng lubos na pagsunod ni Noe sa sinabi ng Diyos na kanyang gawin, ang ‘asah. Kapansin-pansin din na ang pariralang ito ay ginamit din ayon sa konteksto ng pagtatayo ng kaban ng tipan (Exodo 39:32, 42; Exodo 40:16).

“Ibinigay ng Diyos kay Noe ang eksaktong sukat ng daong at tiyak na direksyon tungkol sa pagtatayo ng bawat bahagi nito. Ang katalinuhan ng tao ay hindi kayang panukalain ang isang istraktura na lubhang napakalakas at matibay. Ang Diyos ang nagpanukala, si Noe ang punong manggagawa.”—Ellen G. White, PATRIARCHS AND PROPHETS, p. 92.

Muli, ang paghahambing sa pagitan ng dalawang “daong/kaban” ay pinagtitibay ang kanilang iisang layunin ng pagtubos. Ang pagsunod ni Noe ay mailalarawan bilang isang bahagi ng panukala ng Diyos na kaligtasan. Si Noe ay naligtas dahil may pananampalatya siya na gawin ang iniutos ng Diyos sa kanya na gawin (tingnan ang Hebreo 11:7). Siya ang naunang halimbawa ng isang pananampalataya na nagpapakita sa sarili ng pagsunod, ang uri lamang ng pananampalataya na mahalaga (Santiago 2:20).

Sa maikling salita, bagaman si Noe “ay kinakitaan ng biyaya sa mga mata ng PANGINOON” (Genesis 6:8), ito ay ang tugon sa biyayang ito, na ibinigay na sa kanya, na gumawa si Noe na may katapatan at pagkamasunurin sa mga utos ng Diyos. Hindi ba dapat na ganito rin para sa ating lahat?

`Basahin ang 2 Pedro 2:5–9. Bakit naligtas ang sambahayan ni Noe? Anong liksyon ang matututunan natin mula sa kuwento ni Noe tungkol sa ating tungkulin sa pagbibigay babala sa mundo tungkol sa darating na paghatol?`