---
title:  Ang Diyos ng Paglalang
date:  27/03/2022
---

`Basahin ang Awit 100:1-3. Ano ang tugon ng tao sa Diyos ng Paglalang, at bakit?`

Sa Genesis 1, ang unang mensahe ng kuwento ng Paglalang ay ang “Diyos.” Narinig na natin ito sa salin na: “Nang pasimula, nilikha ng Diyos” (Genesis 1:1). sa unang linya (Genesis 1:1), ang salita na “Diyos” ay nakalagay sa gitna ng talata at binigyang-diin ito sa pamamagitan ng pinakamalakas na punto sa isang liturhikong tradisyon na pagbigkas upang itampok ang kahalagahan ng Diyos. Sa gayon, nagsimula ang tala ng Paglalang sa isang pagbibigay-diin sa Diyos, ang May-akda ng Paglalang.

Sa katunayan, nagsimula ang Genesis sa dalawang magkaibang pagpapakilala sa Diyos. Ang unang kuwento ng Paglalang (Genesis 1:1–2:4) ay ipinakikilala ang Diyos na lubhang napakalayo sa mga tao, isang nangingibabaw na Diyos, si Elohim, na ang pangalan ay nagsasaad patungkol sa pangingibabaw ng Diyos. Ang pangalang Elohim ay tumutukoy sa kataasan at kalakasan, at ang paggamit ng anyong pangmaramihan ng salitang Elohim ay nagpapahayag ng ideya ng kadakilaan at pangingibabaw.

Ang ikalawang kuwento ng Paglalang (Genesis 2:4–25) ay ipinakikilala ang Diyos na malapit at personal, ang nananatiling Diyos YHWH, na pinaniniwalaan ng marami na ang pangalan ay nagsasaad ng pagkamalapit at pakikipag-ugnayan. Ang tala ng Paglalang sa kabuuan, kung gayon, ay isang pahiwatig ng panawagan para sambahin ang Diyos; una, upang maunawaan ang walang-hanggang kadakilaan at kapangyarihan ng Diyos, at kasabay nito ay kilalanin ang ating pagdedepende sa Kanya sapagkat nilikha Niya tayo “at tayo’y kanya” (Awit 100:3). Ito ang dahilan kung bakit karamihan sa mga awit ay madalas na iniuugnay ang pagsamba sa Paglalang (Awit 95:1–6; Awit 139:13, 14 [ihambing sa Apocalipsis 14:7]).

Itong dalawahang pananaw ng Diyos na parehong dakila at makapangyarihan, at isa ring malapit, mapagmahal, at may pakikipag-ugnayan sa atin ay naglalaman ng mahalagang punto sa kung paano natin lalapitan ang Diyos sa pagsamba. Pagkamangha at pagpipitagan ay kasama ng kagalakan at katiyakan ng pagkamalapit, pagpapatawad, at pag-ibig ng Diyos (tingnan ang Awit 2:11). Kahit na ang pagkakasunod-sunod ng dalawang pagpapakilala sa Diyos ay makahulugan: ang karanasan ng pagkamalapit ng Diyos at ang intimasiya ng Kanyang presensya ay sumunod sa karanasan ng pagka-malayo ng Diyos. Sa panahon lamang na maunawaan natin na dakila ang Diyos ay saka natin mapahahalagahan ang Kanyang biyaya at magalak, na may panginginig, sa Kanyang kahanga-hanga at maibiging presensya sa ating mga buhay.

`Pag-isipan ang tungkol sa napakalawak na kapangyarihan ng nagtataguyod sa sansinukob, ngunit maaaring napakalapit sa bawat isa sa atin. Bakit ang kahanga-hangang katotohanang ito ay tunay na nakamamangha?`