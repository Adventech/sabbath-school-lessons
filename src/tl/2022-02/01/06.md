---
title:  Ang Katungkulan ng Sangkatauhan
date:  31/03/2022
---

Sa sandaling matapos likhain ng Diyos ang unang lalaki, ay inalok Niya siya ng tatlong regalo: ang Hardin ng Eden (Genesis 2:8), pagkain (Genesis 2:16), at ang babae (Genesis 2:22).

`Basahin ang Genesis 2:15–17. Ano ang katungkulan ng tao para sa nilikha at para sa Diyos? Paano magkaugnay ang dalawang katungkulang ito sa isa’t isa?`

Ang unang katungkulan ng tao ay may kinalaman sa natural na kapaligiran sa kung saan siya inilagay ng Diyos: “upang ito ay bungkalin at ingatan” (Genesis 2:15). Ang pandiwa na ‘avad,’ “bungkalin,” ay tumutukoy sa gawain. Hinsi sapat na tumanggap ng regalo. Kailangang bungkalin natin ito at gawin itong mabunga—isang liksyon na uulitin ni Jesus sa Kanyang talinghaga tungkol sa mga talento (Mateo 25:14–30). Ang pandiwa na shamar ay nagpapahiwatig ng katungkulang panatilihin kung ano ang tinanggap.

Ang ikalawang katungkulan ay may kinalaman sa kanyang pagkain. Dapat nating alalahanin na ibinigay ng Diyos ito para sa mga tao (tingnan ang Genesis 1:29). Sinabi rin sa kanya ng Diyos na “ ‘malaya kang makakakain’ ” (Genesis 2:16). Hindi nilikha ng mga tao ang punungkahoy, kahit na ang mga pagkaing nasa sa kanila. Ang mga ito ay regalo, isang regalo ng biyaya.

Ngunit mayroon ding utos dito: sila’y tatanggap at masisiyahan sa saganang regalo ng Diyos ng “ ‘lahat ng punungkahoy’ ”. Gayunman, bilang bahagi ng biyayang ito, nagdagdag ang Diyos ng pagbabawal. Hindi sila dapat kumain mula sa isang partikular na puno. Ang pagtatamasa na walang pagbabawal ay tumutungo sa kamatayan. Ang prinsipyong ito ay naroon mismo sa Hardin ng Eden at, sa maraming paraan, ang parehong prinsipyo ay umiiral ngayon.

Ang ikatlong katungkulan ng lalaki ay may kinalaman sa babae, ang ikatlong regalo ng Diyos: “kaya't iniiwan ng lalaki ang kanyang ama at ang kanyang ina, at pumipisan sa kanyang asawa” (Genesis 2:24). Ang katangi-tanging pananalitang ito ay isang makapangyarihang paglalahad na nagtatampok sa katungkulan ng tao patungkol sa kanyang tipanang pag-aasawa at ang layunin ng pagiging “isang laman,” na ang kahulugan ay isang persona (ihambing sa Mateo 19:7–9).

Ang dahilan na ang lalaki (at hindi ang babae) ang lilisan mula sa kanyang mga magulang ay maaaring may kinalaman sa pangkalahatang paggamit ng Biblia ng pagkalalaki; kaya’t, marahil, ang utos ay kumakapit din sa babae. Kahit alinman, ang tali ng pag-aasawa, bagaman isang regalo mula sa Diyos, ay may kalakip na responsibilidad kapag tinanggap ang kaloob, isang responsibilidad na nakaatang sa kapwa lalaki at babae upang tuparin na may katapatan.

`Pag-isipan ang lahat ng ibinigay sa iyo ng Diyos. Ano ang iyong mga responsibilidad sa mga bagay na ibinigay sa iyo?`