---
title:  Ang Sabbath
date:  29/03/2022
---

`Basahin ang Genesis 2:2, 3 at Exodo 20:8–11. Bakit nakaugnay ang ikapitong araw na Sabbath sa Paglalang? Paano nakaiimpluwensya ang koneksyong ito sa ating pangingilin ng Sabbath?`

Dahil mismo sa “natapos ng Diyos” ang Kanyang mga gawa ng Paglalang kaya’t Kanyang itinatag ang Sabbath. Samakatuwid, ang ikapitong araw na Sabbath ang pagpapahayag ng ating pananampalatayang tinapos ng Diyos ang Kanyang ginawa noon, at nakita Niya ito na “napakabuti.” Ang pangingilin ng Sabbath ay ang pakikisama sa Diyos sa pagkilala ng kahalagahan at kagandahan ng Kanyang nilikha.

Maaari tayong magpahinga mula sa ating mga ginagawa tulad ng pagpapahinga ng Diyos mula sa Kanyang mga gawa. Ang pangingilin ng araw ng Sabbath ay pagsasabi ng oo sa “napakabuti” na Paglalang ng Diyos, na kasama rito ang ating mga katawan. Salungat sa ilang mga makalumang (at makabagong) paniniwala, wala sa Kasulatan, sa Luma o Bagong Tipan, na hinahamak ang katawan bilang masama. Ito ay isang paganong konsepto, at hindi biblikal. Sa halip, ang mga nangingilin ng Sabbath ay nagpapasalamat dahil sa nilikha ng Diyos—na kasama rito ang kanilang sariling laman—at ito ang dahilan kung bakit maaari silang magalak sa Paglalang at kung bakit kailangang alagaan nila ito.

Ang Sabbath, na tanda ng unang “pagtatapos” ng kasaysayan ng tao, ay isa ring tanda ng pag-asa para sa nagdurusang sangkatauhan at para sa daing ng mundo. Kapansin-pansin na ang pariralang “tinapos ang gawain” ay muling lumabas sa katapusan ng pagtatayo ng santuwaryo (Exodo 40:33), at muli sa katapusan ng pagtatayo ng templo ni Solomon (1 Hari 7:40, 51)—ang parehong lugar na ito ay kung saan itinuro ang aral ng ebanghelyo at kaligtasan.

Matapos ang Pagbagsak, ang Sabbath, sa pagtatapos ng sanlinggo, ay nagtuturo sa himala ng kaligtasan, na mangyayari lamang sa pamamagitan ng himala ng bagong paglikha (Isaias 65:17, Apocalipsis 21:1). Ang Sabbath ay isang tanda sa pagtatapos ng sanlinggo nating mga tao at ang pagdurusa at mga pagsubok ng mundong ito ay may katapusan din.

Ito ang dahilan kung bakit pinili ni Jesus ang Sabbath bilang pinakaangkop na araw para pagalingin ang maysakit (Lucas 13:13–16). Salungat sa anumang mga tradisyon na kinasadlakan ng mga namumuno, sa pamamagitan ng pagpapagaling sa araw ng Sabbath itinuturo ni Jesus ang mga tao, at tayo, sa panahon kung kailan ang lahat ng kirot, lahat ng paghihirap, lahat ng kamatayan, ay magwawakas, na siyang pinakahuling katapusan sa proseso ng kaligtasan. Kaya’t bawat Sabbath ay nagtuturo sa atin sa pag-asa ng kaligtasan.

`Sa pamamagitan ng pagpapahinga sa araw ng Sabbath, paano natin mararanasan ang pamamahinga at kaligtasan na nasa atin ngayon sa pamamagitan ni Jesus at sa huli ay matutupad sa paglikha ng bagong langit at bagong lupa?`