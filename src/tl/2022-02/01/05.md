---
title:  Ang Paglalang ng Sangkatauhan
date:  30/03/2022
---

Ang paglikha sa mga tao ang siyang panghuling gawa ng Diyos sa Paglalang, ito ay ayon sa kuwento sa Genesis. Ang mga tao ang sukdulan ng kabuuang paglikha sa lupa, ang layunin kung bakit nilikha ang lupa.

`Basahin ang Genesis 1:26–29 at Genesis 2:7. Ano ang koneksyon sa pagitan ng dalawang magkaibang bersyon tungkol sa paglikha ng sangkatauhan?`

Na nilikha ng Diyos ang mga tao ayon sa Kanyang larawan ay isa sa mga pinakamapangahas na sinabi ng Biblia. Tanging mga tao lamang ang nilikha ayon sa larawan ng Diyos. Bagaman “nilikha ng Diyos ang mga maiilap na hayop ayon sa kani-kanilang mga uri” (Genesis 1:25), “nilalang ng Diyos ang tao ayon sa kanyang sariling larawan” (Genesis 1:27). Ang pormulang ito ay madalas na limitado sa espirituwal na likas ng mga tao, na binigyang-kahulugan na ang “larawan ng Diyos” ay nauunawaang tumutukoy lamang sa gawaing pamumuno bilang kinatawan ng Diyos, o ang espirituwal na gawain ng relasyon sa Diyos at sa bawat isa.

Bagaman ang mga pagkaunawang ito ay tama, bigo ang mga ito na isama ang mahalagang pisikal na reyalidad ng paglalang na ito. Sa katunayan, ang parehong dimensyong ito ay kasama sa dalawang salita na “larawan” at “wangis” na naglalarawan sa proseso sa Genesis 1:26. Habang ang salitang Hebreo na tselem, “larawan,” ay tumutukoy sa konkretong hugis ng pisikal na katawan, ang salitang demut, “wangis,” ay tumutukoy sa abstrak na mga katangiang maihahambing sa banal na Persona.

Samakatuwid, ang Hebreong ideya na “larawan ng Diyos” ay dapat na maintindihan sa pangkabuuang diwa ng biblikal na pananaw tungkol sa likas ng tao. Ipinahahayag ng mga talata ng Biblia na ang mga tao (mga lalaki at babae) ay nilikha ayon sa larawan ng Diyos ayon sa pisikal at gayon din sa espirituwal. Gaya ng malinaw na komento ni Ellen G. White: “Nang nanggaling si Adan mula sa kamay ng Manlilikha, taglay niya, sa kanyang pisikal, mental, espirituwal na likas, ang wangis ng kanyang Manlilikha.”—EDUCATION, p. 15.

Sa katunayan, ang pangkabuuang pagkaunawa ng larawan ng Diyos, kasama ang pisikal na katawan, ay muling tiniyak sa isa pang kuwento ng Paglalang, na nagsasabi na “ang tao ay naging buhay na nilalang” (Genesis 2:7), sa literal ay, “buhay na kaluluwa” (nefesh), bilang resulta ng dalawang banal na pagsasagawa: “nilalang” ng Diyos at “hiningahan” ng Diyos.” Pansinin na ang “hiningahan” ay madalas na tumutukoy sa espirituwal na bahagi, ngunit ito rin ay malapit na nakaugnay sa bayolohikal na kakayahang huminga, ang bahagi ng tao na “nilalang ... mula sa alabok ng lupa.” Ito ang “hininga ng buhay”; ito ay, hininga (espirituwal) at buhay (pisikal).

Sa bandang huli ay gagawin ng Diyos ang ikatlong pagsasagawa, sa pagkakataong ito ay ang likhain ang babae mula sa katawan ng lalaki (Genesis 2:21, 22), isang paraan upang bigyang-diin na ang babae ay may kaparehong likas gaya ng sa lalaki.