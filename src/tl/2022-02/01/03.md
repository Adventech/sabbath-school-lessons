---
title:  Ang Paglalang
date:  28/03/2022
---

`Basahin ang Genesis 1:4, 10, 12, 18, 21, 25, 31, at Genesis 2:1-3. Ano ang kahalagahan ng mga salitang “ito ay mabuti” sa unang kuwento ng Paglalang? Ano ang ipinahihiwatig na liksyon na nasa konklusyon ng Paglalang (Genesis 2:1–3)?`

Sa bawat hakbang ng kuwento ng Paglalang, sinusuri ng Diyos ang kanyang gawa bilang tov, “mabuti.” Karaniwang nauunawaan na ang pang-uring ito ay nangangahulugan na ang gawa ng Diyos sa Paglalang ay tagumpay at ang obserbasyon ng Diyos na “ito ay mabuti” ay nangangahulugan na “ito ay gumana.” Ang liwanag ay nagniningning (Genesis 1:4). Ang mga pananim ay nagbubunga (Genesis 1:12), at iba pa.

Ngunit ang salitang ito ay tumutukoy nang higit sa pagiging epektibo ng isang gawain. Ang Hebreong salitang tov ay ginamit din sa Biblia upang ipahayag ang isang estetikong pagkilala sa isang bagay na maganda (Genesis 24:16). Ito rin ay ginamit bilang paghahambing sa kasamaan (Genesis 2:9), na nauugnay sa kamatayan (Genesis 2:17).

Ang pariralang “ito ay mabuti” ay nangangahulugang ang nilikha ay maayos na gumagana, na ito ay maganda at sakdal, at walang kasamaan dito. Ang mundo ay “hindi pa” katulad ng ating mundo, na naapektuhan ng kasalanan at kamatayan, isang ideya na pinagtibay sa panimula ng ikalawang kuwento ng Paglalang (tingnan ang Genesis 2:5).

Itong paglalarawan ng Paglalang ay lubos na sumasalungat sa mga teorya ng ebolusyon, na dogmatikong nagpapahayag na ang mundo ay progresibong hinubog ang sarili sa pamamagitan ng sunod-sunod na mga aksidenteng pangyayari, simula sa isang mababang kalagayan tungo sa isang nakahihigit.

Sa kabaligtaran, tiniyak ng biblikal na may-akda na intensyonal at mabilis na nilikha ng Diyos ang mundo (Genesis 1:1). Walang anumang pagiging aksidente o nagkataon lamang sa alinman dito. Hindi umiral ang mundo sa pamamagitan ng sarili nito kundi resulta lamang ito ng kalooban at Salita ng Diyos (Genesis 1:3). Ang pandiwang bara’, “nilikha,” na isinalin sa Genesis 1 na nang pasimula ay “nilikha” ng Diyos ang langit at ang lupa, ay naganap lamang na ang simuno nito ay ang Diyos, at ito ay nagsasaad ng pagiging biglaan: nagsalita ang Diyos, at ito ay naganap.

Ang tala ng Paglalang ay nagsasabi sa atin na “ang lahat ng bagay ay nagawa noon (Genesis 1:31), at ayon mismo sa Manlilikha, itong lahat ay “napakabuti” (Genesis 1:31). Ipinahayag ng Genesis 1:1 ang mismong pangyayari, ang paglalang ng langit at lupa; at ipinahayag ng Genesis 2:1 na ang pangyayari ay ng lahat ay natapos, pati na ang Sabbath, sa loob ng pitong araw.

`Bakit ang ideya ng bilyong mga taon ng ebolusyon ay ganap na pinawawalang-saysay ang kuwento ng Paglalang sa Genesis? Bakit ang  dalawang pananaw ay hindi magkatugma sa lahat ng paraan?`