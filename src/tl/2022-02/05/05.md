---
title:  “Bumaba Tayo”
date:  27/04/2022
---

`Basahin ang Genesis 11:5–7 at Awit 139:7–12. Bakit bumaba rito sa lupa ang Diyos? Ano ang pangyayari na nag-udyok para sa ganitong reaksyon ng Diyos?`

Sa kabaligtaran, bagaman ang mga tao ay paakyat, kinailangan ng Diyos na bumaba sa kanila. Ang pagbaba ng Diyos ay isang pagpapatunay ng kanyang pangingibabaw. Sa anumang oras ay hindi maaabot ng tao ang Diyos. Walang halaga at katawa-tawa ang anumang pagsisikap na umakyat sa kanya at katagpuin Siya sa langit. Ito ang dahilan, walang duda na upang iligtas tayo, bumaba si Jesus sa atin; sa katunayan, walang ibang paraan para sa Kanya para iligtas tayo.

Isang malaking kabalintunaan sa kuwento ng Tore ni Babel ang nakita sa sinabi ng Diyos: “upang tingnan ang lunsod at tore” (Genesis 11:5). Hindi kailangan ng Diyos na bumaba upang tingnan (Awit 139:7–12; ihambing sa Awit 2:4), ngunit ginawa pa rin Niya. Idinidiin ng konsepto ang pagmamalasakit ng Diyos sa sangkatauhan.

`Basahin ang Lucas 1:26–33. Ano ang itinuturo nito sa atin tungkol sa pagbaba ng Diyos sa atin?`

Ipinaalala rin sa atin ng pagbaba ng Diyos ang tungkol sa prinsipyo ng katuwiran sa pananampalataya at ang proseso ng biyaya ng Diyos. Anumang gawain na ating isasagawa para sa Diyos, kinakailangan pa rin Niyang bumaba upang katagpuin tayo. Wala sa ating ginagawa ang magdadala sa atin sa kanya at sa pagtubos. Sa halip, ang pagkilos ng Diyos pababa sa atin ang magliligtas sa atin. Sa katunayan, dalawang beses sinabi sa talata sa Genesis ang tungkol sa “pagbaba” ng Diyos na parang nagpapahiwatig kung gaano Siya nagmamalasakit sa kung ano ang nagaganap doon.

Ayon sa talata, gusto ng Diyos na tapusin ang kanilang malalim na pagkakaisa, na—dahil sa kanilang kalagayang makasalanan— ay maaaring magdala sa kanila sa matinding kasamaan. Kaya Kanyang pinili na guluhin ang kanilang pananalita, na siyang magdadala ng katapusan sa kanilang mga nagkakaisang panukala.

“Nagtapos sa kahihiyan at pagkatalo ang mga panukala ng mga nagtatayo sa Babel. Ang monumento para sa kanilang kayabangan ay naging palatandaan ng kanilang kahangalan. Ngunit patuloy na sinisikap ng mga tao ang kaparehong landasin—ang pagsalig sa sarili, at tanggihan ang utos ng Diyos, ang prinsipyong ito ang sinubukan ni Satanas na isagawa sa langit; ang kapareho [ring prinsipyo] na nanguna kay Cain sa kanyang paghahain ng handog.”—Ellen G. White, PATRIARCHS AND PROPHETS, p. 123.

`Paano natin makikita sa kuwento ng Tore ni Babel ang isa pang halimbawa ng matinding kayabangan ng tao at kung paano, sa huli, ay mabibigo ito? Anong mga personal na liksyon ang makukuha natin mula sa kuwentong ito?`