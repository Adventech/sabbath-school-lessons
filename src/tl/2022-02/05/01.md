---
title:  Ang Lahat ng mga Bansa at ang Babel
date:  23/04/2022
---

### Basahin Para sa Pag-aaral sa Linggong Ito
Genesis 9:18–11:9; Lucas 10:1; Mateo 1:1–17; Lucas 1:26–33; Awit 139:7–12; Genesis 1:28. Genesis 9:1.

> <p>Talatang Sauluhin</p>
> “Kaya’t ang ipinangalan dito ay Babel, sapagkat doon ay ginulo ng PANGINOON ang wika ng buong lupa, at mula roon ay ikinalat sila ng PANGINOON sa ibabaw ng buong lupa” (Genesis 11:9).

Matapos ang Baha, bumaling ang kuwento ng Biblia mula sa pagpokus sa isang tao, si Noe, patungo sa kanyang tatlong anak na lalaki, sina “Sem, Ham, at Jafet.” Ipinakilala ng partikular na atensyon kay Ham, ang ama ni Canaan (Genesis 10:6, 15), ang isipan ng “Canaan,” Ang Lupang Pangako (Genesis 12:5), ang pag-asam kay Abraham, na kung saan ang pagpapala ay darating sa lahat ng bansa (Genesis 12:3).

Gayunman, ang salinlahi ay naputol dahil sa Tore ni Babel (Genesis 11:1-9). Muli, ang mga panukala ng Diyos para sa sangkatauhan ay nagambala. Ang inaasahan na isang pagpapala, ang kapanganakan ng lahat ng mga bansa, ay naging pagkakataon para sa isa pang sumpa. Nagkaisa ang mga bansa upang subuking kunin ang lugar ng Diyos; tumugon ang Diyos sa paghatol sa kanila; at sa pamamagitan ng kinahinatnang kaguluhan, ay kumalat ang mga tao sa buong mundo (Genesis 11:8), dahil dito’y natupad ang orihinal na plano ng Diyos na “punuin ang lupa” (Genesis 9:1).

Sa katapusan, sa kabila ng kasamaan ng mga tao, binaligtad ng Diyos ang kasamaan patungo sa kabutihan; gaya ng dati, nasa Kanya ang huling salita. Ang sumpa ni Ham sa tolda ng kanyang ama (Genesis 9:21, 22) at ang sumpa sa nagkakagulong mga bansa sa Tore ni Babel (Genesis 11:9) sa huli ay magiging pagpapala sa mga bansa.