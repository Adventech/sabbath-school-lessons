---
title:  Karagdagang Kaisipan
date:  03/06/2022
---

Basahin kay Ellen G. White. “The Night of Wrestling,” pp. 195–203, sa PATRIARCHS AND PROPHETS.

“Ang karanasan sa gabi ng pakikipagbuno at pagdadalamhati ay kumakatawan sa pagsubok na kung saan kailangang maranasan ng bayan ng Diyos bago ang ikalawang pagdating ni Cristo.....Ganito ang magiging karanasan ng bayan ng Diyos sa kanilang huling pakikipagpunyagi sa mga kapangyarihan ng kasamaan. Susubukin ng Diyos ang kanilang pananampalataya, ang kanilang pagtitiyaga, ang kanilang pagtitiwala sa Kanyang kapangyarihan na iligtas sila. Magsisikap si Satanas na takutin sila sa pamamagitan ng isipan na ang kanilang kalagayan ay wala ng pag-asa; na ang kanilang mga kasalanan ay lubhang napakalaki para tumanggap ng kapatawaran. Magkakaroon sila ng malalim na isipan ng kanilang mga pagkukulang, at habang kanilang isinasaalang-alang ang kanilang buhay ay manghihina ang kanilang mga pag-asa. Ngunit sa pag-alala ng kadakilaan ng awa ng Diyos, at sa kanilang sariling taimtim na pagsisisi, sila ay nakikiusap sa Kanyang mga pangako na ginawa sa pamamagitan ni Cristo sa mga walang kakayahan, at nagsisising makasalanan. Ang kanilang pananampalataya ay hindi manghihina dahil sa ang kanilang mga panalangin ay hindi kaagad sinasagot. Hahawak sila sa kalakasan ng Diyos kung paanong hinawakan ni Jacob ang Anghel, at ang salita ng kanilang mga kaluluwa ay, “Hindi kita bibitiwan, malibang basbasan Mo ako.’...

“Ngunit ang kasaysayan ni Jacob ay isang katiyakan na hindi itatakwil ng Diyos ang mga taong naipagkanulo sa kasalanan, ngunit nanumbalik sa Kanya na may tunay na pagsisisi. Sa pamamagitan ng pagsuko ng sarili at nagtitiwalang pananampalataya ay nakuha ni Jacob ang nabigo niyang matanggap sa pamamagitan ng kanyang sariling lakas. Sa ganito tinuruan ng Diyos ang Kanyang lingkod na sa pamamagitan ng makalangit na kapangyarihan at biyaya lamang ang magbibigay sa kanya ng basbas na kanyang inaasam. Kaya’t ganito rin para roon sa mga nabubuhay sa mga huling araw. Habang ang panganib ay pumapaligid sa kanila, at ang panlulupaypay ay sumunggab sa kaluluwa, sila ay kailangang umasa lamang sa mga kabutihan ng pagtubos. Wala tayong magagawa sa ating mga sarili.” —Ellen G. White, PATRIARCHS AND PROPHETS, pp. 201–203.

**Mga Tanong Para sa Talakayan**:

`Bakit ang kahinaan ni Jacob ang pagkakataon para sa biyaya ng Diyos? Paanong ang karanasan ni Jacob ay nakaugnay sa salita ni Pablo na, “Kapag ako’y mahina, ako nga’y malakas” (2 Corinto 12:10)?`

`Bakit kaya inihahayag ng Biblia ang mga maraming nakaririmarim na detalye tungkol sa buhay ng marami sa mga tauhan nito? Anong punto ang magagawa mula sa paggawa nito? Anong mensahe ang makukuha mula rito?`

`Higit na pag-isipan ang tungkol sa tanong sa idolatriya. Ano ang mga diyus-diyosan sa ating kultura, sa ating sibilisasyon?  Paano tayo makatitiyak na hindi tayo sumasamba sa sinuman o anumang bagay maliban sa Panginoon?`