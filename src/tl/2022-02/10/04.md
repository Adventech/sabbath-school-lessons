---
title:  Ang Panggagahasa kay Dina
date:  31/05/2022
---

Ngayong nakipagkasundo na si Jacob sa kanyang kapatid, gusto na niyang manirahan nang payapa sa lupain ng Canaan. Ang salitang shalem, “ligtas,” (Genesis 33:18), mula sa salitang shalom, “kapayapaan,” na sa unang pagkakataon ay naglalarawan sa kanyang paglalakbay.

Matapos na makabili ng isang piraso ng lupa mula sa mga naninirahan (Genesis 33:19), nagtayo siya ng isang altar doon, na nagpapakita ng kanyang pananampalataya at ang pagkilala tungkol sa kung gaano siya tunay na nakadepende sa Panginoon. Sapagkat sa bawat handog na inialay, naroon ang isang kilos ng pagsamba.

Ngunit, sa unang pagkakataon sa kanyang buhay, si Jacob-Israel ay nalantad sa mga kaguluhan ng paninirahan sa lupain. Tulad ni Isaac sa Gerar kasama si Abimelec (Genesis 26:1-33), sumubok si Jacob na makibagay sa mga taga-Canaan.

`Basahin ang Genesis 34. Ano ang nangyari para biguin ang kanyang mapayapang pamumuhay?`

Ang kuwento ng nakaririmarim na insidenteng ito ay itinatampok ang pagiging malabo ng mga karakter at ng kanilang mga ikinilos. Ang mahalay na si Shekem, na humalay kay Dina, ay kinilala rin na taimtim at nagmahal kay Dina, at sumubok gumawa ng wasto. Kusang-loob din siyang sumailalim sa ritwal ng tipan ng pagtutuli.

Samantala, sina Simeon at Levi, na ipinakilala ang kanilang mga sarili bilang mga tagapagtanggol ng Diyos at ng Kanyang mga utos, na tumutol sa pag-aasawa sa mga taga-Canaan (Levitico 19:29), ay gumamit ng kasinungalingan at pandaraya (Genesis 34:13) at handang pumatay at mandambong (Genesis 34:25-27). Ang kanilang ikinilos ay hindi lamang di-nararapat (bakit hindi parusahan iyong isang lalaki na gumawa nito?) kundi mayroon itong potensyal na magdulot pa ng mas maraming problema.

Para kay Jacob, siya ay nagmamalasakit lamang para sa kapayapaan. Nang maiulat sa kanya ang panghahalay sa kanyang anak na babae, wala siyan gsinabing anuman (Genesis 34:5). Gayunman, matapos na marinig niya ang ginawa ng kanyang mga anak na lalaki, hayagan niyang sinumbatan sila dahil sa maaaring kasunod nito: “ ‘Ako'y inyong binagabag, na gawin akong kasuklamsuklam sa mga nakatira sa lupain, sa mga Cananeo, sa mga Perezeo. Iilan lamang ang aking tauhan at sila ay magtitipon laban sa akin at ako’y kanilang sasalakayin, at ang aking sambahayan ay pupuksain’ ” (Genesis 34:30).

`Paulit-ulit na nakikita natin ang panlilinlang at pandaraya, pati na rin ang mga kilos ng kabaitan at biyaya, sa mga kuwentong ito. Ano ang sinasabi nito sa atin tungkol sa likas ng tao?`