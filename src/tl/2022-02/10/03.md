---
title:  Nagtagpo ang Magkapatid
date:  30/05/2022
---

Mula sa Peniel, “ang mukha ng Diyos” (tingnan ang Genesis 32:30), ang lugar na kung saan siya nagkaroon ng ganitong karanasan kasama ng Diyos, lumakad si Jacob upang katagpuin ang kanyang kapatid. Matapos ang 20 taon ng paghihiwalay, nakita siya ni Jacob na may kasamang 400 mga lalaki (Genesis 33:1). Nag-alala si Jacob, kaya’t inihanda niya ang kanyang sarili at ang kanyang sambahayan sa anumang magaganap.

`Basahin ang Genesis 33. Ano ang koneksyon ng karanasan ni Jacob na nakita ang mukha ng Diyos sa Peniel at ang karanasan ni Jacob na makita ang mukha ng kanyang kapatid? Ano ang implikasyon ng koneksyon na ito tungkol sa ating relasyon sa Diyos at sa ating relasyon sa ating “mga kapatid,” sino man sila? `

Pitong beses na yumukod si Jacob sa harap ng kanyang kapatid (Genesis 33:3) na kanyang tinawag ng ilang beses na “ ‘aking panginoon’ ” (Genesis 33:8, 13, 15) at kinilala ang kanyang sarili na kanyang “ ‘alipin’ ” (Genesis 33:5; ihambing sa Genesis 32:4, 18, 20). Kapansin-pansin, na ang pitong pagyukod ni Jacob ay inuulit ang pitong basbas ng kanyang ama (Genesis 27:27–29); higit pa rito, nang yumukod siya, kanyang partikular na binaligtad ang basbas ng kanyang ama, tungkol sa “ ‘mga bansa na yuyukod sa iyo’ ” (Genesis 27:29).

Para bang layunin ni Jacob na bayaran ang kanyang utang sa kanyang kapatid at ibalik ang basbas na kanyang ninakaw sa kanya (tingnan ang Genesis 33:11). Nang makita ni Esau ang kanyang kapatid, laban sa lahat ng inaasahan, tumakbo siya kay Jacob, at sa halip na patayin siya, kanyang “hinalikan siya, at sila ay umiyak” (Genesis 33:4).

Di nagtagal, nagsabi si Jacob kay Esau: “ ‘nakita ko ang iyong mukha gaya ng nakakita ng mukha ng Diyos’ ” (Genesis 33:10). Ang dahilan ng hindi karaniwang pananalita ni Jacob ay ang kanyang pagkaunawa na pinatawad siya ni Esau. Ang pandiwang Hebreo na ratsah, “nalugod” (Genesis 33:10), ay isang teolohikong salita na tumutukoy sa anumang handog na “kalugod-lugod,” “tinanggap” ng Diyos, na nagpapahiwatig ng pagpapatawad ng Diyos (Levitico 22:27; Amos 5:22).

Ang karanasan ni Jacob tungkol sa pagpapatawad ng Diyos sa Peniel, kung saan nakita niya ang mukha ng Diyos, ay inulit ngayon sa kanyang karanasan ng pagpapatawad ng kanyang kapatid, na kanyang kinilala na parang kanyang nakita ang mukha ng Diyos. Isinakabuhayan ni Jacob ang ikalawang Peniel, ang una bilang paghahanda sa ikalawa. Pinatawad na ng Diyos si Jacob at ng kanyang sariling kapatid. Marahil, tunay na naunawaan na niya ngayon, na higit kaysa una, ang kahulugan ng biyaya.

`Ano ang natutunan mo tungkol sa biyaya sa pamamagitan ng kung paano ka (bukod sa Diyos) pinatawad ng iba?`