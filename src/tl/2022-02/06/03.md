---
title:  Ang Tukso ng Ehipto
date:  02/05/2022
---

`Basahin ang Genesis 12:10–20. Bakit umalis si Abram upang magtungo sa Ehipto? Paano kumilos ang Faraon kung ihahambing kay Abram?`

Sa kasamaang palad, si Abram, na kadarating lamang sa Lupang Pangako, ay nagpasya na iwan ito para sa Ehipto sapagkat “mayroong taggutom sa lupain” (Genesis 12:10). May matibay na ebidensya na nagpapatotoo sa mga tala ng matandang Ehipto tungkol sa mga tao mula sa Canaan na nagtutungo sa Ehipto kapag panahon ng taggutom. Sa aral ni Merikare na isang taga-Ehipto, isang tala na isinulat noong panahon ng Gitnang Kaharian (2060–1700 B.C.), ang mga taong nagpupunta mula sa Canaan ay kinilala bilang mga “hamak na taga-Asya” (aamu) at inilalarawan bilang “kahabag-habag ... kulang sa inumin ... hindi tumitigil sa iisang lugar, ang pagkain ang nagpapakilos sa kanyang mga binti.”—Miriam Lichtheim, ANCIENT EGYPTIAN LITERATURE, VOLUME I: THE OLD AND MIDDLE KINGDOMS (Berkeley, CA: University of California Press, 1973), pp. 103, 104.

Ang tukso ng Ehipto ay madalas na isang suliranin ng matandang Israel (Bilang 14:3; Jeremias 2:18). Kaya’t ang Ehipto ay naging simbolo ng mga tao na nagtitiwala sa tao sa halip na sa Diyos (2 Hari 18:21; Isaias 36:6, 9). Sa Ehipto, na kung saan makikita sa araw-araw ang tubig, ay hindi kailangan ang pananampalataya, sapagkat kaagad na makikita ang pangako ng lupain. Kung ihahambing sa lupain ng taggutom, ang Ehipto ay maituturing na isang lugar na dapat tirahan, sa kabila ng sinabi sa kanya ng Diyos.

Ang Abram ngayon na umalis sa Canaan ay kakaiba sa Abram na umalis ng Ur. Noong una, si Abram ay inilalarawan bilang tao ng pananampalataya na umalis sa Ur bilang tugon sa panawagan ng Diyos; ngayon ay umalis si Abram ayon lamang sa kanyang sariling kalooban. Sa una, nagtiwala si Abram sa Diyos; ngayon siya ay kumikilos tulad ng isang praktikal, mapagsamantala, at walang etikang politiko, na nananalig lamang sa kanyang sarili. “Noong nakatira siya sa Ehipto, nagpakita ng ebidensya si Abram na hindi siya malaya sa mga kahinaan at pagkakaroon ng depekto. Ang paglilihim ng katotohan na asawa niya si Sara, ay kanyang ipinagkanulo ang pagtitiwala sa pagkalinga ng Diyos, isang kakulangan ng isang may mataas na pananampalataya at katapangan na madalas at may karangalan na inihahalimbawa ng kanyang buhay.”—Ellen G. White, PATRIARCHS AND PROPHETS, p. 130.

Kung ganon, ang nakikita natin dito ay kung paano na ang isang dakilang tao ng Diyos ay makagagawa ng isang pagkakamali ngunit hindi pa rin siya itatakwil ng Diyos. Kapag pinag-uusapan ng Bagong Tipan si Abraham bilang isang halimbawa ng kaligtasan sa pamamagitan ng biyaya, nangangahulugan lamang ito nito—biyaya. Dahil, kung hindi dahil sa biyaya, si Abraham, gaya ng lahat sa atin, ay hindi magkakaroon ng pag-asa.

`Ano ang maituturo sa atin ng kuwentong ito tungkol sa kung gaano kadali, kahit na sa isang tapat na Kristiyano, na maligaw mula sa tamang landas? Bakit kaya ang pagsuway kailanman ay hindi isang mabuting pagpili?`