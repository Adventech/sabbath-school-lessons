---
title:  Ang Koalisyon ng Babel
date:  04/05/2022
---

`Basahin ang Genesis 14:1–17. Ano ang mahalaga tungkol sa digmaang ito na nagaganap matapos ang kaloob na Lupang Pangako? Ano ang itinuturo sa atin ng kuwentong ito tungkol kay Abram?`

Ito ang unang digmaan na ikinuwento sa Kasulatan (Genesis 14:2). Aus koalisyon ng apat na hukbo mula sa Mesopotamia at Persia laban sa iba pang koalisyon ng limang hukbo ng Canaan, pati na ang mga hari ng Sodoma at Gomorra (Genesis 14:8), ay nagmumungkahi ng isang malaking labanan (Genesis 14:9). Ang dahilan para sa operasyong militar na ito ay dahil sa katunayan na nagrebelde laban sa namamahalang taga-Babilonia ang mga taga-Canaan (Genesis 14:4, 5). Bagaman tumutukoy ang kuwentong ito sa isang natatanging labanan sa kasaysayan, ang panahon ng “pansanlibutan” na digmaang ito, pagkatapos lamang ng kaloob ng Diyos kay Abram na Lupang Pangako, ay nagbibigay sa pangyayaring ito ng isang partikular na kahalagahang espirituwal.

Ang pagkakadawit ng napakaraming mga tao mula sa bansa ng Canaan ay nagmumungkahi na ang isyu na nakataya sa labanang ito ay kung sino ang mamamahala sa lupain. Sa kabalintunaan, ang kampo ni Abram, ang tunay na partido na may interes, dahil siya ang tanging tunay na may-ari ng lupain, ang nag-iisang kapangyarihan na nanatiling nasa labas ng labanan, sa paano man sa simula.

Ang dahilan kung bakit walang pinapanigan si Abram ay dahil para kay Abram, ang Lupang Pangako ay hindi natamo sa pamamagitan ng lakas ng armas o sa pamamagitan ng katalinuhan ng estratehiyang pulitikal. Ang kaharian ni Abram ay isang kaloob ng Diyos. Ang tanging dahilan kung bakit makikialam si Abram ay dahil sa kapalaran ng kanyang pamangkin na si Lot, na kinuhang bihag dahil sa nangyaring labanan (Genesis 14:12, 13).

“Nalaman ni Abraham, na naninirahang payapa sa mga puno ng ensina sa Mamre, mula sa isa sa mga takas, ang kuwento tungkol sa labanan at ang kalamidad na sinapit ng kanyang pamangkin. Hindi siya nagtanim ng anumang masamang alaala sa kawalan ng utang na loob ni Lot. Ang lahat ng damdamin niya para sa kanya ay nagising, at nagpasya siya na kailangan itong iligtas. Una sa lahat, hinanap niya ang payo ng Diyos, nagpasimulang maghanda siya para sa digmaan.”—Ellen G. White, PATRIARCHS AND PROPHETS, p. 135.

Ngunit hindi hinarap ni Abram ang buong koalisyon. Sa isang paraang mabilis at panggabing kumandong operasyon, inatake lamang niya ang kampamento kung saan iniingatang bihag si Lot. Naligtas si Lot at kasama niya ang hari ng Sodoma. Kaya’t ang tapat na tao ng Diyos ay nagpakita rin ng tapang at kagitingan ng loob. Walang duda na ang impluwensya niya sa rehiyon ay lumago, at nakita ng mga tao kung anong uri ng tao siya at natutunan nang higit ang isang bagay tungkol sa Diyos na kanyang pinaglilingkuran.

`Anong uri ng impluwensya sa iba ang ibinibigay ng ating mga ikinikilos? Anong uri ng mensahe ang ating ipinababatid tungkol sa ating pananampalataya sa pamamagitan ng ating mga ikinikilos?`