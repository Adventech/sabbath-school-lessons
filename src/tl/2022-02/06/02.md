---
title:  Ang Pag-alis ni Abraham
date:  01/05/2022
---

`Basahin ang Genesis 12:1–9. Bakit tinawag ng Diyos si Abram para umalis sa kanyang bayan at pamilya? Paano tumugon si Abram? `

Ang huling salita ng Diyos sa isang tao, kahit man lang sa naitala sa kasulatan, ay kay Noe, upang muling tiyakin sa kanya na matapos ang Baha ay Kanyang itatatag ang isang tipan sa lahat ng laman (Genesis 9:15–17) at kailanman ay hindi na muling darating ang isang pandaigdigang baha. Ang bagong salita ng Diyos, ngayon kay Abram, ay iniuugnay sa pangakong iyon: ang lahat ng mga bansa sa lupa ay pagpapalain sa pamamagitan ni Abram.

Ang katuparan ng propesiyang iyon ay nagsimula sa pag-iwan sa nakaraan. Iniwan lahat ni Abram ang lahat ng pamilyar sa kanya, ang kanyang sambahayan, ang kanyang bansa, kahit na ang bahagi ng kanyang sarili. Ang matindi sa paglayong iyon ay ipinakita sa pag-ulit ng susing salita na “umalis,” na inulit sa kontekstong ito nang pitong beses. Sa una, kailangan munang umalis si Abram sa kanyang bayan, ang “Ur ng mga Caldeo,” na siya ring Babilonia (Genesis 11:31; Isaias 13:19). Ang panawagang ito na “lumabas sa Babilonia” ay mayroong mahabang kasaysayan sa mga propeta ng Biblia (Isaias 48:20; Apocalipsis 18:4).

Ang paglisan ni Abram ay tumutukoy rin sa kanyang pamilya. Kailangang iwan ni Abram ang kanyang mamanahin at karamihan sa kung ano ang kanyang natutunan at nakuha sa pamamagitan ng mana, edukasyon, at impluwensya.

Ngunit, ang panawagan ng Diyos na umalis ay may higit pang kasangkot. Ang pariralang Hebreo na lekh lekha, “umalis,” na literal na isinalin, ay nangangahulugan na “umalis ka” o “umalis ka para sa iyong sarili.” Ang paglisan ni Abram mula sa Babilonia ay higit pa sa kapakanan ng kanyang kapaligiran o ng kanyang sambahayan. Ang pariralang Hebreo ay nagmumungkahi ng pagdidiin sa kanyang sarili. Kailangan na iwan ni Abram ang kanyang sarili, na iwan niya ang kanyang bahagi ng kanyang sarili na naglalaman ng kanyang nakaraan na Babilonia.

Ang layunin ng paglisan na ito ay “isang lupain” na ipakikita sa kanya ng Diyos. Ang kaparehong salita na muling gagamitin sa konteksto ng paghahandog kay Isaac (Genesis 22:2), upang tumukoy sa bundok ng Moria, na kung saan ihahandog si Isaac at kung saan itatayo ang templo ng Jerusalem (2 Cronica 3:1). Ang pangako ng Diyos ay hindi lamang isang pisikal na lupang tinubuan kundi tungkol din sa kaligtasan ng mundo. Ang isipang ito ay tumitiyak sa pangako ng Diyos na pagpapala sa lahat ng mga bansa (Genesis 12:2, 3). Ang pandiwa na barakh, “pagpalain,” ay limang beses na nakita sa mga talatang ito. Umiiral ang proseso ng pangkalahatang pagpapalang ito sa pamamagitan ng “binhi,” na sa huli ay matutupad kay Jesu-Cristo (Gawa 3:25).

`Ano ang maaaring panawagan sa iyo ng Diyos na iwan sa likuran; iyon ay anong bahagi ng iyong buhay ang marahil kailangan mong iwan upang tugunin ang tawag ng Diyos?`