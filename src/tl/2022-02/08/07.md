---
title:  Karagdagang Kaisipan
date:  20/05/2022
---

Dahil si Abraham ay ang hindi karaniwang propeta sa kung kanino ibabahagi ng Diyos ang Kanyang mga panukala (Genesis 18:17), pumasok ang Diyos sa saklaw ng pagkatao ni Abraham at ibinahagi sa kanya, sa ilang antas, ang Kanyang panukala ng kaligtasan sa pamamagitan ng sakripisyo ng Kanyang Anak.

“Si Isaac ang kumakatawan sa Anak ng Diyos, na inihandog bilang isang sakripisyo para sa mga kasalanan ng mundo. Ikinintal ng Diyos kay Abraham ang ebanghelyo ng kaligtasan para sa tao. Upang isagawa ito, at gawing totoo ang katotohanan pati na rin ang subukin ang kanyang pananampalataya, hinilingan Niya siya na patayin ang kanyang pinakamamahal na si Isaac.

Ang lahat ng kalungkutan at pagdurusa na tiniis ni Abraham sa madilim at nakatatakot na pagsubok na iyon ay para sa layunin na malalim na ikintal sa kanyang pang-unawa ang panukala ng pagtubos para sa nagkasalang sangkatauhan. Ipinaunawa sa kanya sa pamamagitan ng kanyang sariling karanasan kung gaanong hindi masabi ang pagtanggi sa sarili ng walang-hanggang Diyos sa pagbibigay ng Kanyang sariling Anak para mamatay at iligtas ang tao mula sa kapahamakan. Para kay Abraham walang makapapantay sa kanyang pagdurusa ng isipan na kanyang tiniis sa pagsunod sa makalangit na utos na ihandog ang kanyang anak na lalaki.”—Ellen G. White. TESTIMONIES FOR THE CHURCH, vol. 3, p. 369.

Tumanda na si Abraham at inaasahang malapit ng mamamatay; ngunit may nananatili pang isang gawain para sa kanya upang patibayin ang katuparan ng pangako para sa kanyang lahi. Si Isaac ang isa na itinalaga ng Diyos upang pumalit sa kanya bilang tagapag-ingat ng utos ng Diyos at maging ama ng piniling bayan, ngunit nananatili pa rin siyang walang asawa. Ang mga naninirahan sa Canaan ay sumasamba sa diyus-diyosan, at ipinagbawal ng Diyos ang pag-aasawa sa pagitan ng Kanyang bayan at sa kanila, dahil alam na ang ganitong pag-aasawa ay magdadala sa pagtalikod. Natakot ang patriyarka sa epekto ng mga tiwaling impluwensya na nakapaligid sa kanyang anak na lalaki. . . . Sa isip ni Abraham, ang pagpili ng isang asawa para sa kanyang anak ay isang bagay na lubhang mahalaga; nag-aalala siya na mag-asawa siya ng isa na hindi magdadala sa kanya sa Diyos. . . . Si Isaac, sa pagtitiwala sa karunungan at pagmamahal ng kanyang ama, ay nasiyahan na italaga ang bagay sa kanya, na naniniwala rin na ang Diyos mismo ang magpapatnubay sa gagawing pagpili.”—Ellen G. White, PATRIARCHS AND PROPHETS, p. 171.

**Mga Tanong Para sa Talakayan**:

`Sa klase, pag-usapan ang tungkol sa kusang-loob ni Abraham sa pag-aalay kay Isaac. Subukang isipin ang uri ng pananampalataya na ipinakita ng kuwentong ito. Ano ang kataka-taka, ngunit kasabay nito ay nakababalisa, tungkol sa kuwentong ito?`

`Ano ang tungkol sa malayang kalooban? Bakit ang ating pananampalataya ay walang halaga kung wala ang katotohanang ito? Anong mga halimbawa ang mayroon tayo sa Biblia tungkol sa malayang kalooban at kung paano, sa kabila ng mga maling pagpili na ginawa ng mga tao, sa huli ay ang kalooban ng Diyos ang maisasakatuparan?`