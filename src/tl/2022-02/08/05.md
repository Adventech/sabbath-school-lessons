---
title:  Isang Asawa Para kay Isaac
date:  18/05/2022
---

Sinasabi ng Genesis 24 ang kuwento ng pag-aasawa ni Isaac matapos mamatay si Sara. Magkaugnay ang dalawang kuwento.

`Basahin ang Genesis 24. Bakit mahalaga kay Abraham na hindi mag-asawa ang kanyang anak ng isang babaeng taga-Canaan?`

Kung paanong gusto ni Abraham na magkaroon ng lupa upang paglibingan ng kanyang asawa, dahil sa pangako ng Diyos sa kanyang lahi na aangkinin nila ang lupaing ito, ipinilit din niya na huwag ding manirahan si Isaac sa labas ng Lupang Pangako (Genesis 24:7). At, ang pagkilos ni Isaac na dalhin ang kanyang magiging asawa sa tolda ni Sara, at ang salita na inaliw ni Rebecca si Isaac “matapos na mamatay ang kanyang ina” (Genesis 24:67) ay nagtuturo pabalik sa kamatayan ni Sara, na nagpapahiwatig ng sakit na nararamdaman ni Isaac dahil sa pagkawala ng kanyang ina.

Ang kuwento ay puno ng mga panalangin at katuparan ng panalangin at mayaman sa mga liksyon tungkol sa kabutihan ng Diyos at kalayaan ng sangkatauhan. Nagsimula ito sa mga salita ni Abraham. Sumumpa sa pamamagitan ng “ ‘PANGINOON, ang Diyos ng langit at lupa’ ” (Genesis 24:3), una sa lahat ay kinikilala ni Abraham ang Diyos bilang Manlilikha (Genesis 1:1; Genesis 14:19, na may direktang kaugnayan sa kapanganakan ng mga lahi ni Abraham, pati na mismo ang Mesiyas.

Ang pagtukoy sa “ ‘Kanyang anghel’ ”at sa “ ‘PANGINOONG Diyos ng langit’ ” (Genesis 24:7) ay nagtuturo pabalik sa Angel ng PANGINOON na bumaba mula sa langit upang iligtas si Isaac mula sa kamatayan (Genesis 22:11). Ang Diyos na nangangasiwa sa sansinukob, ang Angel ng PANGINOON na namagitan para iligtas si Isaac, ay magdadala sa katanungang ito ng pag-aasawa.

Gayunman, iniwang bukas ni Abraham ang posibilidad na ang babae ay hindi tutugon sa panawagan ng Diyos. Gaano man Siya makapangyarihan, hindi Niya pinipilit ang tao na sumunod sa Kanya. Bagaman ang panukala ng Diyos kay Rebecca ay sundin si Eliezer, nanatili sa kanya ang kalayaan na pumili. Iyon ay, possible na ang babaing ito ay ayaw sumama, at kung ayaw, hindi siya pipilitin.

Kaya’t nakikita natin dito ang isa pang halimbawa ng dakilang misteryo kung paano ang Diyos ay nagbigay sa atin, bilang mga tao, ng malayang kalooban, malayang pagpili, isang kalayaan na hindi Niya sisirain. (Kung gagawin Niya ito, hindi na ito malayang kalooban.) Ngunit, sa isang banda, sa kabila ng katotohanan ng malayang kalooban ng tao, at karamihan sa mga nakatatakot na mga pagpili na ginawa ng tao dahil sa malayang kalooban na iyon, maaari pa rin tayong magtiwala na sa katapusan, ang pag-ibig at kabutihan ng Diyos, sa huli, ang magtatagumpay.

`Bakit lubusang nakaaaliw na malaman na bagaman hindi lahat ng bagay ay kalooban ng Diyos, Siya pa rin ang may kontrol? Paano na ang mga propesiya tulad ng Daniel 2, halimbawa, ay nagpapatunay ng puntong ito sa atin?`