---
title:  Kapangyarihan ng Ebanghelyo
date:   26/02/2026
---

`Basahin ang Colosas 1:28, 29. Ano ang pokus ni Pablo? Sa iyong palagay, bakit tatlong beses inulit ang “bawat tao”?`

Ang pokus ng pangangaral ni Pablo ay si Cristo na napako sa krus (1 Corinto 1:23). Sang-ayon sa Efeso 5:27, ang layunnin ng sakripisyo ni Cristo ay “upang Kanyang maiharap sa Kanyang sarili ang isang maluwalhating iglesya, na walang batik, o kulubot, o anumang gayung bagay, kundi siya ay maging banal at walang dungis.” Kaya't ang layunin ng pangangaral ni Pablo sa ebanghelyo ay upang “ang lahat ay maiharap naming sakdal kay Cristo” (Colosas 1:28). Ginawa niya ito sa pamamagitan ng pagtuturo at pagbibigay bababala—itinututro ang iba’t ibang punto ng doktrina at pamumuhay Kristiyano (2 Tesalonica 2:15, 1 Timotheo 4:11, 1 Timoteo 5:7, Tito 1:9) at nagbababala ng mga ibubunga ng pagtanggi sa ebanghelyo at ng mga panganib ng mga bulaang tagapagturo (Gawa 20:29–31, Roma 16:17).

Sa ganitong paraan tayo lumalago upang maging ganap na mga Kristiyano, sa pamamagitan ng pagtanggap ng mga turo at pakikinig ng mga babala ng Kasulatan. Ang pagiging ganap sa gulang ay isang mahalagang konsepto. Ang mga magulang ng bagong panganak na sanggol ay nagdiriwang sa bawat yugto ng paglaki nito—una’y ang pagsasalita, pagkatutong lumakad, at pagkatutong bumasa. Sinong magulang ang hindi mababalisa kung ang kanilang anak, makaraan ang maraming taon, ay hindi makalakad o makapagsalita? Ang paglaki at pag-unlad ay normal at inaasahan. Totoo rin ito sa buhay Kristiyano.

Ang salitang Griyego na isinaling “ganap” (teleios), ay nangangahulugang sakdal at walang kapintasan. Sa proseso ng paglagong Kristiyano, nagiging mas malalim ang ating pag-unawa sa lawak ng kautusan ng Diyos at na ang mga hinihingi nito ay “lubhang napakalawak” (Awit 119:96). Ating nauunawaan na ito ay lagpas sa “mga pag-iisip ay mga hangarin ng puso” (Hebreo 4:12).

Ngunit dapat tayong maging maingat, na siyang dahilan kung bakit ginamit ni Pablo ang salitang “babala: sa Colosas 1:28. Ang daang “tila matuwid . . . ay daang tungo sa kamatayan” (Kawikaan 14:12). Ang pagkaunawang espirituwal ay nagmumula sa pag-unawa sa Salita ng Diyos na ginagabayan ng Espiritu. Karaniwang may halong katotohanan ang mga maling turo, ngunit nagdaragdag o nag-aalis ng bahagi ng sinasabi ng Biblia (tingnan ang Isaias 8:20). Madalas silang nagiging matagumpay, kung hindi man sa tuwirang pagdududa sa sinasabi ng Diyos, ay sa pamamagitan ng pagdududa kung ito ba ay posible o angkop sa ating panahon. Dapat tayong maging matalino gaya ng ahas at maamong gaya ng kalapati sa pagkilatis ng doktrinal na katotohanan mula sa kamalian.

`Paano mo nauunawaan ang ibig sabihin ng pagiging “sakdal kay Cristo-Jesus” (Colosas 1:28)? Paano nakatutulong ang pag-unawa sa mga nagawa ni Jesus para sa atin sa krus sa pagkilala kung ano ang ibig sabihin ng pagiging “sakdal kay Cristo Jesus?`