---
title:  Pinagkasundo Mula sa Masasamang Gawain
date:   22/02/2026
---

`Basahin ang Colosas 1:21–22. Ano ang tinutukoy ni Pablo sa kanyang pagbanggit sa pagkahiwalay at pagiging kaaway? At ano ang inaasahang bunga ng kamatayan ni Cristo (tingnan din Efeso 5:27)?`

Madalas ipinakita ni Pablo ang madilim na larawan ng sangkatauhan, lalo na ang sangkatauhang hiwalay sa katuwiran ni Cristo. At sino ngayon, halos dalawang libong taon na ang nakalipas, ang makakapagsalungat sa damdaming iyon? May isang nagsabi na ang iisang doktrina ng Kristiyanismo na hindi kailangang paniwalaan ay ang kasamaan ng sangkatauhan.

Gayunpaman, mula nang pumasok ang kasalanan, ang Diyos ang nagkusa na ipagkasundo tayo, gaano man tayo kasama, sa Kanyang sarili. Iyon ay, mula sa simula, gumawa ang Diyos upang lutasin ang suliranin ng kasalanan, kahit na ang solusyon ay matatagpuan lamang sa Kanyang sariling kamatayan sa krus.

Sa Eden, tinawag Niya si Adan, ang Kanyang obra maestra sa paglikha, “Nasaan ka?” (Genesis 3:9). At ngayon, nagpapatuloy Siyang hanapin ang isa Niyang nawawalang tupa—tayo. Hinahanap Niya tayo isa-isa. Mayroon Siyang perpektong plano upang maabot tayo, na inilalapat ang pangako ng ebanghelyo sa Genesis 3:15 , na naglalagay ng pagkapoot sa pagitan natin at ni Satanas.

Kung minsan ang ebanghelyo ay ginagawang napaka komplikado at puro teorya na ito ay may maliit lamang na praktikal na kahulugan para sa mga nabubuhay sa ikadalawamput-isang siglo. Ngunit ito ay tunay na simple at tahasan.

Ang ebanghelyo ay may tatlong bahagi:

Una, dahil wala tayong magagawa para iligtas ang ating mga sarili, naparito si Jesus at namatay para sa ating mga kasalanan. (tingnan ang Roma 5:6–8).

Pangalawa, sa pagtanggap sa Kanyang kamatayan bilang atin sa pamamagitan ng pananampalataya, pagsisisi, at bautismo, tayo ay inaring ganap at pinalaya mula sa kaparusahan ng kasalanan. (tingnan ang Roma 5:9–11; Roma 6:6, 7).

Pangatlo, ang buhay na ating ikinabubuhay ngayon ay bunga ng pagiging kaisa kay Cristo, nararanasan ang Kanyang muling lumilikhang kapangyarihan, at ang Kanyang buhay na nananahan sa atin. (tingnan ang 2 Corinto 5:17–21, Galatia 2:20).

Ang mga ito ay hindi magkakahiwalay na mga hakbang o pangyayari. Mangyayaring lahat ang mga ito sa isang pagkakataon, sa sandaling tayo ay handa nang tanggapin si Jesus sa ating mga buhay. At maaari itong panibagong mangyari araw-araw habang iniaalay natin ang ating sarili sa Kanya tuwing umaga. Anuman ang paraan kung paano naranasan ng bawat isa sa atin ang gawa ng kaligtasan ni Cristo sa ating buhay, ang pundasyon ay laging nakasalalay sa kamatayan ni Jesus. Dito tayo dapat laging bumalik.

`Kapag tumitingin ka sa iyong sarili, sa iyong karakter, at sa iyong panloob na pagkatao, ano ang sinasabi nito tungkol sa iyong panga­ngailangan sa krus?`