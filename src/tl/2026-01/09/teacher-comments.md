---
title:  Komento ng Guro
date:   27/02/2026
---

### Unang Bahagi: Pangkalahatang-ideya

**Susing Talata:** 2 Corinto 5:21

**Pokus ng Pag-aaral:** Colosas 1:21–29, Roma 5, 2 Corinto 5:18–21

Sa kanyang liham sa mga taga-Colosas, itinuturo ni Pablo na mayroon tayo ng lahat ng bagay kay Cristo. Si Jesus ang ating Maylalang at Manunubos. Ipinapaliwanag ng apostol ang kaisipang ito sa pamamagitan ng pag-ukol kay Jesus ng mga titulong nagpapakita ng Kanyang ginawa para sa atin. Si Jesus ang Ulo ng iglesya, ang Simula, at ang Panganay mula sa mga patay, kaya Siya ang may pinakamataas na pagpaparangal sa lahat ng bagay (Colosas 1:18). Sabi pa ni Pablo, “Sapagkat minagaling na ang buong kapuspusan ay manirahan sa Kanya,” (Colosas 1:19). Sa madaling salita, ipinahahayag ni Pablo na si Jesus ay Diyos! Sa madaling salita, sinasabi ni Pablo na ginagawa ni Jesus ang Kanyang ginagawa dahil Siya ay kung sino Siya! Bilang ganap na Diyos, Siya ang may kakayahang lumikha at magligtas. Sa Colosas 1:19–20, ipinahihiwatig ni Pablo na nalugod ang Diyos sa dalawang bagay: (1) na sa kay Jesus ay ang Kanyang buong kapuspusan ay manirahan, at (2) na sa pamamagitan ni Jesus ay pagkasunduin ng Diyos sa Kanyang sarili ang lahat ng mga bagay. Ang dalawang kaisipang ito ay nagpapakita na ang pagka-Diyos ni Jesus at ang Kanyang gawain ng pagkakasundo ay hindi mapaghihiwalay.

Binibigyang-diin ng liksyon sa linggong ito ang tatlong pangunahing tema:

1. Ang Diyos ang Siyang unang kumilos upang tayo’y maikipagkasundo sa Kanya. Para sa layuning ito, ipinadala Niya si Jesus sa mundo upang ibalik ang sangkatauhan sa Kanya. Bilang tugon, dapat tayong maging “matibay sa pananampalataya” at “hindi nakikilos sa pag-asa sa ebanghelyo” (Colosas 1:23).
2. Sa ating paggawa para kay Cristo, dapat nating tandaan na tayo ay mga tagapaglingkod lamang Niya sa isang mas malawak na banal na plano.
3. Ang kapangyarihan ng ebanghelyo ang nagdudulot ng ating paglago para sa kaligtasan kay Cristo.

### Ikalawang Bahagi: Komentaryo

**Paglalarawan**

“Ganun na lamang katindi ang pagtutol ng mga magulang ni Elizabeth Barrett Browning sa kanyang kasal kay Robert [Browning] anupat tuluyan nilang itinakwil siya. Halos lingguhan, nagsusulat si Elizabeth ng mga liham-pag-ibig sa kanyang ina at ama, humihiling ng pakikipagkasundo. Hindi sila kailanman sumagot. Pagkalipas ng sampung taon ng pagsusulat ng mga liham, nakatanggap si Elizabeth ng isang malaking kahon sa koreo. Binuksan niya ito. Sa kanyang pagkadismaya at pagdurusa, ang kahon ay naglalaman ng lahat ng kanyang mga liham sa kanyang mga magulang. Wala ni isa ang nabuksan!

“Ngayon, ang mga liham na iyon ay kabilang sa mga pinakamagagandang likha sa klasikal na panitikang Ingles. Kung binuksan at binasa sana ng kanyang mga magulang ang kahit ilan sa mga iyon, maaaring nagkaroon ng pagkakasundo. Ang Biblia ang liham ng pagkakasundo mula sa Diyos para sa atin. Dapat natin itong buksan at basahin nang mabuti at madalas.”—Michael P. Green, 1500 Illustrations for Biblical Preaching (Grand Rapids, MI: Baker Books, 2000), p. 297.

**Pagkakasundo, Pananampalataya, at Pag-asa**

Malinaw sa Biblia na ang Diyos ang siyang unang kumilos upang ipagkasundo ang sangkatauhan sa Kanya. Nang magkasala ang ating mga unang magulang, hinanap sila ng Diyos sa Hardin ng Eden (Genesis 3:9). Sabi ni Pablo, “Noong tayo’y mga kaaway pa ay pinakipagkasundo tayo sa Diyos sa pamamagitan ng kamatayan ng Kanyang Anak” (Roma 5:10). Ang aral na ito ay sumasalamin sa sinabi ni Pablo sa Colosas 1:21–22. Kapansin-pansin na ang inisyatiba ng Diyos sa pagpapasimula ng pagkakasundo ay isang paulit-ulit na tema sa Roma 5:5–11, na makikita rin sa talahanayan sa ibaba.

| Roma 5:6 | “Noong tayo ay mahihina pa, | sa tamang panahon si Cristo ay namatay para sa masasama” |
| Roma 5:8 | “Noong tayo'y mga makasalanan pa, | si Cristo ay namatay para sa atin.” |
| Roma 5:10 | “Noong tayo'y mga kaaway pa, | pinakipagkasundo tayo sa Diyos sa pama­magitan ng kamatayan ng kanyang Anak.” |

Mayroong malapit na pagkakapareho sa talatang 6, 8, at 10 (tingnan din ang Efeso 2:4–5). Habang tayo ay mahina pa, makasalanan, at mga kaaway, namatay si Cristo para sa atin, kaya tayo ay napagkasundo sa Diyos. Tinalakay din ni Pablo ang temang ito sa ibang bahagi, na may bahagyang pagbabago, gaya ng ipinapakita ng talahanayan sa ibaba.

| Talata | Ang Gumagawa | Gawa | Pasyente | Benepisyaryo | Tagapamagitan |
| --- | --- | --- | --- | --- | --- |
| 2 Corinto 5:18 | Diyos | nangipagkasundo | tayo | Sa Kanya | sa pamamagitan ni Cristo |
| 2 Corinto 5:19 | Diyos | nangipagkasundo | sanlibutan | Sa Kanya | sa Cristo |
| Colosas 1:20 | Diyos | nangipagkasundo | lahat ng bagay | Sa Kanya | sa pamamagitan Niya (Cristo) |
| Efeso 2:4–5 | Diyos | minahal, binuhay | tayo | | kasama si Cristo |

Ang Diyos ang palaging siyang Tagapag-ayos at Tagapagsimula ng proseso ng pagkakasundo. Sa Galacia 4:4–5, ginamit ni Pablo ang lengguwahe ng pagkupkop upang ipakita ang inisyatiba ng Diyos sa pagkakasundo sa atin sa Kanya. Tulad ng sinabi ni Juan, “Tayo'y umiibig sapagkat Siya ang unang umibig sa atin” (1 Juan 4:19). Nagiging posible ang pagkakasundo dahil sa kamatayan ni Cristo (Roma 5:6; 2 Corinto 5:21; Colosas 1:20; Efeso 2:13, 16; atbp.), at ito ay nagreresulta sa kapayapaan sa Diyos (Efeso 2:14–19). Dahil tayo ay kinupkop bilang mga anak ng Diyos (Roma 8:15; Galacia 3:26; Galacia 4:4–6; 1 Juan 3:1–2), ang ating mataas na katayuan sa pamamagitan ng pananampalataya kay Cristo ay nagdudulot ng malayang paglapit sa Kanya (Roma 5:2; Efeso 2:18; Efeso 3:12; Hebreo 10:19–22).

Bilang tugon sa inisyatiba ng Diyos, kinakailangan nating “magpatuloy sa pananampalataya” at huwag “matanggal mula sa pag-asa ng ebanghelyo” (Colosas 1:23). Ang pananampalataya at pag-asa ay mga birtud ng Kristiyano na magkasama at magkakaugnay (1 Corinto 13:13; Galacia 5:5; 1 Tesalonica 1:3; 1 Tesalonica 5:8; 1 Pedro 1:21). Tayo ay nananalig at umaasa sa Diyos para sa kaligtasan (1 Pedro 1:21), hindi sa mga gawa o tagumpay ng tao.

**Mga Manlalaro sa Isang Mas Malawak na Plano**

Sa Colosas 1:25, sinabi ni Pablo na siya ay “Ako'y naging ministro nito, ayon sa katungkulang ipinagkatiwala ng Diyos . . . upang lubos na maipahayag ang salita ng Diyos.” Alam ni Pablo na ang kanyang ministeryo ay hindi lamang para sa kanyang sarili. Isa lamang siyang manlalaro sa isang mas malawak na plano. Kung hindi, paano siya magagalak sa kanyang mga pagdurusa (Colosas 1:24)? Tanging ang isang tao na nakakaalam na ang ating mga pagdurusa dito sa mundo ay pansamantala lamang kung ikukumpara sa “walang hanggan at di-masukat na kaluwalhatian,” na inihahanda ng Diyos para sa atin (2 Corinto 4:17), ang makakayanan na magalak sa mga ito. Pinatitibay ni Pablo na ang katuparan ng Salita ng Diyos ay may kaugnayan sa “hiwaga na nakatago sa lahat ng mga panahon at mga salinlahi, ngunit ngayo'y ipinahayag sa kanyang mga banal.” (Colosas 1:26). Tunay na nauunawaan ni Pablo na siya ay isang aktor lamang sa isang kuwento na mas malaki kaysa sa kanyang sarili.

Para sa katuparan ng Kanyang walang hanggang layunin, tinawag ng Diyos ang maraming mga tauhan sa iba’t ibang panahon upang gampanan ang kanilang bahagi sa kuwento ng pagtubos. Halimbawa, hindi agad naunawaan ni Jose na ginagabayan ng Diyos ang mga pangyayari upang iligtas ang mga tao sa pamamagitan ng mga taong magiging tagapagdala ng ipinangakong Mesiyas. Ngunit ang pag-oorganisa ng mga pangyayaring iyon ay eksaktong ginagawa ng Diyos. Sa kanyang paglalakbay papuntang Ehipto, “sa isang panahon, ibinigay ni Jose ang kanyang sarili sa walang kontrol na dalamhati at takot. Ngunit, sa pamamatnubay ng Diyos, ang karanasang ito ay naging pagpapala sa kanya. Natutuhan niya sa ilang oras ang mga bagay na maaaring hindi niya natutuhan sa loob ng maraming taon.”—Ellen G. White, Patriarchs and Prophets, p. 213, idinagdag ang pagdidiin. Sa huli, tinuruan siya ng mga taon na lahat ng mga pangyayari ay pinangungunahan ng Diyos “ ‘upang iligtas ang maraming tao’ ” (Genesis 50:20).

Paano naman ang ibang mga tauhan sa Biblia? Napakarami kaya imposible na talakayin silang lahat (tingnan ang Hebreo 11). Halimbawa, paano ang aklat ni Ruth? Sa konteksto ng malawak na kwento ng Biblia, ipinapakita ng kwento ni Ruth na kumikilos ang Diyos kahit pa parang hindi natin ito nakikita. Mahalaga ang papel ni Ruth dahil siya ang naging lola ng dakilang hari ng Israel na si David (Ruth 4:13, 21, 22). Isa lamang siyang karakter sa isang mas malawak na kuwento. Nakipagtipan ang Diyos kay David na ipinangako na itatatag Niya ang binhi ni David at “itatatag ang trono ng kanyang kaharian magpakailanman.” (2 Samuel 7:12, 13). Ang pangakong ito ay ganap na natupad kay Jesus, ang eskatolohikal na Anak ni David (Mateo 1:1). Pinangungunahan ng Diyos ang lahat ng mga pangyayari sa mundo para sa katuparan ng Kanyang walang hanggang layunin kay Jesucristo! Ang layuning ito ang lihim na matagal nang nakatago ngunit ngayo’y naihayag na (Colosasa 1:26).

**Pagiging Ganap kay Cristo**

Bilang mga Kristiyano, tinawag tayong lumago sa pagiging ganap sa pamamagitan ng pananampalataya at pagsasabuhay ng Salita ng Diyos. Ipinapakita ni Pablo na ang layunin ng ebanghelyo ay “upang ang lahat ay maiharap naming sakdal kay Cristo” (Colosas 1:28). Nais ng Diyos na tayo ay lumago habang inihahanda natin ang ating mga sarili para sa Ikalawang Pagparito, na may katiyakan na “ang nagpasimula sa inyo ng mabuting gawa ay siyang magtatapos nito hanggang sa araw ni Jesu-Cristo” (Filipos 1:6).

Ang espirituwal na paglago ay may tatlong pangunahing aspekto. Una, dapat tayong lumago sa pananampalataya. Nang sumulat si Pablo sa mga taga-Corinto, malinaw niyang ipinahayag ang inaasahan niyang paglago sa kanilang pananampalataya (2 Corinto 10:15). Gayundin, sa 2 Tesalonica 1:3, pinasasalamatan ni Pablo ang Diyos dahil sa ang kanilang pananampalataya “ay lumalagong lubha.” Pangalawa, dapat tayong lumago sa kaalaman. Binababalaan tayo ni Pedro na “lumago sa biyaya at kaalaman ng ating Panginoon at Tagapagligtas na si Jesucristo” (2 Pedro 3:18; tingnan din ang 2 Pedro 1:3). Ganoon din, hinihikayat ni Pablo ang mga taga-Colosas na “lumakad nang nararapat sa Panginoon” at “lumago sa pagkakilala sa Diyos” (Colosas 1:10). Pangatlo, dapat tayong lumago sa pag-ibig. Kaya naman, sinasabi ni Pablo sa 1 Tesalonica 3:12, “At nawa'y palaguin at pasaganain kayo ng Panginoon sa pag-ibig sa isa't isa at sa lahat ng tao, gaya naman namin sa inyo” (tingnan din ang Filipos 1:9).

Malinaw na ang espirituwal na paglago ay nagmumula sa Diyos. Tinatawag ang mga mananampalataya na lumago “ng paglagong mula sa Diyos” (Colosas 2:19; tingnan din Filipos 1:6; 1 Corinto 3:6–7; 2 Corinto 9:10).

### Ikatlong Bahagi: Aplikasyon sa Buhay

Magnilay sa mga sumusunod na tema. Pagkatapos, hilingan ang iyong mga estudyante na sagutin ang mga tanong sa dulo ng seksyon:

Napakalaking kaginhawaan na malaman na ang Diyos ang siyang unang kumilos sa ating kaligtasan, hindi ba? Kung wala ang Kanyang unang paglapit, kaya nga ba nating lumapit sa Kanya nang mag-isa? Tiyak na hindi! Tulad ng matibay na sinabi ni Wilson Tozer, “Bago pa man hanapin ng tao ang Diyos, kailangang una munang hanapin siya ng Diyos.”—A. W. Tozer at W. L. Seaver, Prayer: Communing with God in Everything—Collected Insights from A. W. Tozer (Chicago: Moody Publishers, 2016), p. 238.

Ipinapakita ng Biblia na ang Diyos ang siyang unang kumilos, hindi lamang sa malawak na sukatan ng sansinukob sa pamamagitan ng paglapit sa iisang tupa na naligaw (ang ating mundo, ang Daigdig), kundi maging sa personal na antas. Sa katunayan, gaya ito ng ginawa ni Jesus sa babaeng Samaritana sa balon (Juan 4:1–42), kay Natanael (Juan 1:48), at marami pang iba.

Habang ang Diyos ang unang kumilos upang tayo’y iligtas, huwag nating kalimutan na inaasahan Niya ang ating tugon—ang pagmamahal sa Kanya at ang pagganap ng ating bahagi sa Kanyang banal na plano ng kaligtasan sa buong sangnilalang. Magagamit tayo ng Diyos sa kabila ng ating mga kahinaan at limitasyon. Sa Kanyang kapangyarihan, kaya nating gawin ang higit pa kaysa sa inaakala natin. Ngunit laging tandaan na tayo ay mga manlalaro lamang sa isang dakilang kuwentong higit na malaki kaysa sa sarili nating mga kwento. Isang araw, maiintindihan natin nang higit ang papel ng ating mga indibidwal na kwento sa dakilang salaysay ng pagtubos. Hanggang dumating ang araw na iyon, nais ng Diyos na tayo’y lumago sa pananampalataya, kaalaman, at pag-ibig—bilang mga kasangkapang nagdadala ng pagkakasundo at pag-asa!

**Mga Tanong:**

Sa anong mga paraan ka hinanap ng Diyos sa iyong nakaraan? Ibahagi ang isang karanasan sa klase.

Ano ang bahagi mo sa dakilang plano ng kaligtasan? Kanino mo naibahagi ang kwento ng tumutubos na pag-ibig ng Diyos? Paano nakaapekto ang iyong kwento sa buhay ng iba sa makabuluhang paraan?