---
title:  Nahayag ang Misteryo ng Diyos
date:   25/02/2026
---

`Basahin ang Colosas 1:26, 27. Dalawang beses na nagsalita si Pablo tungkol sa “misteryo.” Anong misteryo?`

Sa ibang lugar, tinutukoy ni Pablo “ang hiwaga ng Diyos” na walang hanggang layunin ng Diyos na “itinalaga ng Diyos bago ang mga panahon para sa ikaluluwalhati natin” (1 Corinto 2:7) at inihayag sa pamamagitan ng plano ng kaligtasan. Binabanggit ni Pedro ang katotohanang ito bilang isang bagay na inasahan ng mga propeta at “pinananabikang makita ng mga anghel” (1 Pedro 1:10–12). Ito ay ginawa “bago itinatag ang sanlibutan” (1 Pedro 1:20) at “inilihim sa napakahabang panahon” (Roma 16:25). Gayunpaman, sa pamamagitan ng buhay, kamatayan, at pagkabuhay na muli ni Cristo, ang misteryong ito ay nahayag (2 Corinto 3:14).

**Paanong ang sumusunod na mga reperensya sa misteryo ng Diyos ay nagbibigay linaw sa iba’t ibang aspeto ng plano ng kaligtasan?**

`Efeso 1:7–10`

`Efeso 3:3–6`

Sa huli, ang “lahat ng mga bagay” sa langit at sa lupa ay pagkakaisahin tungo sa kompletong pakikiisa kay Cristo. Ito ang pokus ng panalangin ni Cristo sa Juan 17. Kung paano ito saktong mangyayari ay isang misteryo na ngayon ay nahayag sa pamamagitan ng ebanghelyo.

Bakit tayo mamahalin ng Diyos ng gayon na lamang na Kanyang ipagkakaloob si Jesus, ang walang kasing halagang kayamanan ng langit, para sa ating kaligatasan—ito ang ating pag-aaralan sa habang panahon. Ngunit nalalaman natin ito: Si Cristo ay “namatay para sa lahat, upang ang mga nabubuhay ay huwag nang mabuhay pa para sa kanilang sarili, kundi para sa Kanya na alang-alang sa kanila ay namatay at muling nabuhay” (2 Corinto 5:15). Bilang bunga, lahat ng nananampalataya kay Cristo, kapwa mga Judio at mga Gentil, ay makakabahagi ng pantay-pantay sa mga pangako ng Diyos sa pamamagitan ng ebanghelyo at pinagkaisa sa isang katawan, ang iglesya.

Si “Cristo na nasa inyo” (Colosas 1:27) ay tumutukoy sa pananahanan ni Cristo sa puso sa pamamagitan ng pananampalataya (Efeso 3:17; ihambing ang Galatia 2:20). Ang espirituwal na pagkakaisang ito kay Cristo ay nagpapalakas sa mga mananampalataya kahit ngayon na “maupong kasama Niya sa sangkalangitan” (Efeso 2:6) at matikman ang “kapangyarihan ng panahong darating” (Hebreo 6:5). Sa pamamagitan ng presensya ni Cristo sa ating mga buhay, sinisimulan na Niya tayong ipagkaisa sa langit. Ito ang ebanghelyong gumagawa sa mga puso ng mga mananampalataya na “ginawa Niya tayong karapat-dapat na makabahagi sa mana ng mga banal sa kaliwanagan” (Colosas 1:12).