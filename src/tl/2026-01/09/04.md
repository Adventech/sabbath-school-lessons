---
title:  Walang Hanggang Plano ng Diyos
date:   24/02/2026
---

`Basahin ang Colosas 1:24, 25. Ano ang sinasabi ni Pablo tungkol sa kanyang pagdurusa para kay Cristo?`

Bagaman isinulat ni Pablo ang Sulat sa mga Taga-Colosas habang nakakulong sa kanilang bahay sa Roma, marahil ang kanyang pinakadakilang pagdurusa ay ang hindi makapaglingkod nang malawakan mula sa isang lugar patungo sa iba pa at mula bahay sa bahay, gaya ng dati niyang ginagawa (Gawa 20:20). Ang mga pagdurusang ito (o mga pagsubok), na ipinagbabala ni Cristo (Mateo 24:9, Juan 16:33), “ay hindi maihahambing sa kaluwalhatiang mahahayag sa atin.” (Roma 8:18). Ito ang mas malawak na pananaw. Tulad ng isinulat ni Pablo sa mga Kristiyano sa Filipos, ngayon sa mga taga-Colosas ay nagagalak siya sa kanyang mga pagdurusa, sapagkat ito ay para sa kanilang kapakinabangan (Colosas 1:24).

Maaaring si Pablo ay nakabilanggo, ngunit “ang salita ng Diyos ay hindi nagagapos” (2 Timoteo 2:9). Samantalang si Pablo ay nasa pagkakakulong na ito, ang Filipos, Efeso, at Filemon ay isinulat din. Makaraang siya’y palayain, kinasihan siya ng Diyos na isulat ang mahalagang mga payo na matatagpuan sa 1 Timoteo at Tito. Pagkatapos, sa panahon ng kanyang huling pagkakabilanggo sa bilangguan sa Roma, isinulat niya ang 2 Timoteo. Sa madaling salita, ang mga huling taong ito ay nagbigay ng pagkakataon kay Pablo na isulat ang mahalagang bahagi ng Bagong Tipan, na maaaring kasama ang Hebreo.

Ang walang hanggang plano ng Diyos ay tumitingin sa lahat ng ito at higit pa. Ang salitang Griyego na ginamit ni Pablo sa Colosas 1:25, na pangkalahatang isinaling “pagiging katiwala,” ay oikonomia. Ginamit sa limitadong paraan (tulad, halimbawa, sa 1 Timoteo 1:4), ito ay tumutukoy sa “paraan ng Diyos sa pagsasaayos ng mga bagay.”—Luke Timothy Johnson, The First and Second Letters to Timothy (New York: Doubleday, 2001), p. 164. Kasama rito ang pagiging apostol ni Pablo. Ngunit sa mas malawak na kahulugan, kasama rito ang lahat ng mga probisyong ginawa ng Diyos sa plano ng kaligtasan. Ang ministeryo nina Pablo, ng iba pang mga apostol, at maging ng mga propeta sa Lumang Tipan (Efeso 2:20, Efeso 3:5), kabilang si Moises, ay inilaan upang “ganapin ang salita ng Diyos” (Colosas 1:25), lahat ay konektado sa isang banal na plano.

Bagama’t titingnan natin ng mabuti ang paksang ito sa pag-aaral bukas, makatutulong sa puntong ito na pansinin na kinilala ni Pablo ang kanyang ministeryo bilang isang maliit na bahagi lamang ng higit na mas malaki, pangmatagalang banal na plano na sinimulang ipatupad “mula pa nang itatag ang sanlibutan” (Mateo 13:35, Efeso 1:4).

`Isipin ang tungkol sa iyong sariling buhay. Paanong ang mga desisyon na iyong ginagawa (malaki o maliit) ay angkop sa mas malawak na plano ng Diyos? Malalaman ba talaga natin kung ang isang desisyon ay talagang “maliit”? Paano ito magkakaroon ng mas malaking mga bunga na makikita lamang sa huli?`