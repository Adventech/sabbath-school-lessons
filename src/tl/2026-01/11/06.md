---
title:  Ipinamumuhay ang Bagong Buhay
date:   12/03/2026
---

Ang malasakit ni Pablo para sa kapayapaan at pagkakasundo sa iglesya ay maliwanag na makikita sa huling mga talata ng Colosas 3. Natunghayan na natin ang kapayapaan ng Diyos sa ilang detalye (tingnan ang liksyon 7). Hindi tulad ng pax Romana, ang pax Christi ay hindi isang kapayapaang ipinilit mula sa labas kundi ito’y “mamumuno” sa atin mula sa loob, Mangyayari lamang iyon kung si Cristo ang may kontrol.

`Basahin ang Colosas 3:16, 17. Ano ang partikular na nagpapahintulot kay Cristo na mangibabaw, at ano ang papel ng musika sa lahat ng ito?`

Ang wika ay napaka-mapaglarawan. Inilalarawan nito ang salita ni Cristo na nananahan sa atin. Nangyayari iyon kapag ating binabasa nang maingat ang Biblia upang marinig at matuto mula sa karunungan ng Diyos. Bagaman ang talata sa Griyego ay may kalabuan, tila ang musika ay gumaganap ng mahalagang papel na “magturo at magpaalalahanan sa isa’t isa” (Colosas 3:16).

Ngunit hindi kahit anong musika lamang. Gumagamit si Pablo ng malinaw na termino dito at gayundin sa Efeso 5:19: “mga awit at mga himno at mga awiting espirituwal.”

Bagaman hindi tayo makakatiyak, tila ang pagkakaiba ay ginawa dito sa pagitan ng umiiral na koleksyon ng mga awit sa Lumang Tipan at ng lumalagong koleksyon ng mga himno sa Bagong Tipan. Ang “mga awiting espirituwal” ay maaaring isang higit na pangkalahatang termino para sa anumang awit ng pagpupuri kaugnay ng espirituwal na buhay o ang buhay ng iglesya. Ang mga salita ng mga awit ay mga pamamaraan ng pagtuturo ng katotohanan at pagbibigay ng tagubilin sa pamumuhay ng bagong buhay ng isang Kristiyano. Maraming mga dakilang himno nang mga nakalipas na siglo ay mayroong makapangyarihang nakapag-aangat na mensahe ng pag-asa at katiyakan na kailangang-kailangan sa isang sanlibutan na mabilis na humihila sa atin pababa.

Ang impluwensya ng musika ay napaka-makapangyarihan. Ang pagtugtog ni David ng alpa ay may nakakaginhawang epekto kay Haring Saul (1 Samuel 16:23). Ngunit nang si David ay naging kanyang katunggali, bumangon ang galit at sama ng loob ni Saul (1 Samuel 18:10, 11). Napatunayan sa mga pag-aaral na ang kalmadong klasikong musika ay nakatutulong na bawasan ang pagkabalisa, pinagaganang mabuti ang utak, dinadagdagan ang pamamahinga, tumutulong sa sakit, at pinasisigla ang pakikisalamuha sa iba.

Sino sa atin ang mismong hindi nakakita sa makapangyarihang impluwensya ng musika, para sa mabuti o masama, sa ating mga emosyon at isipan? Musika—ang tamang musika—ay maaaring makapag-angat ng espirituwal.

`Sinabihan tayo na anuman ang ating ginagawa, gawin nating lahat sa pangalan ng Panginoong Jesus” (Colosas 3:17). Masasabi mo bang talaga na ginagawa mo iyon? Kung hindi, paano ka makapagbabago; Iyon ay, ano ang dapat mong tigilang gawin kung hindi mo ito magawa sa pangalan ng Panginoon?`