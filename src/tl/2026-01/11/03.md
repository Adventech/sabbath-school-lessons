---
title:  Wakasan ang Pagiging Makamundo
date:   09/03/2026
---

Maririnig natin ngayon ang maraming mga panawagan: “Wakasan ang digmaan!” “Wakasan ang pagsira sa kagubatan!” “Wakasan ang mga armas nukleyar!” Ngunit isa na marahil ang hindi natin narinig kailanman ay, “Wakasan ang pagiging makamundong tao!” Hindi ito akma sa kaisipan ng ating mundo. Hindi naman ibig sabihin na mali ang iba pang mga panawagang ito o ang kanilang ipinaglalaban—ngunit kung ikukumpara sa nalalapit na kawalang-hanggan, masyado silang limitado ang pananaw. Kailangang ang ating pokus ay mas nakatuon sa higit na mataas—sa mga bagay na panghabampanahon.

`Basahin ang Colosas 3:5, 6 (tingnan din ang Roma 6:1–7). Paano natin nararanasan kung ano ang kahulugan na maging patay sa sarili at sa pagkamakamundo at maging buhay sa “mga bagay na nasa itaas” (Colosas 3:1)?`

Bagaman sa espirituwal ay namatay na tayo kasama ni Cristo, ang ating mga “sangkap”—iyon ay, ang mga tukso na iniaalok sa atin ng ating katawan at isip—ay dapat patayin.

Ngunit dapat nating maisip ang dalawang bagay kaugnay ng utos na ito.

Una, sa Colosas 3:1, ang anyo sa Griyego na ginamit ni Pablo ay nagpapalagay na tayo, sa katotohanan, ay binuhay kasama ni Cristo. Pangalawa, ang utos sa Colosas 3:5 ay isang bunga ng katotohanang iyon (“Kaya nga”). Mapapatay lamang natin ang mga makalupang bagay (pakiki-apid, karumihan, pita, masamang pagnanasa, pag-iimbot, at iba pa) dahil binuhay tayong kasama ni Cristo at mayroon tayo ng Kanyang espirituwal na buhay at kapangyarihan na alisin sa ating mga isipan at buhay ang mga bagay na ito.

Kapansin-pansin, ang tanging ibang pagpapakita sa Griyego ng eksaktong parirala na makikita sa Colosas 3:6, “ang poot ng Diyos,” ay nasa Roma 1:18. “Hinayaan” ng Diyos ang mga tao sa kanilang mga masasamang gawa, kung kayat ang Kanyang poot ay “dumating” din (tingnan ang Apocalipsis 6:16, 17) “sa mga anak ng pagsuway” (Colosas 3:6). Sa Roma 1:18, tinutukoy ni Pablo ang “kasamaan at kalikuan,” na itinutulad sa “karumihan” (ginagamit ang kaparehong salita sa Griyego na matatagpuan sa Colosas 3:5) na tuwirang tumutukoy sa mga tao na nagpapakabuyo sa “mga pagnanasa ng kanilang mga puso, upang lapastanganin ang kanilang mga katawan” (Roma 1:24).

Paano nila nilalapastangan ang kanilang mga katawan? Una, dahil tumatanggi sila na kilalanin ang Manlalalang gayundin sa pamamagitan ng “mga mahahalay na pagnanasa. Ipinagpalit ng kanilang mga babae ang likas na pakikipagtalik sa di-likas. At gayundin naman ang mga lalaki, nang iwan ang likas na pakikipagtalik sa mga babae, ay nag-alab sa kanilang pagnanasa sa isa’t isa. Gumagawa ng kahalayan ang mga lalaki sa mga kapwa lalaki” (Roma 1:26, 27).

`Paano natin sinusunod ang mga salitang “Patayin nga ninyo ang anumang makalupa na nasa inyo” (Colosas 3:5)?`