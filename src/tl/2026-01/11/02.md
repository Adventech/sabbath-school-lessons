---
title:  Makalangit na Pag-iisip
date:   08/03/2026
---

`Baahin ang Colosas 3:1–4. Anong kondisyon ang ipinahayag ni Pablo na kailangan upang magkaroon tayo ng makalangit na pag-iisip? Ano sa palagay mo ang kahulugan noon?`

Mula sa tuktok ng isang bundok, posibleng siyasatin ang malawak na tanawin na nakapalibot sa iyo. Mula pa noong una, ang mga bundok ay madalas puntahan ng mga naghahanap ng mas malapit na pakikipag-ugnayan sa Diyos (tingnan ang Awit 121:1, 2). Kahit ang mga bundok na gawa ng tao, na tinatawag na ziggurats, ay ginawa ng mga pagano na may kaparehong layunin, upang katagpuin ang mga diyos. Kapansin-pansin, ang siyudad ng Ur, kung saan tinawag si Abraham na lumisan, ay may napakalaking ziggurat na makikita maraming milya ang layo sa palibot. Ngunit ang pagbabago ng taas ng kinatatayuan ng isang tao ay hindi kailanman makapaglalapit ng sinuman sa langit sa espirituwal na kaisipan. Hindi ito kailanman magagawa ng pagsisikap ng tao.

Sa halip, sa pamamagitan lamang ng himala ng biyaya, kung saan namatay tayo kasama ni Cristo at muling binuhay na kasama Niya (na inilalarawan ng bautismo [Colosas 2:12, 13]), magiging possible na mapalapit tayo sa langit.

Pansinin na mula sa simula ng Colosas 3 ang inuulit na pagdidiin ng kung ano ang nasa itaas, iyon ay, kung ano ang nasa langit: “ang mga bagay na nasa itaas,” “na kinaroroonan ni Cristo,” “mga bagay na nasa itaas,” “kasama ni Cristo sa Diyos,” “kasama Niya sa kaluwalhatian” (Colosas 3:1–4).

Totoo na maraming bagay sa buhay Kristiyano ang mahirap ipaliwanag. Paano nga ba tunay na “mamamatay” ang isang tao at “muling mabuhay” kung sa panlabas ay ganun pa rin siya at hindi nagkaroon ng buhay-at-kamatayang karanasan? Maraming bagay na hindi nauunawaan ng natural na pag-iisip, na hindi naimpluwensyahan ng Espiritu Santo. Ngunit para doon sa mga may kaisipang espirituwal, dahil sila’y tumanggap ng bagong pusong ipinangako ng Diyos, ang kamatayan sa kasalanan at ang pagkabuhay kasama ni Cristo ay mga totoong karanasan. Tulad ng ipinapahayag ng isang himno: “Itinatanong mo sa akin ngayon kung paano ko nalamang Siya’y nabubuhay? Siya’y nabubuhay sa loob ng aking puso.”

Gayunpaman, ibinibigay ni Pablo ang mga utos na ito dahil may palaging pangangailangan na ang espirituwal na buhay na ito ay mabago (tingnan ang 2 Corinto 4:16). Maaari tayong mapalayo at mawaglit! At kailanman ay hindi tayo ligtas mula sa tukso sa buhay na ito.

Kaya nga, dapat nating piliin araw-araw na “hanapin ang mga bagay na nasa itaas” (Colosas 3:3), Ang ating walang hanggang buhay ay ligtas na “natatagong kasama ni Cristo sa Diyos” (Colosas 3:3), ngunit ang panlabas na pagpapahayag ng gayong buhay ay magiging hayag.

`Nasaan ang iyong mga pag-iisip: kadalasan ba ay nasa itaas o kadalasan ay nasa ibaba? Kung ang sagot mo ay ang huli, paano mo babaguhin ang iyong direksyon?`