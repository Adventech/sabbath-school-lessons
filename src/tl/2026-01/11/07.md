---
title:  Karagdagang Kaisipan
date:   13/03/2026
---

“Kapag ang Espiritu ng Diyos ang may kontrol ng isip at puso, ang nahikayat na kaluluwa ay mapapabulalas ng isang bagong awit. Dahil kanyang natatanto na sa kanyang karanasan ang pangako ng Diyos ay natupad, na ang kanyang pagsalangsang ay pinatawad, ang kanyang kasalanan ay tinakpan. Siya’y nagsagawa ng pagsisisi sa Diyos dahil sa paglabag sa banal na kautusan, at pananampalataya kay Cristo, na namatay sa ikaka-aring ganap ng tao. ‘Kaya’t yamang inaaring-ganap sa pamamagitan ng pananampalataya,’ siya’y mayroong ‘kapayapaan sa Diyos sa pamamagitan ng ating Panginoong Jesu-Cristo.’ Roma 5:1.

“Ngunit dahil ang karanasang ito ay kanya, ang Kristiyano kung gayon ay hindi dapat itiklop ang kanyang mga kamay, na maging kontento na sa bagay na nagawa para sa kanya. Siya na determinadong pasukin ang kahariang espirituwal ay makakasumpong na ang lahat ng mga kapangyarihan at nasa ng hindi nabagong likas, na kinakatigan ng mga kapangyarihan ng kaharian ng kadiliman, ay nakahanay laban sa kanya. Dapat niyang gawing-bago ang kanyang pagtatalaga sa bawat araw, bawat araw ay makipagbaka sa masama. Ang mga dating gawi, minanang mga magnanais sa kamalian, ay magpipilit mangibabaw, at laban sa mga ito dapat na siya’y laging maging mapagbantay, nagpupunyagi sa lakas ni Cristo para sa pagtatagumpay. . . .

Ang kapangyarihan ng mas mataas, mas dalisay, at mas marangal na buhay ang ating malaking pangangailangan. Kinukuha ng sanlibutan ang malaking bahagi ng ating mga pag-iisip, at napaka-kaunti ang sa kaharian ng langit.

“Sa kanyang mga pagsisikap na maabot ang pamantayan ng Diyos para sa kanya, hindi dapat mawalan ng pag-asa ang Kristiyano. Ang moral at espirituwal na kasakdalan, sa pamamagitan ng biyaya at kapangyarihan ni Cristo, ay ipinangako sa lahat. Si Jesus ang pinanggagalingan ng kapangyarihan, ang bukal ng buhay. . . . Para sa ating kapakanan, Kanyang itinakda ang paggamit ng lahat na ahensya ng langit. Sa bawat hakbang humahawak tayo sa Kanyang buhay na kapangyarihan.”—Ellen G. White, The Acts of the Apostles, pp. 476–478.

**Mga Tanong Para sa Talakayan:**

`Ano ang iyong naging sariling karanasan sa pangako na ikaw ay “inaaring-ganap sa pamamagitan ng pananampalataya”? Paano binago ng kahanga-hangang karanasang ito ang iyong buhay? Paanong ang pangakong iyon ay nakaugnay sa kaisipang ikaw din ay “binuhay na kasama ni Cristo’?`

`Ano ang kahulugan sa iyo na maging makalangit ang pag-iisip? Mas mahalaga ba ito kaysa sa paggawa ng makalupang kabutihan? Nasaan ang balanse?`

`Isipin ang tungkol sa uri ng impluwensya mayroon ang buhay mo sa iba? At bagaman naiisip natin ito sa konteksto ng ating indibiduwal na impluwensya, ano naman ang ating impluwensya bilang isang iglesya? Paano nakakaapekto ang iyong lokal na iglesya sa iyong lokal na komunidad?`

`Basahin ang Colosas 3:11. Ano ang sinasabi nito sa atin tungkol sa pagkakaisang dapat nating taglayin kay Cristo?`