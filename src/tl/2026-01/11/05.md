---
title:  Katangian ng Bagong Buhay
date:   11/03/2026
---

Matapos ilarawan ni Pablo ang mga masasamang gawi at negatibong katangian na tinatanggal at iniiwan kapag tayo ay lumalapit kay Cristo, tumuon naman siya sa positibo—gaya ng paglipat mula sa dilim patungo sa liwanag.

`Basahin ang Colosas 3:12–14. Paano inilarawan ang mga mananampalataya at paano ito sa palagay mo nauugnay sa mga katangian na dapat nilang “ibihis”?`

Tulad ng Israel na tinawag ng Diyos upang maging Kanyang espesyal na bayan at magpakita ng Kanyang karakter, ang mga mananampalataya kay Jesus ay “mga hinirang ng Diyos” (Colosas 3:12), Kanyang “mga pinili” (ESV). Gayunpaman, hindi lahat ay ipinamumuhay ang pagkatawag na ito. Tulad ng sinabi ni Jesus, “Marami ang tinawag, ngunit kakaunti ang pinili” (Mateo 22:14, ihambing ang Mateo 24:22, 24, 31). Ang mga reperensya ni Pablo sa hinirang ay mayroong kaparehong kahulugan (Roma 8:33, 2 Timoteo 2:10). Gayundin, tulad ng Israel, ang mga mananampalataya ay “minahal” ng Diyos at “banal” (Deuteronomio 7:6–8). Ang pribilehiyong ito ay nagtataglay ng mahalagang responsibilidad: na “ipahayag ang mga makapangyarihang gawa Niya na tumawag sa inyo mula sa kadiliman, tungo sa Kanyang kagila-gilalas na liwanag” (1 Pedro 2:9). At ginagawa natin iyon sa pamamagitan ng ating pamumuhay ngayon.

Ang walong katangiang binanggit ni Pablo ay isang listahan! “Magbihis kayo ng kahabagan, ng kabaitan, ng kababaang-loob, ng kaamuan, at ng katiyagaan. Pagtiisan ninyo ang isa't isa, at kung ang sinuman ay may reklamo laban sa kanino man, magpatawaran kayo sa isa't isa,” at “higit sa lahat ng mga bagay na ito. . .pag-ibig” (Colosas 3:12–14). Ito’y maaari lamang dumaloy mula sa isang pusong kaisa ni Cristo, dahil kanilang inilalarawan ang Kanyang karakter at kung paano Siya nakitungo sa atin. Dapat nating patawarin ang iba “kung paano kayo pinatawad ni Cristo (Colosas 3:13). Ang pag-ibig ang “tali ng kasakdalan” (Colosas 3:14), dahil ang Kanyang pag-ibig sa atin ang nagtatali sa atin sa Kanya at binibigyan tayo ng kakayahang mahalin ang iba (1 Juan 4:11, 12).

Ang mga katangiang ito ay nakakaapekto sa ating mga relasyon sa dalawang kaparaanan. Una, ang pagpapakita ng pag-ibig, kaawaan, kabutihan, at pagpapatawad sa iba ay isang pagpapala sa atin at sa iba. Karaniwang tutugon sa atin ang mga tao sa mabait na paraan, at patuloy tayong tatanggap ng kaawaan at pagpapatawad ng Diyos (Mateo 5:7, Mateo 6:14). Pangalawa, at mas mahalaga, niluluwalhati nito ang Diyos at pasisiglahin ang iba na manampalataya at sundin si Jesus, dahil ipinapakita nito ang kapangyarihan ng banal na biyaya. “Walang ibang impluwensya na makapapaligid sa kaluluwa ng tao na kasing-lakas ng impluwensiya ng isang buhay na walang pagkamakasarili. Ang pinakamalakas na pangangatwiran para sa ebanghelyo ay ang isang mapagmahal at kaibig-ibig na Kristiyano.”—Ellen G. White, The Ministry of Healing, p. 470.

`Gaano mo kabuting naipapakita si Jesus sa paraan ng pakikitungo mo sa iba, lalo na sa mga taong maaaring hindi maganda ang pakikitungo sa iyo?`