---
title:  Ulo ng Katawan (ang Iglesya)
date:   17/02/2026
---

`Basahin ang Efeso 1:22 at Colosas 2:10. Ano ang kahulugan ng “ulo” sa mga talatang ito? Ano ang ibig sabihin ni Pablo nang tawagin niya si Jesus na ang “ulo ng iglesya” (Efeso 5:23)?`

Karaniwan na ang paggamit ng salitang 'ulo' sa metaporikal na paraan upang tukuyin ang isang posisyon ng pamumuno, gaya ng ipinapakita sa hindi mabilang na mga wika sa buong mundo. Makikita rin natin ang katulad na paggamit sa Lumang Tipan at Bagong Tipan. Pansinin kung paano ginagamit ang salitang “ulo” sa mga sumusunod na talata:

1. Exodo 18:25—pumili si Moises “ng mga lalaking may kakayahan sa buong Israel at ginawa niyang pinuno (ulo) sila sa bayan, mga pinuno ng libu-libo, ng daan-daan, ng lima-limampu, at ng sampu-sampu.”
2. Bilang 31:26—“mga puno (ulo) ng mga sambahayan ng mga ninuno.”
3. Deuteronomio 28:13—Gagawin ng Diyos ang Israel na “ulo at hindi buntot” kung susundin nila Siya.
4. Isaias 7:8—“Sapagkat ang ulo ng Siria ay ang Damasco, at ang ulo ng Damasco ay ang Rezin.”
5. Hoseas 1:11—“Ang mga anak ni Juda, at ang mga anak ni Israel ay . . . maghahalal sa kanilang sarili ng isang pinuno (ulo).”
6. Micas 3:9—“Kayong mga pinuno (ulo) ng sambahayan ni Jacob, at mga pinuno sa sambahayan ni Israel.”
7. 1 Corinto 11:3—“Ang ulo ng bawat lalaki ay si Cristo.”

Kaya nga, si Cristo bilang ulo ng iglesya ay nagkakaloob ng pangunguna, gabay, at pagpapakain para sa pagkakaisa at paglago ng iglesya (tingnan ang Colosas 2:19).

`Basahin ang 1 Corinto 12:12–27. Dito ay inilarawan ni Pablo ang iglesya bilang isang “katawan.” Ano pang ibang aspeto ng iglesya ang ipinababatid sa paghahalintulad na ito?`

Hindi mabubuhay ang katawan nang walang ulo, at kapag nawala o nasaktan ang kahit na anong bahagi ng katawan, madalas na mas nahihirapan tayo sa araw-araw na pamumuhay. Ganun din, madalas nating hindi pinahahalagahan ang tunay na kahalagahan ng isang bagay hanggang sa mawala na ito sa atin.

`Kung kailangan mong ibigay ang isang paa o isang mata, ano ang pipiliin mo? Ano ang sinasabi nito sa iyo tungkol sa kung gaano kahalaga ang bawat tao bilang kaanib ng iglesya?`