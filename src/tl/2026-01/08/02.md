---
title:  Larawan ng Diyos na Hindi Nakikita
date:   15/02/2026
---

Kapag tayo ay tumingin sa salamin o sa isang larawan, nakikita natin ang larawan ng ating mga sarili, ngunit ito ay isang patag at dalawang-dimensyon lamang. Sa ilang aspeto, mas nagbibigay ng malinaw na ideya ang isang iskultura, ngunit ito’y hindi pa rin maikukumpara sa buhay na tao na may hininga at galaw. Ang biblikal na konsepto ng larawan, bagamat minsang tumutukoy sa mga ganitong mas payak na representasyon, ay naglalarawan ng mas malawak na kahulugan.

`Basahin ang Genesis 1:26, 27; Genesis 5:3; 1 Corinto 15:49; 2 Corinto 3:18; at Hebreo 10:1. Buurin ang iba’t ibang mga kahulugan ng “larawan” sa mga talatang ito. Paano sila naiiba mula sa paglalarawan kay Jesus bilang ang larawan ng Diyos?`

Ang mga tao ay nilikha upang maging katulad ng Diyos hangga’t maaari—sa pisikal, espiritwal, relasyon, at tungkulin. Gayunpaman, siya’y sumasalamin lamang ng larawan ng Diyos sa ilang aspeto, at ang kasalanan ay sumira pa nga sa mga iyon. Ngunit pinahihintulutan tayo ni Jesus na “makita” ang di-nakikitang Diyos. Sinabi ni Jesus “Ang nakakita sa Akin ay nakakita sa Ama” (Juan 14:9). Siya ang “tunay na larawan” ng likas ng Diyos (Hebreo 1:3). Siya ang kaisipan ng Diyos na naipahayag, at ang karakter ng Diyos na naipakita.

`Basahin ang Mateo 11:27 at Juan 1:1, 2, 14, 18. Bakit katangi-tanging naihahayag ni Jesus ang Ama?`

Pansinin ang ibang mga paraan kung saan inilarawan ni Jesus ang Kanyang relasyon sa Diyos Ama:

- “Hanggang ngayo’y patuloy sa paggawa ang Aking Ama, at Ako’y patuloy din sa paggawa” (Juan 5:17).
- “Ako at ang Ama ay iisa” (Juan 10:30).
- “Sinuman ay hindi makakarating sa Ama kundi sa pamamagitan Ko” (Juan 14:6).

Paulit-ulit ding inilalarawan ni Jesus ang Kanyang sarili sa ganap at tiyak na paraan gamit ang pangalan ng Diyos: “AKO NGA” (tingnan ang Exodo 3:14); “Ako ang tinapay ng buhay” (Juan 6:35); “Ako ang ilaw ng sanlibutan” (Juan 8:12); “Ako ang mabuting pastol” (Juan 10:11, 14); “Ako ang muling pagkabuhay at ang buhay” (Juan 11:25); “Ako’y nasa Ama at ang Ama ay nasa Akin” (Juan 14:11); at “Bago pa man si Abraham ay Ako Nga” (Juan 8:58).

`Kung si Jesus ay iba pa sa mismong Diyos, ano pa ang ibig sabihin nito kundi na ang Ama ay nagpadala lamang ng isang nilikhang tao upang mamatay para sa atin? Bakit ito lubhang kakaiba, at napakahalaga, kumpara sa mismong Diyos na nagkatawang-tao at namatay para sa atin?`