---
title:  Komento ng Guro
date:   20/02/2026
---

### Unang Bahagi: Pangkalahatang-ideya

**Susing Talata:** Colosas 1:15–17

**Pokus ng Pag-aaral:** Colosas 1:15–20

Sinasabi ng Biblia na si Jesus ang may pinakamataas na kalagayan sa lahat ng bagay (Colosas 1:18). Ngunit ano nga ba ang ibig sabihin ng pahayag na ito? Maraming salin sa Ingles ang isinalin ang salitang Griyego na prōteuō bilang “pangunahin, o unang lugar” imbes na “pinakamataas na kalagayan” (tingnan ang NRSV, NASB, CSB, CEB, at iba pa). Ang pandiwang prōteuō ay matatagpuan lamang sa talatang ito sa Bagong Tipan, na nagpapahiwatig na ito ay maingat na pinili upang ipakita ang kakaiba at walang kapantay na katayuan ni Jesus. Ang orihinal na teksto ay nagpapahiwatig na ang pagkabuhay na muli ni Jesus ang nagsaad sa Kanya ng kapangyarihang maging Panginoon ng lahat ng bagay: “Siya ang pasimula, ang panganay mula sa mga patay, upang siya ay maging pangunahin sa lahat ng mga bagay” (Colosas 1:18). Sa madaling salita, si Jesus ay Panginoon sa karapatan; ngayon, Siya ay Panginoon sa katotohanan! Ang unibersal na kapangyarihan at soberanya ay bunga ng Kanyang tagumpay laban sa kamatayan. Pinatibay ni Juan ang kaisipang ito nang sabihing si Jesus ang “ang panganay mula sa mga patay, at ang pinuno ng mga hari sa lupa.” (Apocalipsis 1:5; idinagdag ang diin). Ang kamatayan at pagkabuhay na muli ni Jesus ay humantong sa Kanyang pamumuno sa lahat ng bagay.

Binibigyang-diin ng liksyon sa linggong ito ang dalawang pangunahing tema:

1. Ang mga titulo ni Jesus sa Colosas 1:15–20 ay nagbibigay-diin sa Kanyang gawain ng pagtubos para sa sangkatauhan. Siya ang Imahe ng di-nakikitang Diyos, ang Panganay sa lahat ng nilikha, ang Ulo ng katawan, at ang Simula.
2. Dumating si Jesus sa daigdig upang gunitain ang pagkakasundo sa pagitan ng Diyos at tao, sa isang partikular na kahulugan, ngunit pati na rin sa pagitan ng Diyos at ng buong nilikha sa isang mas malawak na pananaw.

### Ikalawang Bahagi: Komentaryo

**Paglalarawan**

“Isang pastor ng simbahan sa Boston ang nakatagpo ng isang batang lalaki sa harap ng simbahan, may dalang kalawanging hawla na may ilang mga ibong takot na kumakaluskos. Nagtanong ang pastor, ‘Anak, saan mo nakuha ang mga ibong iyon?’

‘Nahuli ko sila sa bukid,’ sagot ng bata.

‘Ano ang gagawin mo sa kanila?’

‘Paglalaruin ko muna sila, saka siguro ipakakain ko sila sa isang matandang pusa namin sa bahay.’

Nang inalok ng pastor na bilhin ang mga ibon, ang bata ay nagsabi, ‘Mister, hindi mo sila magugustuhan, sila’y mga maliliit lang na ligaw na ibon at hindi mahusay kumanta.’

Tumugon ang pastor, ‘Bibigyan kita ng dalawang dolyar para sa hawla at mga ibon.’

‘Sige po, payag na ako, pero mababang presyo ang inaalok nyo.’

Nang maisakatuparan ang palitan, umalis ang bata na masaya, dala-dala ang kanyang mga kumikinang na barya. Pumunta ang pastor sa likod ng simbahan, binuksan ang pinto ng hawla, at pinakawalan ang mga naghihirap na mga nilalang papalipad sa asul na langit.

Nang sumunod na Linggo, dinala niya ang walang laman na hawla sa pulpito upang ipakita ang halimbawa ng pagdating ni Cristo upang hanapin at iligtas ang mga tulad ng mga ibon—na nakatakdang mapahamak. Ang kaibahan ay binili ni Cristo ang ating kalayaan sa pamamagitan ng Kanyang buhay.”

—Michael P. Green, 1500 Illustrations for Biblical Preaching (Grand Rapids, MI: Baker Books, 2000), pp. 297, 298.

Gaya ng ating makikita sa paglaon, ang paglalarawan ni Pablo kay Cristo sa Colosas 1:15–20 ay isang tulang nagbibigay-papuri sa Kanyang papel bilang Manlilikha (Colosas 1:15–17) at Tagapagligtas (Colosas 1:18–20). Sa ilang talatang ito, ang kwento ng pagtubos ay naipapahayag nang may kakaibang kasimplihan ng mga salita.

**Mga Titulo ni Jesus at ang Kanyang Gawain sa Pagtubos**

Ang Colosas 1:15–20 ay isang himno ng pagpupuri kay Cristo para sa Kanyang gawain ng pagtubos. Sa pagpapahayag ng iba't ibang titulo kay Jesus, ginamit ni Pablo ang mga sanggunian mula sa Lumang Tipan upang ipakita na si Jesus ang katuparan ng mga pangako ng mga tipan sa Lumang Tipan.

**_Larawan ng Di-nakikitang Diyos_** (Colosas 1:15). Ang pariralang “Larawan ng di-nakikitang Diyos” ay tumutukoy sa tunay na pagiging tao ni Jesus, lalo na ang tungkol sa Kanyang pagkakatawang-tao. Ang salitang Griyego na isinalin bilang “larawan” ay eikōn, na karaniwang nangangahulugang representasyon ng isang bagay. Halimbawa, ang estatwa ni Nebuchadnezzar sa Daniel 2:31–3:18 ay tinawag ding eikōn sa Septuagint, ang Griyegong salin ng Lumang Tipan. Malinaw na ang konsepto ng representasyon ay bumabalik sa Genesis ١:٢٦, ٢٧ kung saan si Adan ay nilikha ayon sa larawan ng Diyos. Dumating si Jesus bilang Pangalawang Adan upang ilarawan at ipakita ang Diyos. Ibig sabihin nito, kung ang Diyos Ama ang dumating sa mundo imbis na si Jesus, Siya ay magiging katulad ni Jesus.

**_Panganay sa Lahat ng Mga Nilalang_** (Colosas 1:15). Ang lahat ng titulo ni Jesus sa Colosas 1:15–18 ay nagpapakita ng Kanyang kadakilaan at naglalarawan ng iba't iba aspeto ng Kanyang gawain ng pagtubos. Ang titulong “panganay sa lahat ng nilalang” sa Colosas 1:15 ay nagpapahiwatig ng katulad na titulo sa Colosas 1:18, “ang panganay mula sa mga patay,” at may kaugnayan dito. Ang paggamit ni Pablo sa salitang “panganay” ay nag-ugat mula sa Lumang Tipan. Karaniwang may dalawang paraan ng pag-unawa sa titulong “panganay sa lahat ng nilalang”: (1) ipinapakita nito si Jesus bilang pinuno o tagapamahala ng lahat ng nilalang at, sa gayo’y Siya’y naiiba at dakila sa lahat; (2) ipinapakita nito si Jesus bilang walang hanggang umiiral at ang Lumikha ng lahat ng bagay. Sa katunayan, “sa pamamagitan Niya nilalang ang lahat ng mga bagay. . . . Lahat ng mga bagay ay nilalang sa pamamagitan Niya at para sa Kanya” (Colosas 1:16), at “Siya mismo ay una sa lahat ng mga bagay” (Colosas 1:17). Hindi kailangang piliin ang isa sa kapinsalaan ng isa pa dahil nagkakaugnay ang mga ito.

**_Ang Ulo ng Katawan_** (Colosas 1:18). Gaya ng ibang mga talinghaga na iniuugnay kay Jesus sa Bagong Tipan, ang pariralang “ulo ng katawan” ay nagpapahiwatig ng Kanyang pamumuno sa iglesia pati na rin ang Kanyang pagkalinga at pagmamahal dito. Bilang Ulo ng iglesia, si Jesus ang nagdudulot ng paglago (Efeso 4:15) at Siya ang nagpapaunlad at nagpapalakas dito (Colosas 2:19; Efeso 5:29–30). Ngunit higit sa lahat, inililigtas Niya ito (Efeso 5:23) sapagkat iniibig Niya ito (Efeso 5:2, 25). Sa ibang salita, ang metapora ng Ulo ay halos kapareho ng larawan ng Pastol. Bilang ganoon, pinamumunuan ni Jesus ang iglesia “sa mga buhay na bukal ng tubig” (Apocalipsis 7:17); kilala Niya ito at kilala rin Siya nito (Juan 10:14); at minamahal Niya ito nang buong puso anupat ibinigay Niya ang Kanyang buhay para sa kanya (Juan 10:11, 15), na may layuning pagkalooban siya ng buhay na walang hanggan (Juan 10:28).

**_Ang Pasimula_** (Colosas 1:18). Ang larawan ni Jesus bilang Pasimula ng lahat ng bagay ay hindi bihira sa Bagong Tipan. Sa iba't ibang antas, lahat ng pagtukoy sa larawang ito ay naka-ugat sa Genesis 1:1. Kaya, habang ang unang pahayag sa Mateo 1:1 ay hindi gumagamit ng salitang “pasimula,” ang pariralang “ang aklat ng lahi ni Jesu-Cristo” ay isang pahiwatig sa aklat ng Genesis (tingnan Genesis 5:1; pati na rin Genesis 2:4). Nagsisimula ang Ebanghelyo ni Marcos sa pahayag na, “Ang pasimula ng ebanghelyo ni Jesus Cristo” (Marcos 1:1), na para sa maraming iskolar ay paalala ng Genesis 1:1. Nagsisimula ang Ebanghelyo ni Juan sa pahayag na, “Sa simula ay ang Salita” (Juan 1:1), at nagpatuloy, “Sa simula ay kasama na Siya ng Diyos” (Juan 1:2). Sa ganoong paraan, sinimulan ni Juan ang kanyang unang sulat sa pamamagitan ng pagbanggit sa parehong Ebanghelyo niya at sa aklat ng Genesis (1 Juan 1:1). Pagkatapos, sinasabi niya, “inyong nakilala Siyang nagbuhat pa nang pasimula” (1 Juan 2:13, 14). Sa wakas, sa Aklat ng Apocalipsis, iniukol ni Juan kay Jesus ang titulong, “ang Pasimula ng paglalang ng Diyos” (Apocalipsis 3:14). Kaya, ang titulong “ang simula” (Colosas 1:18) ay tumutukoy sa tungkulin ni Jesus bilang ating Tagapaglikha at Tagapagligtas.

**_Panganay Mula sa Mga Patay_** (Colosas 1:18). Ang paggamit ni Pablo sa titulong “panganay mula sa mga patay” (Colosas 1:18) ay napakalapit sa paggamit ni Juan ng parehong titulo sa Apocalipsis 1:5. Malamang na ang dalawang may-akda ay iniisip ang nasa Awit 89:27: “Gagawin ko siyang panganay, ang pinakamataas sa mga hari sa lupa.” Sa isang paraan, ang Awit 89 ay isang uri ng komentaryo sa 2 Samuel 7:8–16, na naglalahad ng tipan ng Diyos kay David. Ngunit kung susuriin nang mabuti ang Awit 89, makikita na sa huli, ang talata ay tumutukoy sa isang nilalang na higit pa sa isang tao (tingnan halimbawa Awit 89:29, 36). Ipinapakita ng Bagong Tipan na si Jesus ang eskatolohikal na Anak ni David (tingnan halimbawa Mateo 1:1). Nang gamitin ni Pablo ang titulong “panganay” kay Jesus (Colosas 1:18), tinutukoy Niya Siya bilang katuparan ng tipan ng Diyos kay David.

**Ang Gawain ng Pagkakasundo ni Jesus (Reconciliation)**

Lahat ng ginawa ni Jesus (Colosas 1:15–18) ay nagbunga ng Kanyang pagkakaroon ng pangunahing lugar sa lahat ng bagay (Colosas 1:18). Ayon kay Pablo, si Cristo ay ang lahat ng iyon dahil “ang buong kapuspusan ay manirahan sa Kanya” (Colosas 1:19). Sa ibang salita, si Jesus ay ganap na Diyos at ganap ding tao nang sabay. Kaya naman, natupad Niya ang mga kinakailangang kondisyon upang mapagkaisa ang tao sa Diyos (Colosas 1:20–22). Sa Efeso 2:14–17, ginamit ni Pablo ang lengguwahe na kaugnay ng ideya na dumating si Jesus sa mundo upang maging ating kapayapaan (Efeso 2:14), kaya Siya ang gumawa ng kapayapaan (Efeso 2:15) at ipinangaral ang kapayapaan (Efeso 2:17). Hindi lamang tao kundi “lahat ng nilikha ng Diyos ay magiging payapa at muling magkakasundo, at maibabalik ang ganap na pagkakaisa.”—Grant R. Osborne, Colossians & Philemon: Verse by Verse, Osborne New Testament Commentaries (Bellingham, WA: Lexham Press, 2016), p. 46.

### Ikatlong Bahagi: Aplikasyon sa Buhay

Pagnilayan ang mga sumusunod na tema. Tanungin ang inyong mga estudyante ng mga tanong sa dulo ng bahaging ito:

Sa Colosas 1:15–20, ipinapakita si Jesus bilang Panginoong higit sa lahat ng nilikha. Siya ang ating Panginoon! Ang Kanyang pagkapanginoon ay batay sa Kanyang pagkabuhay na mag-uli bilang ating Hari at Tagapamagitan sa langit. Maaari natin Siyang pagkatiwalaan at lubusang isuko ang ating sarili sa Kanya, na may pananampalatayang tayo’y babaguhin Niya ayon sa Kanyang larawan. Sinabi ni Pablo na tayo ay “itinalaga” upang “maging katulad sa larawan ng kanyang Anak, upang Siya ang maging panganay sa maraming magkakapatid” (Roma 8:29).

Kay Cristo, mayroon tayong pangakong pagbabalik-loob ng lahat. “Sa pamamagitan ng dugo ng Kanyang krus” tayo’y may kapayapaan sa Diyos (Colosas 1:20). Tulad ng hula ni Isaias, si Jesus ang Prinsipe ng Kapayapaan (Isaias 9:6; ihambing sa Efeso 2:14). Sinabi rin ni Isaias, “Ipinataw sa Kanya ang parusa para sa ating kapayapaan” (Isaias 53:5). Pinagtibay ni Pablo sa Roma 5:10 na “Sapagkat kung noon ngang tayo'y mga kaaway, ay pinakipagkasundo tayo sa Diyos sa pamamagitan ng kamatayan ng kanyang Anak.”

Itinuturo ng Biblia na si Jesus ang ating Lumikha at Tagapagligtas. Dumating Siya sa mundo at namatay sa krus upang tubusin tayo. Ang lumikha sa atin (Juan 1:1–3) ay siya ring nagkatawang-tao (Juan 1:14) “upang ialay ang Kanyang buhay bilang pantubos para sa marami” (Mateo 20:28). Sa Kanyang kamatayan at pagkabuhay na mag-uli, natalo Niya ang kasalanan at kamatayan, at kinuha ang pinakamataas na posisyon sa langit at lupa. Kaya “Sa Kanya, at sa pamamagitan Niya, at para sa Kanya ang lahat ng mga bagay. Sumakanya nawa ang kaluwalhatian magpakailanman. Amen” (Roma 11:36).

**Mga Tanong:**

Ano ang ibig sabihin ng maging katulad sa larawan ni Jesus? Sa anong mga praktikal na paraan mo nakikita na nagaganap ang pagbabagong ito sa iyong buhay sa pamamagitan ng biyaya ng Diyos?

Anong ibig sabihin ng si Jesus ang Panginoon ng iyong buhay? Ano ang kahulugan ng Kanyang pagiging una sa lahat ng bagay para sa iyo? Paano ka nabibigyan ng pag-asa ng Kanyang pagiging una?