---
title:  Upang Pagkasunduin ang Lahat ng Mga Bagay
date:   19/02/2026
---

`Basahin ang Colosas 1:19, 20. Ano ang pagkakasundong ito na nangyayari sa pamamagitan ng krus, at gaano ito kalawak?`

Gumagamit si Pablo ng nakapupukaw na pagpapahayag sa Griyego upang tapusin ang kaniyang paglalarawan kay Jesus, na hindi direktang tumutukoy pabalik sa Ama, na nabanggit sa Colosas 1:12. Sa Kanyang kapuspusan nalugod ang Ama na tumahan kay Jesus (ihambing ang Colosas 2:9). Ano ang “kapuspusang” ito? Tinutukoy ito ni Juan na ang kaluwalhatian ng Ama, “puspos ng biyaya at katotohanan” (Juan 1:14).

Subalit, batay sa talatang ito, ang “kapuspusang” iyon ay malawak ang sinasaklaw. Sinasaklaw nito ang walang hanggan at sariling pag-iral ng Diyos, at ang Kanyang kapangyarihang lumikha at lumikhang muli. Pinakamahalaga, binibigyang-diin nito ang Kanyang karunungan sa paglupig sa kasalanan at kamatayan sa pamamagitan ng pinakamahirap isiping paraan―ang krus. At sa gayon ay binago Niya ang pinaka-kahiya-hiyang bagay upang maging sagisag ng Kanyang walang hanggang pagmamahal para sa bawat nilalang. “Sapagkat gayon na lamang ang pag-ibig ng Diyos sa sanlibutan na ibinigay Niya ang Kanyang tanging Anak, upang ang sinumang sa Kanya’y sumampalataya ay huwag mapahamak, kundi magkaroon ng buhay na walang hanggan” (Juan 3:16).

Ang tanging paraan para tuluyang malupig ang kasalanan at mapanumbalik ang lahat ng maaaring mapanumbalik ay nasasaklaw sa isang dakilang katotohanan: Minahal ng Diyos—Minahal Niya ang sanlibutan, at minahal tayo nang labis na inilagay Niya sa panganib ang lahat upang tayo’y iligtas sa pamamagitan ng kamatayan ni Cristo sa krus. Ang salitang Griyego para sa “sanlibutan” ay kosmos, na sumasaklaw sa buong sansinukob. Tinutukoy ni Pablo ang pangsansinukob na pagpapakitang ito sa konteksto ng pagsunod kay Cristo: “Kami ay naging panoorin ng sanlibutan [kosmos, sansinukob], ng mga anghel, at ng mga tao” (1 Corinto 4:9).

Pinanood ng langit nang may kalungkutan at paghanga si Cristo na nakabitin sa krus. . . . Sa pamamagitan ng rebeldeng pamumuhay inilalagay ni Satanas at ng lahat ng sumasama sa kanya ang kanilang mga sarili sa labis na pagsalungat sa Diyos na anupat ang Kanyang presensya mismo ay nagiging apoy na sumusunog para sa kanila. Ang Kanyang kaluwalhatian na Siyang pag-ibig ay pupuksa sa kanila. Sa pasimula ng dakilang tunggalian, hindi ito nauunawaan ng mga anghel. . . .

“Ngunit hindi na ganoon kapag natapos na ang dakilang tunggalian. Sa sandaling makumpleto ang plano ng pagtubos, ang likas ng Diyos ay ihahayag sa lahat ng mga nilikhang may kakayahang mag-isip. . . .

“Kung gayon, ay magagalak ang mga anghel samantalang sila’y nakatingin sa krus ng tagapagligtas. . . . Lubos na naunawaan mismo ni Cristo ang mga bunga ng ginawang sakripisyo sa Kalbaryo. Lahat ng ito ang inaasahan Niya nang sumigaw Siya sa krus, ‘Naganap na.’”―Ellen G. White, The Desire of Ages, pp. 760–764.