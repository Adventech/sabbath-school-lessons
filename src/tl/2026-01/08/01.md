---
title:  Ang Kadakilaan ni Cristo
date:   14/02/2026
---

### Basahin Para sa Pag-aaral sa Linggong Ito
Genesis 1:26, 27; Colosas 1:15–20; Juan 1:1–3; Efeso 1:22; 1 Corinto 12:12–27; 1 Corinto 4:9; Roma 6:3, 4.

> <p>Talatang Sauluhin</p>
> Siya (si Cristo) ang larawan ng Diyos na hindi nakikita, ang panganay sa lahat ng mga nilalang; Sapagkat sa pamamagitan Niya nilalang ang lahat ng mga bagay sa langit at sa lupa, ang mga bagay na nakikita at ang mga bagay na hindi nakikita, maging mga trono o mga pagka-panginoon, maging mga pinuno o mga may kapangyarihan―lahat ng mga bagay ay nilalang sa pamamagitan Niya at para sa Kanya. Siya mismo ay una sa lahat ng mga bagay, at ang lahat ng mga bagay ay nahahawakang sama-sama sa Kanya” (Colosas 1:15–17).

Sa liksyon sa linggong ito, ipagpapatuloy natin ang pag-aaral sa aklat ng Colosas (tingnan ang Liksyon 1 at 2). Sa liksyon 2, Huwebes, nakita natin na sa Colosas 1:9–12, nananalangin si Pablo para sa mga mananampalataya sa Colosas, hinihiling na sila’y mamuhay sa paraang nakalulugod sa Diyos. Sa mga talatang 12 at 13, inihambing niya ang dalawang kaharian: ang liwanag at ang kadiliman, “ang kaharian ng kaliwanagan” (Colosas 1:12) at “ang kaharian ng kadiliman” (Colosas 1:13). Ginawa tayong karapat-dapat ng Diyos Ama na makibahagi sa walang hanggang mana ng kaharian ng kaliwanagan, iniligtas tayo mula sa kapangyarihan ng kadiliman, at “inilipat tayo sa kaharian ng Kanyang minamahal na Anak, na sa Kanya ay mayroon tayong katubusan, na siyang kapatawaran ng mga kasalanan” (Colosas 1:13, 14).

Sa madaling salita, nasa kay Jesus—sa mismong persona ni Jesus na Siya ring Diyos at ating Manlalalang—matatagpuan ang ating katubusan. Siya ang gumawa ng paraan para tayo ay matubos, at sa pamamagitan ng pananampalataya sa Kanya, inalis tayo mula sa kaharian ng kadiliman at inilipat sa kaharian ng Kanyang minamahal na Anak.

Ngayong linggo, pag-aaralan natin ang isa sa pinakalubos at pinakadakilang pahayag tungkol kay Jesus sa Bagong Tipan. Ano ang kahulugan na si Jesus ang “larawan ng Diyos na hindi nakikita,” gayundin “ang panganay sa lahat ng mga nilalang” (Colosas 1:15)?

_*Pag-aralan ang liskyon sa linggong ito upang makapaghanda para sa Sabbath, Pebrero 21._