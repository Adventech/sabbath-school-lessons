---
title:  Panganay sa Lahat ng Mga Nilalang
date:   16/02/2026
---

Sa Bagong Tipan, ang mga terminong “panganay” ay halos palaging tumutukoy kay Jesus (tingnan ang Lucas 2:7, Roma 8:29, Hebreo 1:6, Apocalipsis 1:5), kabilang kapwa ang mga makikita sa Colosas. Ngunit kahit na ito ay tumutukoy sa iba, hindi ito laging nangangahulugan na isang naunang ipinanganak ayon sa pagkakasunod-sunod. Ang konsepto ng Biblia tungkol sa “panganay” ay nagbibigay-diin sa espesyal na relasyon ng anak sa kanyang ama, anuman ang pagkakasunod-sunod ng kapanganakan. Gayundin, may mga pangyayari na ang nakababatang anak na lalaki ay higit na tanyag: Isaac, Jacob, at Jose, upang pangalanan ang ilan.

Si David, bagaman pinakabata sa walong mga anak ng lalaki, ay pinahirang hari (1 Samuel 16:10–13), at sa pamamagitan ng mang-aawit sinabi ng Diyos, “Gagawin Ko siyang panganay, ang pinakamataas sa mga hari sa lupa” (Awit 89:27). Sa ganitong kahulugan, kung gayon, ang termino ay nagpapahayag ng pagiging una sa pagiging dakila.

`Basahin ang Colosas 1:15–17. Anong mga dahilan ang ibinigay ni Pablo kung bakit tinawag si Jesus na “ang panganay sa lahat ng nilalang”?`

Malinaw, hindi iminumungkahi ni Pablo na si Jesus ang unang nilalang na nilikha. Sa katunayan, madiin niyang hindi isinasama ang posibilidad na iyon. Makalawang beses, sa dalawang magkaibang paraan, sinasabi niyang nilikha ni Jesus ang lahat ng mga bagay. Sila’y nilikha sa pamamagitan Niya at para sa Kanya (Colosas 1:16). Sa parehong pagkakataon, si Jesus ay ipinahayag bilang ang personal na ahente na sa pamamagitan Niya ay isinakatuparan ng Diyos ang proseso ng paglalang (tingnan din ang Efeso 3:9, Juan 1:1–3, Apocalipsis 4:11).

Ang pangungusap ni Pablo hangga’t maaari ay komprehensibo. Ang lahat ay nangangahulugang lahat—saklaw (langit at lupa), ontological (nakikita at hindi nakikita), at functional (mga trono, kaharian, kapamahalaan, at kapangyarihan). Ang huling mga termino ay karaniwang tumutukoy sa mga nilikhang anghel (tingnan ang Efeso 3:10, Efeso 6:12). Para siguraduhing hindi magiging mali ang pagkaunawa sa kanya, sinabi rin ni Pablo na si Jesus ay umiiral na “bago ang lahat ng mga bagay” (Colosas 1:17). Ang Griyegong salita ay maaaring mangahulugang pagiging una sa ranggo gayundin sa panahon, ngunit sa bawat naiibang pagkakataon sa mga sulat ni Pablo, ito ay tumutukoy sa panahon (tingnan, halimbawa, ang 1 Corinto 2:7, Galatia 1:17, Efeso 1:4).

Isa pang dahilan na ibinigay ni Pablo para sa kadakilaan ni Jesus ay “ang lahat ng mga bagay ay nahahawakang sama-sama sa Kanya” (Colosas 1:17). Ang salitang Griyego (synistemi) ay literal na nangangahulugang “pagsama-samahin” o “pagkaisahin.” Si Jesus ang nagbubuklod ng sansinukob, hindi lamang dahil Siya ang Manlalalang, kundi gayundin dahil Siya ang Manunubos.

`Ang Diyos, ang Manlalalang, ay namatay para sa atin. Ano ang maaaring idagdag doon ng ating mga gawa? Bakit ang kaisipan na ang ating mga gawa ay makapagdaragdag sa nagawa na ni Cristo para sa atin ay isang pamumusong?`