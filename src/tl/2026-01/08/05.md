---
title:  Ang “Pasimula” (at Nagpasimula)
date:   18/02/2026
---

`Basahin ang Colosas 1:18. Ano ang kaugnayan sa pagitan ng ideya tungkol kay Cristo bilang ang ulo at Siya bilang ang “pasimula”?`

Sa Hebreo ang mga salita para sa ulo (rosh) at pasimula (re’sit) ay magkaugnay. Ang unang beses na nabanggit ang huling salita sa Kasulatan ay nasa Genesis 1:1, “Nang pasimula [re’sit] nilikha ng Diyos ang langit at ang lupa.” Si Jesus ay ulo ng sangkatauhan at ng iglesya, hindi lamang dahil sa pagkakatawang-tao kundi dahil Siya ang Manlalalang.

Sa Griyego, ang salita para sa pasimula (arche) ay may malawak na kahulugan. Dito, ang “pasimula” ay tumutukoy kay Jesus bilang ang pinagmumulan o tagapagsimula ng iglesya (Colosas 1:18), at kaya nga ang Ulo nito, tulad ng Siya ang “pasimula” o tagapagsimula ng paglalang.

Si Jesus ay hindi lamang ang tagapagsimula ng may kinalaman sa paglalang at sa iglesya, Siya rin—sa pamamagitan ng Kanyang pagkabuhay na muli (Roma 6:3, 4)—ang tagapagsimula ng bagong nilakha. Dahil ang kabayaran ng kasalanan ay kamatayan, ang kanyang tagumpay sa kamatayan ay nagpapakita rin ng Kanyang tagumpay sa kasalanan at sa Kanyang kapangyarihang likhain tayong muli sa Kanyang larawan. Ang lahat ng ito ay nagpapatunay kung bakit siya “ang panganay mula sa mga patay” (tungkol sa kahulugan ng “panganay,” tingnan ang pag-aaral sa Lunes). Ang Kanyang pagkabuhay na mag-uli ang pinakamahusay na pagkabuhay, kahit na hindi Siya ang una (si Moises ang nauna, kung kaya’t nagkaroon ng pagtatalo sa diyablo tungkol sa kanyang katawan [Judas 9]). Kung wala ang pagkabuhay ni Cristo mula sa mga patay, walang iba pa ang maaaring mabuhay muli.

Makatutulong sa puntong ito na maikling balikan ang lahat ng mga dahilang ibinigay ni Pablo sa pagkakaroon ni Jesus ng kahigitan:

1. Siya ang sakdal na pagpapakita ng hindi nakikitang Diyos.
2. Siya ang ahente na sa pamamagitan Niya ang lahat ng mga bagay ay nilalang.
3. Siya’y nabubuhay na bago pa likhain ang lahat ng mga bagay, at ang lahat ng mga bagay ay pinagsama-sama sa Kanya.
4. Siya ang ulo ng iglesya, na Kanyang katawan.
5. Siya ang tagapagpasimula ng paglalang at ng muling paglalang.
6. Napagtagumpayan Niya ang kasalanan at kamatayan at kaya nakamit Niya ang karapatan na buhayin ang mga naglalagak ng tiwala sa Kanya bilang Tagapagligtas.
7. Palaging nabubuhay si Jesus, ngunit ngayon, sa bisa ng lahat ng ito, dumating Siya upang magkaroon ng kadakilaan bilang Ulo ng sangkatauhan at Ulo ng iglesya.

`Ano ang dapat mong baguhin upang higit mong maranasan ang kadakilaan ni Cristo sa iyong sariling buhay?`