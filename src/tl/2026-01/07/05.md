---
title:  Isipin Ninyo ang Mga Bagay na Ito . . .
date:   11/02/2026
---

Ang kapayapaan na hindi maabot ng pag-iisip ang siya ring “mag-iingat ng inyong mga puso at mga pag-iisip kay Cristo Jesus” (Filipos 4:7). Ang ating panloob na buhay ay nangangailangan ng proteksyon. Kapansin-pansing ginamit sa Filipos 4:7 ang isang metapora ng militar kaugnay sa kapayapaan ng Diyos. Ang salitang Griyego (phroureō) ay ginagamit upang ilarawan ang isang pulutong ng mga sundalo na nagbabantay sa isang lungsod laban sa pananakop (2 Corinto 11:32; ihambing ang Mga Gawa 9:24).

Ang isa pang napakahalagang aspeto ng panloob na kapayapaan ay kinabibilangan ng pamumuhay na kasang-ayon ng kalooban ng Diyos. “May dakilang kapayapaan ang mga umiibig sa iyong kautusan, walang anuman sa kanila ay makapagpapabuwal” (Awit 119:165).

`Basahin ang Filipos 4:8, 9. Anong mga partikular na aksyon ang hini­himok?`

Inilalahad ni Pablo ang Filipos 4:8, 9 gamit ang mga salitang “sa kahuli-hulihan” at ng listahan ng anim na mabuting katangian, na sinusundan ng maikling buod ng mga ito at ng pagpapasigla na tularan ang halimbawa ni Pablo. Ang pangwakas na cross-cultural na pangangaral na ito ay angkop na angkop sa Griyego-Romanong kalagayan ng Filipos na may dalawahang pagdidiin sa mabuting asal at halimbawa. Kapansin-pansin, gayunpaman, ang pokus ay sa mabubuting asal sa Biblia, na makikita sa hindi pagbanggit ni Pablo sa apat na pangunahing birtud ng mga Griyego (karunungan, katarungan, pagpipigil, katapangan).

1. Totoo―hindi nagkataon na nagsisimula ang listahan sa pangunahing biblikal na birtud ng katotohanan, na madalas bigyang-diin ni Jesus (“Katotohanang sinasabi Ko . . .” ) at ng buong Bagong Tipan (tingnan, halimbawa, ang Gawa 26:25, Roma 1:18, 1 Corinto 13:6, 2 Corinto 4:2, Efeso 4:15, 1 Timoteo 3:15, Santiago 1:18, 1Pedro 1:22, 1 Juan 2:21).
2. Kagalang-galang―ang salitang Griyego ay tumutukoy sa isang personal na mabuting katangian (ihambing ang ibang mga paggamit nito sa 1 Timoteo 3:8, 11; Tito 2:2, kung saan ito’y isinalin bilang“kagalang-galang” sa NKJV)
3. Matuwid―ang mabuting katangiang ito ay ipinaliwanag sa pamamagitan ng matuwid na karakter ng Diyos (ihambing ang gamit nito sa Filipos 1:7).
4. Malinis―isipan at kilos na dumadaloy mula sa nag-aaring-ganap na
5. katuwiran ng Diyos na tinanggap sa pamamagitan ng pananampalataya (tingnan ang 1 Juan 3:3).
6. Kaibig-ibig―aesthetic na kagandahan, malawak na nakikita sa mga nilikha ng Diyos.
7. Kapuri-puri―“mabuti at mabait at mapagbiyaya.”

Binigyan ni Pablo ng dalawang karagdagang kwalipikasyon ang mga birtud upang maiwasan ang maling pagkaintindi, lalo na mula sa pananaw ng mga paganong kultura: “kung may anumang nararapat papurihan” (Filipos 4:8), ay dapat nating isipin ang mga makalangit na kabutihang ito. upang alisin ang anumang pagdududa o maling pagkaunawa, hinihikayat tayo ni Pablo na isabuhay ang lahat ng ating natutunan, natanggap, narinig, at nakita mula sa kanyang sariling halimbawa (Filipos 4:9).