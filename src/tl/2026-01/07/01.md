---
title:  Isang Makalangit na Pagkamamamayan
date:   07/02/2026
---

### Basahin Para sa Pag-aaral sa Linggong Ito
Filipos 3:17–4:23, 1 Corinto 15:42–44, Juan 14:27, Awit 119:165, Job 1:21, 1 Timoteo 6:7.

> <p>Talatang Sauluhin</p>
> “Huwag kayong mabalisa sa anumang bagay; kundi sa lahat ng mga bagay, sa pamamagitan ng panalangin at pagsamo na may pagpapasalamat ay ipaalam ninyo ang inyong mga kahilingan sa Diyos” (Filipos 4:6).

Tinatapos ng ating liksyon sa linggong ito ang ating pag-aaral sa Filipos, at ito ay puno ng mahahalagang liksyon at kawikaan para sa pang-araw-araw na pamumuhay. Tila marami sa mga mataas na pagpapahalagang moral na gumabay sa buhay ni apostol Pablo ay matatagpuan sa mga pangwakas na talata ng liham. Katulad ng mga turo ni Jesus, na nakapokus sa panloob na pagkatao, ang ibinabahagi sa atin ni Pablo ay mga sekreto sa pamumuhay ng isang maligayang buhay Kristiyano.

Kahit na ang mga bagay ay hindi nangyayari sa paraang ating ninanais, na nangyayari nang mas madalas kaysa ginugusto natin, hindi tayo dapat mabahala o mabalisa o manlupayapay. Sa halip, may mga prinsipyo na makakatulong sa atin na makasumpong ng panloob na kalakasan upang harapin ang mga hamon na dinadala ng buhay, sa ganito’y maaari nating maranasan ang isang namamalagi at pangmatagalang kapayapaan na tanging Diyos lamang ang makapagkakaloob. Ang kasalukuyan at ang hinaharap ay nasa Kanyang mga kamay, at Kanyang tutugunan ang lahat ng ating pangangailangan.

Ang pinakamahalaga ay hindi natin kailangang ilagak ang ating mga pag-asa sa mga makasanlibutang sistema ng gobyerno, na palagi tayong binibigo. Bilang mga Kristiyano, tayo’y mga mamamayan ng makalangit na kaharian ng Diyos. At kasama ng pagiging mamamayang iyon ay ang mga pribilehiyo, mga kahanga-hangang pribilehiyo. At gayundin ang mga responsibilidad.

_*Pag-aralan ang liksyon sa linggong ito upang makapaghanda para sa Sabbath, Pebrero 14._