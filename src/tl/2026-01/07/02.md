---
title:  Mga Huwaran
date:   08/02/2026
---

Tayong lahat, sa isa o ibang pagkakataon, ay nakakasumpong ng mga taong ating hinahangaan at nais na tularan. Para sa mga bata, lalong mahalaga na mayroon silang mga mabubuting huwaran. Nararapat na ito ay ang kanilang ama o ina. Samantalang sila’y lumalaki, makakatagpo sila ng iba pang mga huwaran, maaaring kaugnay ng kanilang piniling trabaho o kahit sa mga talambuhay na kanilang nabasa. Maaari rin silang matuto kung paano ang iba’t ibang tauhan ng Biblia ay humarap sa mga hamon at ihambing sila sa kanilang sariling mga karanasan sa buhay.

Nakakalungkot na sa kasalukuyang media, dumarami ang masasamang huwaran. Tayo’y dinadagsa ng clikcbait―mga kuwentong naglalahad ng mga masasamang problema at mga magulong buhay ng mga artista. Bagama't hindi naman nakaharap sa internet ang mga mambabasa ni Pablo sa Filipos, naranasan nila ang katulad na mga hamon.

Ang katotohanan ay tiwali, imoral, at masama ang mundong ginagalawan ni Pablo noon, katulad din ng sa panahon natin ngayon. Palaging may kasamaan sa paligid—at patuloy pa itong lalaganap hanggang sa katapusan. Ang tanong para sa atin ay: Paano tayo tutugon dito?

`Basahin ang Filipos 3:17–19. Paanong ang mabuti at masamang mga huwaran ay inilalarawan sa talatang ito? Anong mga susi ang ibinigay upang mabigyan sila ng pagkakaiba?`

Hindi natin dapat palampasin ang pagmamahal ni Pablo sa mga taong hindi niya kapanig—iniiyakan niya sila! Pansinin din na hindi niya sila tinatawag na mga kaaway niya kundi bilang “mga kaaway ng krus ni Cristo” (Filipos 3:18). Kinilala ni Pablo na mas malalaking bagay ang nakataya dito, lalo na kung paano binabasag ng krus ang mga hadlang at ipinapalagay tayong lahat sa iisang antas bilang mga makasalanang nangangailangan ng Tagapagligtas (tingnan ang Efeso 2:11–14).

Huwag ding palampasin kung paano hinihikayat ni Pablo ang mga taga-Filipos na ituon ang pansin sa mabubuting halimbawa, hindi sa masasama; na masusing pag-aralan ang mga taong ang pamumuhay ay halos katulad ng sa kanya. Kapanasin-pansing gumagamit si Pablo ng katulad na wika sa pagbibigay babala sa mga taga-Roma na “tandaan ninyo ang mga lumilikha ng pagkakabaha-bahagi at ng mga katitisuran na laban sa mga aral na inyong natutuhan; lumayo kayo sa kanila” (Roma 16:17). Ang mga mandaraya sa Roma ay inilarawan bilang mga “hindi naglilingkod kay Cristo na Panginoon natin kundi sa kanilang sariling tiyan” (Roma 16:18).

`Bagaman si Jesus ang tanging perpektong huwaran, mayroon ding iba na, kahit sa ilang mga aspeto, ay maaaring maging mabuting halimbawa. Sa parehong pagkakataon, anong uri ng huwaran ang iyong ipinapakita sa iba?`