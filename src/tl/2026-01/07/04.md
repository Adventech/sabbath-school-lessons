---
title:  Magalak Kayong Lagi sa Panginoon
date:   10/02/2026
---

`Basahin ang Filipos 4:4–7. Paano natin mararanasan “ang kapayapaan ng Diyos”?`

Matapos muling talakayin ang pangangailangan para sa pagkakaisa (Filipos 4:1–3), lumipat si Pablo sa panibagong tema: magalak sa Panginoon (Filipos 4:4–7).

Gaano ka kadalas naiinis o naa-stress sa mga bagay na nawawala ring biglaan nang walang hirap, kasing bilis ng pagdating nila? Paulit-ulit na binigyang-diin ni Jesus na huwag tayong mag-alala (tingnan ang Mateo 6:25–34, Mateo 10:19), at ipinapaala-ala sa atin ni Pedro na mailalagak natin ang lahat ng ating mga kabalisahan at alalahanin sa Panginoon, “sapagkat Siya’y nagmamalasakit sa inyo” (1 Pedro 5:7). Sa katunayan, ang dumaraming mga problemang pansanlibutan ay dapat magpasigla sa atin sa pag-asa na ang pagdating ng Panginoon ay malapit na (ihambing ang Mateo 24:33, Lucas 21:28, Santiago 5:8).

Ang lunas sa pagkabalisa sa lahat ng bagay, kabilang na ang bawat situwasyon, ay ang pananalangin ng pananampalataya (Filipos 4:6, 7). Malinaw, dapat tayong maniwala at kumilos sa ating panalangin na sinagot na ito bago pa man natin makita ang katuparan nito, dahil tayo ay dapat manalangin “nang may pagpapasalamat.” Idinagdag din ang salitang “pagsusumamo” (Griyego, deēsis), na nagpapahiwatig ng mga panahon ng matinding pangangailangan at pagkaapurahan (tingnan, bilang halimbawa, Lucas 1:13, Filipos 1:19, 1 Timoteo 5:5, Santiago 5:16). Ang ating mga panalangin ay nananatiling “mga kahilingan,” ngunit alam natin na ang ating mga pagsamo ay tinanggap habang tayo ay humihiling “sang-ayon sa Kanyang kalooban” (1 Juan 5:14). Kung magkagayon tayo’y makagpapahinga at magkakaroon ng kapayapaan na nalalamang ang lahat ng ating mga kahilingan ay nasa mga kamay ng Diyos.

`Paano pinapalawak ng mga sumusunod na talata ang ating pagkaunawa sa kapayapaan ng Diyos? Awit 29:11, Isaias 9:6, Lucas 2:14, Juan 14:27, 1 Corinto 14:33.`

Ang kapayapaan ng Diyos ay isang bagay na hindi kailanman maibibigay ng sanlibutan, sapagkat ang kapayapaan ng Diyos ay nagmumula sa katiyakan na mayroon tayong kaloob ng walang hanggang buhay sa pamamagitan ni Jesus na ating Tagapagligtas (Roma 5:1, Roma 6:23). Naapektuhan ng kapayapaang ito ang bawat aspeto ng buhay sa paraang “hindi maabot ng pag-iisip” (Filipos 4:7). Hindi ito mauunawaan sa pamamagitan ng isip lamang, tulad ng ipinapahayag dito ng ginamit na salitang Griyegong nous (isip).

`Paano mo ilalarawan sa isang tao kung ano ang ibig sabihin ng maranasan “ang kapayapaan ng Diyos”?`