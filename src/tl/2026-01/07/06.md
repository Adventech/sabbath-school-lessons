---
title:  Mga Susi Para sa Pagiging Kontento
date:   12/02/2026
---

`Basahin ang Filipos 4:10–13, 19. Anong mga susi ang inihayag ni Pablo para sa isang kontento at masayang buhay?`

Kapag dumating ang mga matinding pagsubok (kagutuman, sakit, pinsala, pagkawala), nagsisimula tayong mag-isip tungkol sa mga bagay na tunay na mahalaga at magnilay sa mga biyayang kadalasang hindi napapansin. Kapag tayo ay ibinaba (Filipos 4:12), “nangangailangan”, o nasa “kasalatan” dito umaangat ang pananampalataya upang harapin ang sitwasyon.

Sa kabilang banda, kapag tayo ay “namumuhay sa kasaganaan” (NASB), dapat nating laging alalahanin na maaari itong mawala nang biglaan (tingnan ang Kawikaan 23:5). Tulad ng paalala ni Job at Pablo, wala tayong dinala sa mundong ito noong tayo ay ipinanganak, at wala rin tayong madadala sa libingan (Job 1:21, 1 Timoteo 6:7).

Pansinin ang sumusunod na mga pangako sa Biblia:

- Awit 23:1―“Ang Panginoon ay aking Pastol; hindi ako magkukulang.”
- Mateo 6:32―“Batid ng inyong Ama sa langit na kailangan ninyo ang lahat ng mga bagay na ito.”
- 1 Pedro 5:7―“Ilagak ninyo sa Kanya ang lahat ng inyong kabalisahan, sapagkat Siya’y nagmamalasakit sa inyo.”
- Filipos 4:19―“At pupunuan ng Aking Diyos ang bawat kailangan ninyo ayon sa Kanyang mga kayamanan sa kaluwalhatian kay Cristo Jesus.”

At, ang pinakakahanga-hanga sa lahat: “Lahat ng mga bagay ay aking magagawasa sa pamamagitan Niyang nagpapalakas sa akin” (Filipos 4:13). Marahil ay wala sa atin ang lubusang makababatid kung ano ang nasasaklaw ng “lahat ng mga bagay.” Tiyak, tulad ng anumang kahilingan para sa tulong at lakas ng Diyos, dapat tayong humiling ayon sa Kanyang kalooban. Ngunit kadalasan, hindi man lamang tayo humihingi ng mga bagay na alam nating akma sa Kanyang kalooban. Iyon ang dahilan kung bakit sinasabi sa Santiago 4:2, “Kayo’y wala, sapagkat hindi kayo humihingi.”

Narito ang ilang mga bagay na may kapanatagan nating mahihiling dahil alam natin na ang mga ito ay naaayon sa kalooban ng Diyos:

- Kaligtasan para sa isang mahal sa buhay o kaibigan (1 Timoteo 2:3, 4).
- Lakas ng loob na ibahagi ang ating pananampalataya (Apocalipsis 22:17).
- Kapatawaran kapag ipinapahayag at iniiwan natin ang pagkakamali (1 Juan 1:9).
- Kalakasan upang masunod ang mga kautusan ng Diyos (Hebreo 13:20, 21).
- Pag-ibig sa mga napopoot at nagmamaltrato sa atin (Mateo 5:44).
- Karunungan para sa mga mahihirap na situwasyon (Santiago 1:5).
- Pagkaunawa ng katotohanan sa Salita ng Diyos (Juan 8:32).

`Paano mo haharapin ang mga bagay na iyong ipinanalangin na hindi pa dumarating, o marahil ay hindi na darating?`