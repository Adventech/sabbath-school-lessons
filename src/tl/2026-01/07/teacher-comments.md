---
title:  Komento ng Guro
date:   13/02/2026
---

### Unang Bahagi: Pangkalahatang-ideya

**Susing Talata:** Filipos 4:6

**Pokus ng Pag-aaral:** Filipos 3:17–4:23

Ipinapakita ni Jesus at ng mga apostol na ang mga Kristiyano ay nabubuhay nang sabay sa dalawang magkaibang kaharian. Sinabi ni Jesus, “Kaya't ibigay ninyo kay Cesar ang kay Cesar at sa Diyos ang sa Diyos” (Mateo 22:21). Bagamat bahagi ng lipunan ang mga mananampalataya, dapat nilang laging tandaan na mayroon na silang mga pribilehiyo bilang mga mamamayan ng langit. Higit pa rito, sila’y pinapaalalahanan na hangarin ang mga biyayang ito bilang tanda ng kanilang pagkakaisa kay Cristo: “Kung kayo nga'y muling binuhay na kasama ni Cristo, ay hanapin ninyo ang mga bagay na nasa itaas, na kinaroroonan ni Cristo, na nakaupo sa kanan ng Diyos” (Colosas 3:1).

Bilang mga mamamayan ng langit, tayo’y dapat “lumakad ng nararapat sa pagkatawag na sa inyo'y itinawag” (Efeso 4:1). Kasama sa pagkatawag na ito ang mamuhay nang may kagalakan at kapayapaan, kahit na nahaharap tayo sa mga pagsubok sa paglilingkod kay Cristo, na may pagtitiwala na ang makalangit na lungsod ang ating tunay na tahanan (Hebreo 13:14). Sa pananampalataya, si Abraham ay “umaasa sa lunsod na may mga kinasasaligan, na ang nagplano at nagtayo ay ang Diyos” (Hebreo 11:10). Mayroon tayong “manang hindi nasisira, walang dungis, at hindi kumukupas, na inilaan sa langit para sa atin” (1 Pedro 1:4).

Binibigyang-diin ng liksyon sa linggong ito ang tatlong pangunahing tema:

1. Ang mga kasapi ng makalangit na kaharian ay namumuhay nang ganap at nagsisilbing mga halimbawa na karapat-dapat tularan.
2. Ang kaligayahang Kristiyano, tulad ng kapayapaan, ay hindi nakasalalay sa mga panlabas na kalagayan, sapagkat ito ay nakaugat sa malapit na ugnayan sa Diyos sa pamamagitan ni Cristo.
3. Ang masaya at kontentong buhay ay posible, kahit sa magulong mundong ito, ngunit nangangailangan ito ng pagsunod sa mga prinsipyo ng Biblia.

### Ikalawang Bahagi: Komentaryo

**Paglalarawan**

Isinaysay ang kwento ni Dr. Thomas Lambie, na “naglakbay sa Ethiopia bilang isang misyonerong doktor. Pagkalipas ng ilang panahon, nais niyang bumili ng lupa para sa isang misyon. May batas sa Ethiopia na hindi maaaring magbenta ng lupa sa mga dayuhan. Dahil sa malaking pagmamahal ni Dr. Lambie kay Cristo at sa mga Ethiopian, isinuko niya ang kanyang pagkamamayan sa Amerika at naging mamamayan ng Ethiopia. Pagkatapos ay binili niya ang mga lupaing kailangan para sa kanyang gawain.”—Paul Lee Tan, Encyclopedia of 7,700 Illustrations: Signs of the Times (Garland, TX: Bible Communications, Inc., 1996), p. 1176. Gayundin, ang mga mananampalataya ay mga taong handang isuko ang kanilang makalupang pagkamamamayan dahil sa pag-ibig kay Cristo, at tinitingnan ang kanilang sarili bilang “mga dayuhan at manlalakbay sa ibabaw ng lupa” (Hebreo 11:13).

**Mga Miyembro ng Makalangit na Kaharian**

Iminungkahi ni Pablo na ang mga Kristiyanong lider ay dapat maging huwaran o mga halimbawa na dapat sundan ng iba (Filipos 3:17). Ang kaisipang ito ay taliwas sa mga asal ng mga bulaang guro, na inilarawan bilang mga “kaaway ng krus ni Cristo” (Filipos 3:18). Inilalarawan pa sila bilang mga nalulugmok sa kapahamakan, mga sumasamba sa sariling mga pagnanasa, “kahihinatnan ay kapahamakan, ang kanilang tiyan ang kanilang diyos, at ang kanilang kahihiyan ang kanilang kapurihan, na nakatuon ang isip sa mga bagay na makalupa” (Filipos 3:19). Sa kabilang banda, kailangang malaman ng mga Kristiyano na “ang kanilang pagkamamamayan ay nasa langit” (Filipos 3:20) at mamuhay ayon dito.

Ang salitang Griyego na isinalin bilang “halimbawa” sa Filipos 3:17 ay symmimētēs. Ito ay isang beses lamang lumitaw sa Bagong Tipan, na nagpapahiwatig na sinadyang piliin ni Pablo ang salitang ito upang iparating ang isang natatangi at tiyak na mensahe. Sa literal na pagsasalin, nangangahulugan itong “kapwa-tagatulad,” isang taong “kasamang sumusunod bilang isang tagatulad”—William F. Arndt, et al., A Greek-English Lexicon of the New Testament and Other Early Christian Literature (Chicago: University of Chicago Press, 2000), p. 958. Sa katunayan, ginawa ni Pablo ang terminong ito “upang bigyang-diin ang kanyang hangaring magkaroon ng pangkomunidad na pagsisikap sa pagsunod sa kanyang halimbawa: ‘Tularan ninyo ako, kayong lahat nang sabay-sabay!’ ”—Gerald F. Hawthorne, Philippians, Word Biblical Commentary, vol. 43, (Dallas: Word, Inc., 2004), p. 217. Katulad ito ng sinabi ni Pablo sa 1 Corinto 11:1: “Maging tulad kayo sa akin, gaya ko kay Cristo.” Sa huli, si Cristo ang ganap na huwaran para sa mga Kristiyano. Sa pamamagitan ni Cristo, ang mga mananampalataya ay maaaring maging mabuting mga halimbawa para sa iba, gaya ng ipinakita ni Pablo sa 1 Tesalonica 2:14: “Sapagkat kayo, mga kapatid, ay naging taga-tulad sa mga iglesya ng Diyos kay Cristo Jesus na nasa Judea.”

Bilang mga mamamayan ng langit, dapat tayong mamuhay nang may layunin, na nananalig sa pag-asang darating ang ating Tagapagligtas mula sa langit at babaguhin ang ating mga hamak na katawan tungo sa katawan ng kaluwalhatian (Filipos 3:20, 21). Hanggang dumating ang araw na iyon, maghihintay tayo para sa Kanya (Filipos 3:20) at maninindigan sa Kanya (Filipos 4:1), na may katiyakan na ang ating makalangit na kalagayan ay higit na mabuti kaysa sa ating makalupang kalagayan.

**Kagalakan at Kapayapaan**

Itinuturo ni Pablo na ang kagalakan at kapayapaan ng mga Kristiyano ay hindi nakasalalay sa mga panlabas na kalagayan. Pinagtitibay niya ito nang kanyang sabihing, “Magalak kayong lagi sa Panginoon; muli kong sasabihin, Magalak kayo!” (Filipos 4:4). Gaya ng alam natin base sa ating sariling karanasan sa mundong puno ng kasalanan, imposibleng mamuhay lagi sa perpektong sitwasyon. Paano nga ba tayo laging magagalak kung ang kagalakan ay nakabatay sa mga panlabas na pangyayari? Sa katunayan, ang pagiging maligaya nang palagi ay posible lamang “sa Panginoon.” Dito natin makikita “ang tunay na pinagmumulan ng kagalakan ng mga Kristiyano at ang lugar kung saan ito umuunlad.”—Philippians, Word Biblical Commentary, vol. 43, p. 173.

Mahalagang pansinin na ang paanyayang magalak sa Panginoon ay hindi lamang isang payo—ito ay isang utos. Napakahalaga ng pamumuhay nang may kagalakan para kay Pablo kaya tinukoy niya ito nang tatlong beses sa kanyang liham (Filipos 3:1; Filipos 4:4, 10). Bilang halimbawa sa kanyang mga tagapakinig (Filipos 3:17), hinikayat niya silang magalak sa Panginoon (Filipos 3:1; Filipos 4:4) dahil siya mismo ay nanatiling masaya (Filipos 1:18; Filipos 2:17, 18; Filipos 4:4). Ang kagalakan ay isa sa mga pangunahing tema sa liham ni Pablo sa mga taga-Filipos. Ang salitang Griyego na chairo (“magalak”) ay lumitaw nang walong beses (Filipos 1:18 [dalawang beses]; Filipos 2:17, 18, 28; Filipos 3:1; Filipos 4:4, 10); ang pandiwang synchairō (“magalak nang sama-sama”) ay lumitaw nang dalawang beses (Filipos 2:17, 18); at ang salitang chara (“kagalakan”) ay lumitaw nang limang beses (Filipos 1:4, 25; Filipos 2:2, 29; Filipos 4:1). Ang kahanga-hanga sa paanyayang ito na magalak ay lalo pang pinatataas ng katotohanang ang sumulat nito ay nasa bilangguan!

Ang kapayapaang Kristiyano, tulad ng kagalakan, ay hindi nakasalalay sa mga panlabas na kalagayan. Sinabi ni Jesus, “Kapayapaan ang iniiwan ko sa inyo, ang aking kapayapaan ay ibinibigay ko sa inyo. Hindi gaya ng ibinibigay ng sanlibutan ang ibinibigay ko sa inyo” (Juan 14:27). Muli, ang ganitong uri ng kapayapaan ay posible lamang “sa Panginoon.” Sinabi ni Jesus, “Ang mga bagay na ito ay sinabi ko sa inyo, upang sa Akin ay magkaroon kayo ng kapayapaan.” (Juan 16:33, idinagdag ang italics). Gayundin, sa paggamit ng pariralang “kapayapaan ng Diyos,” ipinapahiwatig ni Pablo na ang Diyos ang pinagmumulan ng kapayapaan. Maaari rin itong mangahulugan ng “kapayapaang nilikha ng Diyos” o “kapayapaang ibinibigay ng Diyos.” Anuman ang eksaktong kahulugan, ang mga mananampalataya ay maaaring makaranas ng kapayapaang “hindi maabot ng pag-iisip” (Filipos 4:7) sa pamamagitan lamang ng kanilang ugnayan sa Diyos. Sabi ni Pablo, ang kapayapaan ng Diyos (Filipos 4:7) ay posible lamang sapagkat “ang Diyos ng kapayapaan ay sasaatin” (Filipos 4:9; ang diin ay idinagdag). Sa madaling sabi, paano ba mamumuhay ang mga mananampalataya na may malay sa kanilang makalangit na pagkamamamayan? Mamumuhay sila nang may kagalakan at kapayapaan.

**Mga Tagubilin Para sa Masayang Pamumuhay**

Ang masayang buhay ay hindi nangyayari nang aksidente. Kinakailangang sundin ang ilang mga prinsipyo, kaya’t si Pablo ay nagbibigay ng sunud-sunod na mga tagubilin sa Filipos 4, marami dito ay nasa anyo ng mga utos.

“Magalak kayong lagi sa Panginoon” (Filipos 4:4a). Ang pag-uulit ng, “Muli kong sasabihin, magalak kayo” (Filipos 4:4b), ay nagpapahiwatig na ang utos na ito ay dapat seryosohin.

“Ipaalam sa lahat ng mga tao ang inyong kahinahunan” (Filipos 4:5). “Ang salitang Griyego na isinalin bilang ‘kahinahunan’ (epieikēs) ay isang interesante at maraming kahulugang termino. Sa konteksto ng pakikitungo sa iba, ito ay nangangahulugang maging mabait at mahinahon; sa mga relasyon, ito ay tumutukoy sa pagiging magalang at mapagparaya; at sa mga legal na sitwasyon, ito ay nagpapahiwatig ng pagpapaluwag o pagkakaroon ng konsiderasyon.—Grant R. Osborne, Philippians: Verse by Verse, Osborne New Testament Commentaries (Bellingham, WA: Lexham Press, 2017), p. 167.

“Huwag kayong mabalisa sa anumang bagay” (Filipos 4:6). Malamang, ang utos na ito ay nakabatay sa itinuturo ni Jesus, “Huwag kayong mabalisa tungkol sa inyong buhay” (Mateo 6:25; tingnan din Mateo 6:27, 28, 31, 34). Hindi madaling makamtan ang ganitong kalagayan, hindi ba? Pinapahiwatig ni Pablo na mapapanagumpayan natin ang pagkabalisa sa pamamagitan ng paglalahad ng ating mga panalangin, mga daing, mga pasasalamat, at mga kahilingan sa harap ng Diyos.

“Isipin ninyo ang mga bagay na ito” (Filipos 4:8). Naglista si Pablo ng mga mabubuting bagay na dapat nating isipin: mga bagay na totoo, marangal, makatarungan, dalisay, kaaya-aya, at may magandang reputasyon. Idinagdag pa niya na ang mga bagay na ito ay mabubuti at karapat-dapat purihin.

“Ang mga bagay na inyong natutunan, tinanggap, narinig at nakita sa akin, ang mga bagay na ito ang gawin ninyo” (Filipos 4:9). Sa ibang salita, sundin ninyo ang mga mabubuting halimbawa!

Muli, kapansin-pansin ang resulta ng pagsunod sa mga tagubiling ito na ipinakita sa isang kahanga-hangang pahayag, “At ang kapayapaan ng Diyos . . . ang mag-iingat ng inyong mga puso at mga pag-iisip kay Cristo Jesus” (Filipos 4:7). Dalawang talata lamang ang pagitan, sa isang halos kaparehong pahayag, matibay na ipinapahiwatig ni Pablo na ang kapayapaan ng Diyos ay posible lamang dahil “ang Diyos ng kapayapaan ay sasaatin” (Filipos 4:9).

### Ikatlong Bahagi: Aplikasyon sa Buhay

Magnilay sa mga sumusunod na tema. Pagkatapos, hilingin sa iyong mga estudyante na sagutin ang mga tanong sa dulo ng seksiyon:

Tumpak na sinabi ni J. I. Packer, “Ang kakulangan ng mabubuting halimbawa ay laging nagpapababa sa pamantayan, at sa kasamaang palad ay kulang ang mabubuting halimbawa ngayong siglo.”—J. I. Packer, “Some Perspectives on Preaching,” sa Preaching the Living Word (Geanies House, Scotland: Christian Focus, 1999), p. 31. Inaasahan ng Dios na tayo, bilang mga Kristiyano, ang magpupuno ng kakulangang ito (Mateo 5:13, 14). Bilang mga mamamayan ng kaharian ng langit, tinatawag tayo na kalugod-lugod sa Dios sa pamamagitan ng pagiging mabunga “sa bawat gawang mabuti, at lumalago sa pagkakilala sa Diyos” (Colosas 1:10), hanggang sa araw na tayo’y makibahagi sa mana ng mga banal (Colosas 1:12).

Sa ngayon, maaari nating tamasahin ang kasiyahan at kapayapaan, kahit na sa gitna ng mga negatibong kalagayan sa paligid. Ang ganitong kagalakan at kapayapaan ay posible lamang sa pamamagitan ng malapit na ugnayan kay Dios. Bagamat walang tunay na kapayapaan sa lupa, makakamit natin ang kapayapaan kay Cristo (Juan 14:27). Ang buhay na may kapayapaan at kagalakan ay hindi bunga ng pagkakataon. Binibigyan tayo ng Biblia ng serye ng mga tagubilin upang matulungan tayong makamtan ang masaganang buhay na nilayon ng Dios para sa Kanyang mga anak. Sa pangkalahatan, walang ibang mga tagubilin na lalampas pa sa Sampung Utos. Napakaganda ng pagkakasabi ni Ellen G. White nang sabihin niyang, “Ang ating kasaganaan at kaligayahan ay nakasalalay sa ating matatag na pagsunod sa kautusan ng Dios. . . . Walang kahit isa sa sampung utos ang maaaring labagin nang hindi nagiging hindi tapat sa Dios ng Langit. Ang pagsunod sa bawat titik at tuldik ng kautusan ay mahalaga para sa ating sariling kaligayahan, pati na rin sa kaligayahan ng lahat ng kaugnay natin.”—The Signs of the Times, Marso 3, 1881.

**Mga Tanong:**

Ano ang ilang paraan upang tayo bilang mga Kristiyano ay maging mabuting halimbawa ngayon, kapwa sa ating mga iglesya at mga komunidad?

Ano ang ugnayan sa pagitan ng pagsunod sa kautusan at isang buhay na may kagalakan at kapayapaan?