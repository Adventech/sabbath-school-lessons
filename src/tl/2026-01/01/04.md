---
title:  Si Pablo sa Filipos
date:   30/12/2025
---

Sa ikalawang paglalakbay misyonero ni Pablo, di nagtagal makaraang maidagdag si Timoteo sa pangkat, pinagbawalan sila ng Espiritu Santo na magpatuloy ng pagtawid sa Asia Minor (Gawa 16:6). Kaya, samantalang nasa pangitain sa gabi, nakita ni Pablo ang isang lalaki na nakikiusap na “tumawid ka patungo sa Macedonia, at tulungan mo kami” (Gawa 16:9). Kaya agad silang tumungo sa daungan na pinakamalapit sa Macedonia at naglayag mula sa Troas patawid sa dagat ng Aegean papunta sa Neapolis, sa kontinente ng Europa. Ngunit sa halip na mangaral doon, sina Pablo, Silas, Timoteo, at Lucas, na sumama sa kanila sa Troas (tulad ng isinasaad sa paggamit ng “kami” sa Gawa 16:11), ay tumungo sa Filipos.

Sa kanyang gawaing pangangaral, laging nag-iisip ng estratehiya si Pablo. Ang Filipos ay “ang pangunahing lunsod sa distrito ng Macedonia” (Gawa 16:12). Sa katotohanan, ito ay isa sa pinakapinarangalang siyudad ng Imperyo ng Roma, na binigyan ng katayuan na Ius Italicum—ang pinakamataas na posibleng karangalan na maaaring ipagkaloob sa isang lungsod. Ang mga mamamayan nito ay may parehong pribilehiyo na parang ang lungsod ay nasa Italya, kabilang na ang exemption sa buwis sa lupa at buwis-puno, at ang sinumang ipinanganak sa lungsod ay awtomatikong nagiging mamamayan ng Roma. Isa rin itong mahalagang hintuan sa kahabaan ng Via Egnatia, ng pangunahing daang lupa na nag-uugnay sa Roma at sa Silangan. Ang pagtatatag ng isang mahalagang presensya ng Kristiyano doon ay magbibigay sa kanila ng pagkakataon na dalhin ang ebanghelyo sa maraming iba pang malalapit na siyudad, kasama ang Amphipolis, Apollonia, Thessalonica, at Berea (tingnan ang Gawa 17:1, 10).

Kapansin-pansin, ang opisyal na wika ng Filipos noong unang siglo ay Latin, na pinatutunayan ng mas nakakahigit na bilang ng mga inskripsiyong Latin. Sa Filipos 4:15, tinawag sila ni Pablo ng pangalang kasin-tunog ng Latin, Philippesioi, na parang pagkilala ng kanilang espesyal na katayuang Romano. Gayunpaman, ang Griyego ang wika ng pamilihang dako at ng mga nakapaligid na mga bayan at siyudad at ang paraan kung paano lumaganap ang ebanghelyo. Inilalarawan ni Lucas kung paanong si Pablo at ang kanyang pangkat ay nakisama sa mga tao para sa pananalangin sa tabi ng ilog, kung saan si Lydia at ang kanyang sambahayan ay nahikayat (Gawa 16:13–15). Bilang isang babaeng negosyante (“nagtitinda ng lila”), siya’y naging isa sa mga pangunahing tumutulong ng pinansyal para sa ministeryo ni Pablo sa Filipos. Ang panahong ginugol nina Pablo at Silas sa bilangguan doon ay naging dahilan ng pagkahikayat ng isa pang buong pamilya—ang tagapagbantay ng bilangguan.

Nalalaman ng Espiritu Santo na ang Filipos ang kanais-nais na dalampasigan para sa paglaganap ng ebanghelyo sa buong Europa, bagaman mayroon ding mga pag-uusig. Gaano man ito kasama, ginagawa ng pag-uusig, sa ilang mga pangyayari, na maabot ng ebanghelyo ang mga tao na hindi maaabot sa ibang pamamaraan.

`Basahin ang Gawa 9:16. Paano ito nakatutulong sa atin na maunawaan ang ilan sa mga pagsubok ni Pablo? Paano ito makatutulong sa atin na maunawaan ang ilan sa ating sarili?`