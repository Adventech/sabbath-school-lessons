---
title:  Si Pablo, ang Bilanggo ni Jesu-Cristo
date:   28/12/2025
---

Ang Filipos at Colosas ay tinatawag na mga sulat sa bilangguan dahil ang mga ito ay isinulat samantalang nakabilanggo si Pablo (ang ibang mga sulat ay ang Efeso at Filemon). Iniisip ng karamihan sa mga komentarista na ang mga ito’y naisulat samantalang nasa Roma si Pablo, mga a. d. 60–62 (tingnan ang Gawa 28:16).

`Basahin ang Efeso 3:1 at Filemon 1. Ano ang kahalagahan ng paraan ng paglalarawan ni Pablo sa kanyang pagkakabilanggo?`

Ibinigay ni Pablo ang kanyang buhay sa paglilingkod kay Jesu-Cristo. Kung ang paglilingkod na iyon ay kabilang ang pagiging bilanggo, siya ay handa. Inilalarawan ni Pablo ang kanyang sarili bilang “isang sugong may tanikala” (Efeso 6:20). Siya ay napasa mga paglalakbay misyonero, nagtayo ng mga iglesya at nagsanay ng mga manggagawa para sa Panginoon. Maaaring naitanong niya, “Bakit ako narito samantalang maaari akong makagawa ng lalong higit pa kung wala ang mga tanikalang ito?” Nabilanggo rin si Pablo kalaunan, nang isulat niya ang 2 Timoteo. Limang aklat ng Bagong Tipan ay naisulat samanatlang siya ay nasa bilangguan.

Walang binanggit si Pablo sa alinman sa mga sulat niya mula sa bilangguan kung saan eksakto siya nakakulong; kaya may ilang nagsasabi na maaaring ito ay sa Efeso o Caesarea. Ngunit walang ebidensya sa Biblia na nagpapatunay na nakulong si Pablo sa Efeso. Mas malamang na ito ay sa Caesarea, maliban na lamang kung walang malinaw na banta sa buhay ni Pablo noong panahong iyon. Ngunit tiyak na may banta sa kanyang buhay nang isinulat ang sulat sa mga taga-Filipos (tingnan ang Filipos 1:20, Filipos 2:17).

Ang sulat na ito ay nagbibigay sa atin ng ilan pang maliwanag na mga pahiwatig kung nasaan si Pablo sa panahon ng kanyang pagkakabilanggo. Una, mayroong pretorio. Ito ay maaaring tumutukoy sa isang opisyal na tirahan ng gobernador ng probinsya, tulad ng isa sa Jerusalam, kung saan nilitis ni Pilato si Jesus (Mateo 27:27, Juan 18:33), at sa Caesarea, kung saan nabilanggo si Pablo (Gawa 23:35). Ngunit maliwanag na ginagamit ni Pablo ang terminong ito, hindi bilang pantukoy sa isang lugar, kundi bilang pantukoy sa mga tao. Sinabi niya na ang “lahat ng mga bantay” ay naging pamilyar sa ebanghelyo (Filipos 1:13). Sa Roma, ang mga ito’y mga piling sundalo, mga 9,000, na nag-iingat sa Emperador at nagbabantay sa kanyang mga bilanggo.

Nagpadala din ng mga pagbati si Pablo mula sa mga mananampalataya sa “sambahayan ni Cesar” (Filipos 4:22). Ito’y nagpapahiwatig na si Pablo ay isang bilanggo sa Roma at may pakikipag-ugnay sa mga naglilingkod sa sambahayan ng Emperador.

`Paano natin matututuhan na makagawa ng pinakamabuti sa anumang mahirap na sitwasyong masusumpungan natin ang ating mga sarili? Bakit hindi iyon palaging madaling gawin?`