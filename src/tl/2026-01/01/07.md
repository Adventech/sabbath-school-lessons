---
title:  Karagdagang Kaisipan
date:   02/01/2026
---

“Pinili ka ng Diyos sa kaligtasan sa pamamagitan ng pagpapabanal ng espiritu at pananampalataya sa katotohanan. Kaya tumayong matatag. . . . Kung iyong matapat na pinaglilingkuran ang Diyos, makakatagpo ka ng pagtatangi at pagsalungat; ngunit huwag kang magalit kung ikaw ay nagdurusa nang hindi nararapat. Huwag kang gumanti. Panghawakan mo ang iyong integridad kay Jesu-Cristo. Iharap mo ang iyong mukha na parang isang batong pingkian papaitaas sa langit. Hayaang ang iba ay magsalita ng kanilang sariling mga salita, at ipagpatuloy ang kanilang sariling paraan ng pagkilos; ito’y para sa iyo na magpatuloy sa kaamuan at kababaan ni Cristo. Gawin mo ang iyong gawain na may matatag na layunin, na may kalinisan ng puso, ng buong kapangyarihan at lakas mo, na nakasandig sa bisig ng Diyos. Ang tunay at mataas na likas ng iyong gawain ay maaaring hindi mo kailanman maalaman. Ang halaga ng iyong buhay ay masusukat mo lamang sa pamamagitan ng buhay na ibinuwis upang iligtas ka. . . .

“Sa bawat kaluluwang lumalago kay Cristo ay magkakaroon ng mga panahon ng masigasig at mahabang pakikipagbaka; sapagkat ang kapangyarihan ng kadiliman ay determinadong salungatin ang daan ng pagsulong. Ngunit kung tayo ay titingin sa krus ni Cristo para sa biyaya, hindi tayo mabibigo. Ang pangako ng Manunubos ay, ‘Hindi kita iiwan o pababayaan.’ ‘Ako’y sumasa-inyong palagi, hanggang sa katapusan ng sanlibutan.’ ”—Ellen G. White, sa The Youth Instructor, Nov. 9, 1899.

**Mga Tanong Para sa Talakayan:**

`Maraming ulit nabilanggo si Pablo, laging hindi makatarungan. Paano ka tutugon kapag ikaw ay pinapakitunguhan ng hindi patas? Anong mga pangako sa Biblia ang mai-mumungkahi mo sa gayung mga panahon?`

`Sa pag-uusig sa mga Kristiyano, si Tertillian, isang lider ng sinaunang iglesya, ay nagsabi, “Habang madalas mo kaming inuusig, lalo kaming dumarami; ang dugo ng mga Kristiyano ay binhi.”—Alexander Roberts and James Donaldson, eds., Ante-Nicene Fathers (Peabody, MA: Hendrickson Publishers, Inc., 1999), vol. 3, p. 55. Sa kasabay ding panahon, ang pag-uusig sa ilang mga lugar at panahon ay nakahadlang ng malaki sa gawain ng igelsya. Anong mga paraan maaari nating masuportahan ang mga dumaranas ng pag-uusig dahil sa kanilang pananampalataya?`

`Pag-isipan ang tungkol sa talatang sauluhin para sa linggong ito sa liwanag ng mga kahirapang dinanas ni Pablo. “Magalak kayong lagi”? Ano ang kahulugan niyaon? Paano natin iyon magagawa? Ang isa na iyong minamahal ay maysakit o namatay. Nawalan ka ng trabaho. Ikaw ay may matinding sakit sa katawan. Maaaring ang susi upang maunawaan ito ay ang magtanong, “Magalak na palagi para ano?” Iyon ay, anuman ang ating situwasyon, ano ang maaari nating palaging ikagalak?`