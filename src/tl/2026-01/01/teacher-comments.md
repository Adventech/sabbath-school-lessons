---
title:  Komento ng Guro
date:   02/01/2026
---

### Unang Bahagi: Pangkalahatang-ideya

**Susing Talata:** Filipos 4:4

**Pokus ng Pag-aaral:** Roma 8:12–39

Hinarap ni Pablo ang maraming pagsubok at paghihirap habang ipinapahayag ang mensahe ng kaligtasan ng Diyos. Bukod kay Jesus, kakaunti lamang ang nakaranas ng kasing tinding pagdurusa alang-alang sa ebanghelyo tulad ng kay Pablo. Dapat nating pag-isipan at pagnilayan nang mabuti ang kanyang listahan ng paghihirap. Kabilang dito ang kapighatian, panggigipit, pagmamalupit, taggutom, gutom, pagka-uhaw, kahubaran, espada, pambubugbog, kawalang-tirahan, pang-iinsulto, paninira, pagkalito, kakulangan, mga suntok, kaguluhan, paghihirap, kawalan ng tulog, pag-aayuno, pang-aalipusta, sakit, kahirapan, kahihiyan, pambabato, pagkawasak ng barko, madalas na paglalakbay, mga seryosong panganib sa buhay—ito ma’y mula sa ilog, mga magnanakaw (parehong mula sa kapwa-Judio o sa mga Hentil), sa lungsod, kagubatan, dagat, at iba pa. Kasama rin sa paghihirap ni Pablo ang kanyang mga sakit at kahinaan, pati na rin ang hamon ng pag-aalaga sa mga iglesya. Huwag ding kalimutan ang kanyang mga pagkakakulong (ikumpara sa Roma 8:35; 1 Corinto 4:11–13; 2 Corinto 4:8–9; 2 Corinto 6:4-5, 9–10; 2 Corinto 11:23–29; 2 Corinto 12:10; Efeso 4:1). Ang buhay ni Pablo ay hindi madali!

Kakailanganing huminga ng malalim bago mabanggit nang tuloy-tuloy ang lahat ng ito nang walang hinto. Madali tayong panghinaan ng loob sa mga mas simpleng pagsubok. Gayunpaman, kung kahanga-hanga ang listahan ni Pablo ng mga paghihirap, higit na kahanga-hanga ang kanyang matatag na pagtitiwala. Sinabi niya, “Ngunit sa lahat ng mga bagay na ito, tayo'y higit pa sa mga nagtatagumpay sa pamamagitan Niya na sa atin ay umibig” (Roma 8:37).

Ang aralin ngayong linggo ay nakatuon sa dalawang pangunahing tema:

1. Ang mga paghihirap ni Pablo alang-alang sa ebanghelyo, partikular na ang kanyang mga pagkakakulong.
2. Ang mga estratehiya ni Pablo sa epektibong pagpapahayag ng ebanghelyo kahit sa pinakamahirap na kalagayan.

### Ikalawang Bahagi: Komentaryo

**Paglalarawan**

Ikinuwento ni G. Curtis Jones ang isang kwento tungkol kay Wilfred Grenfell (1865–1940), isang misyonaryong doktor. Nang tanungin siya kung bakit niya buong pusong itinalaga ang kanyang sarili para sa mga misyon, sumagot si Grenfell sa pamamagitan ng ganitong kuwento:

“Isang gabi, dinala sa ospital kung saan ako ang doktor, ang isang babae na nasunog nang malubha. Ang asawa niya ay umuwi nang lasing at binato siya ng isang lampara na may langis. Tinawag ang pulis at dinala nila ang asawang lalaki, na medyo nasa tamang isip na. Lumapit ang hukom sa tabi ng kama ng babae at inutusan siyang sabihin nang totoo sa pulis kung paano nangyari ang lahat. Hinimok niya ang babae na sabihin ang buong katotohanan dahil maliit na na lang ang oras na mabubuhay ito.

“Inikot ng kawawang babae ang kanyang mukha, na iniiwasang tumingin sa kanyang asawang nakatayo sa dulo ng kama. Sa wakas, tumingin ang babae sa malalakas na kamay ng kanyang asawa, tiningnan ang mga ito pataas sa kanyang mga bisig at balikat, tapos paharap sa kanyang mukha. Nagkatinginan sila. Sandali, nawala ang anyo ng paghihirap sa kanyang mukha, at pinalitan ito ng lambing at pagmamahal. Tumingin siya sa hukom at kalmadong sinabi, ‘Ginoo, aksidente lamang iyon,’ at bumalik sa kanyang unan na patay na. Dagdag pa ni Grenfell, ‘Ganito ang Diyos. Nakikita ng Kanyang pag-ibig ang higit pa sa ating mga kasalanan.’ ” Inilalarawan ni Curtis Jones ang ganitong uri ng pag-ibig bilang isang “naghihirap na pag-ibig.”—G. Curtis Jones, 1000 Illustrations for Preaching and Teaching (Nashville, TN: Broadman & Holman Publishers, 1986), p. 55.

Sang-ayon ka man o hindi sa ginawa ng babae, at maaaring may malakas na dahilan para sabihin na siya ay nagkamali, malakas pa rin ang punto nito. Tulad ng pagmamahal na ipinakita ng babae sa kuwento ni Grenfell, tinanggap din ni Pablo ang pagdurusa dahil sa kanyang pagmamahal.

**Naghihirap na Pag-ibig**

Sa Roma 8:35, ipinapahayag ni Pablo ang kanyang matinding katiyakan sa pag-ibig ni Cristo sa kanya at sa lahat sa pamamagitan ng retorikal na tanong, “Sino ang makapaghihiwalay sa atin sa pag-ibig ni Cristo?” Ang sagot ay isang malakas na “Walang sinuman!” Kung “hindi ipinagkait ng Diyos ang Kanyang Sariling Anak” (Roma 8:32), paano ngang ang anumang kahirapan ay makapaghihiwalay sa atin sa pag-ibig ni Cristo? Ipinakita ng Diyos ang Kanyang pag-ibig sa pamamagitang ng pagbibigay ng Kanyang nag-iisang Anak (Roma 8:32). Hindi na kailangan ni Pablo ng karagdagang katibayan ng pag-ibig ng Diyos. Ganoon din tayo.

Matindi ang pagtitiwala ni Pablo sa pag-ibig ng Diyos anupat paulit-ulit niya itong binanggit (Roma 8:37, 39). Dahil sa pag-ibig, tiniis ni Jesus ang lahat ng paghihirap at kamatayan para sa atin (Juan 13:1, 34; Juan 15:9, 12), at tinanggap naman ni Pablo ang pagdurusa at kamatayan para sa Kanya. Tanging ang pag-ibig ni Cristo lamang para sa atin ang makapapanatili ng ating pananampalataya sa panahon ng pagsubok.

Sa Roma 8:35, inilista ni Pablo ang kanyang mga paghihirap sa pitong magkakasunod na kaganapan: kahirapan, kapighatian, pag-uusig, taggutom, kahubaran, panganib, at tabak. Marahil, ang seryeng ito ng pitong pagsubok ay nagpapahiwatig ng kasakdalan sa diwa na ito ay kumakatawan sa kabuuan ng lahat ng paghihirap na dinanas ni Pablo. Gaya ng nabanggit na, mas malawak pa ang listahan ni Pablo ng mga pagdurusa kaysa sa tala na ito. Hanggang sa puntong ito, tiniis na niya ang lahat ng mga kapighatian na nabanggit sa talatang ito maliban sa huli, ang tabak. Ang tabak ang magiging huli niyang pagsubok, at hinarap niya ito nang may kahanga-hangang tapang. Ang kanyang matibay na katiyakan kay Cristo ang nagbigay sa kanya ng lakas upang harapin ang kamatayan nang may panloob na kapayapaan. Sa sandali ng kanyang kamatayan, si Pablo ay “nakatingin sa dakilang gantimpala, hindi nang may pag-aalinlangan o takot, kundi nang may masayang pag-asa at pagnanais. Habang siya ay nakatayo sa lugar ng pag-aalay-buhay, hindi niya nakita ang kumikislap na tabak ng tagapugot o ang luntiang lupa na malapit nang tumanggap ng kanyang dugo; tumanaw siya pataas sa bughaw na kalangitan ng tag-init patungo sa trono ng Walang Hanggan. Ang kanyang wika ay, O Panginoon, Ikaw ang aking kaaliwan at bahagi. Kailan kita mayayakap? Kailan kita makikita nang walang takip na humaharang sa aking paningin?”—Ellen G. White, The Story of Redemption, pp. 317, 318.

**Mga Estratehiya ni Pablo sa Pagpapahayag ng Ebanghelyo**

Dahil sa mahirap na kalagayan kung saan ipinangaral ni Pablo ang ebanghelyo, kinailangan niyang gumamit ng mga matatalinong estratehiya upang matiyak ang tagumpay ng kanyang gawain.

Una, sinadyang pinili ni Pablo ang mga mahahalagang lungsod sa sinaunang mundo kung saan mas madali niyang maipalaganap ang mensahe ng ebanghelyo. Halimbawa, pinili ang Corinto dahil sa napakahalagang heograpikal nitong kinalalagyan. “Ito ay nagbigay ng pagkakataon para sa pagpapalaganap ng ebanghelyo. Kapag naitatag na sa Corinto, madali na itong maipararating sa lahat ng bahagi ng mundo.”—Ellen G. White, Sketches from the Life of Paul, p. 99. Pinuntahan din ni Pablo ang Filipos dahil ito ay isa sa “pinakaimpluwensyang sentrong lungsod sa kanyang ruta. . . . Mahalaga ang lugar na ito sa kasaysayan ng imperyo, kaya naging natural na hakbang ito para sa kanya upang maihanda ang daan patungo sa Roma.”—Craig S. Keener, Acts: An Exegetical Commentary, vol. 3, pp. 2380, 2381. Gayundin, ang Efeso ay isa sa pinakamalalaking lungsod sa Imperyong Romano, na may populasyon na tinatayang 250,000 noong panahon ni Pablo.

Pangalawa, naglaan ng panahon si Pablo para magsanay ng mga tao sa ministeryo ng ebanghelismo. Tunay nga, “ginawang bahagi ng kanyang gawain ang paghubog sa mga kabataang lalaki para sa ministeryo ng ebanghelyo. Sinuportahan niya sila sa kanyang mga paglalakbay misyonero upang magkaroon sila ng karanasan na magpapahintulot sa kanila na mamuno sa hinaharap. Kahit na magkahiwalay na, nanatili siyang nakikipag-ugnayan sa kanilang gawain, at ang kanyang mga sulat kina Timoteo at Tito ay patunay ng kanyang taos-pusong hangarin para sa kanilang tagumpay.”—Ellen G. White, Gospel Workers, p. 102. Tungkol kay Timoteo, itinuring siya ni Pablo hindi lamang bilang katuwang sa gawain kundi pati na rin bilang katuwang na may-akda (tingnan ang 2 Corinto 1:1; Filipos. 1:1; Colosas 1:1; 1 Tesalonica 1:1; 2 Tesalonica 1:1; at Filemon 1:1).

Pangatlo, sinunod ni Pablo ang “una'y sa Judio” na pamamaraan (Gawa 13:46; Roma 1:16), ayon sa malinaw na utos ni Jesus (Lucas 24:47; Gawa 1:8; Gawa 3:25, 26). Ipinaliwanag nito kung bakit sinimulan ni Pablo ang kanyang misyong gawain sa bagong lungsod sa sinagoga (Gawa 9:20; Gawa 13:5, 14, 46; Gawa 14:1; Gawa 17:1, 2, 17; Gawa 18:4). Sa pagninilay tungkol sa utos na dapat magsimula ang gawain ng mga alagad sa Jerusalem, sinabi ni Ellen G. White, “Saan man ilagay ang bayan ng Diyos, sa mga mataong lungsod, sa mga baryo, o sa mga liblib na daan sa bukirin, doon ay mayroong isang tahanang misyon. . . . Unang-una ay ang gawain sa loob ng pamilya; pagkatapos ay dapat nilang sikaping mahikayat ang kanilang mga kapitbahay kay Cristo, at iharap sa kanila ang mga dakilang katotohanan ng panahong ito.” —Ellen G. White, The Advent Review and Sabbath Herald, May 22, 1888, p. 1160.

Pang-apat, pinanatili ni Pablo ang regular na komunikasyon sa mga iglesia sa pamamagitan ng pagsulat sa kanila. Dahil sa kanyang malalim na “alalahanin para sa mga iglesya” (2 Corinto 11:28), madalas hindi niya nakakapiling nang matagal ang mga bagong tagasunod sa mga lungsod kung saan siya nangaral. Kaya naman ginamit niya ang mga sulat bilang paraan upang makipag-ugnayan sa mga iglesia at magbigay ng mga tagubilin. Pinunan din ng mga liham puwang na dulot ng kanyang pisikal na pagkawala (1 Corinto 5:3; Filipos 2:12).

### Ikatlong Bahagi: Aplikasyon sa Buhay

Pagnilayan ang mga sumusunod na tema at sagutin ang mga tanong:

Ang pagpapahayag ng ebanghelyo ay mahirap lalo na kung ang mga panlipunang kaugalian ay salungat sa salita ng Diyos. Sa paglipas ng mga siglo, maraming tao ang nakaranas ng pagdurusa at maging kamatayan sa pagtupad ng kanilang gawaing misyonero. Totoo ito noong mga unang araw ng misyong Kristiyano, at hindi ito magbabago hanggang sa katapusan nito (Apocalipsis 14:13). Habang nagpapatuloy tayo sa gawaing misyon at tinitiis ang mga paghihirap na kaakibat nito, iisa lamang ang pwersang makakapagpatatag sa atin: ang pag-ibig ni Cristo.

Karamihan sa mga Kristiyano ay alam ang mga panganib na kaakibat ng pagsunod kay Cristo, ngunit dapat din nating maunawaan ang kahalagahan ng pagtupad sa utos na, “Kaya't sa paghayo ninyo, gawin ninyong alagad ang lahat ng mga bansa” (Mateo 28:19). Mahirap ang gawain, pero nagtitiwala tayo sa patnubay ng Diyos sa bawat hakbang. Kahit na maaaring mapanganib ito sa iba't ibang paraan, ito ay may magandang gantimpala. Sabi ni Jesus, “Maging tapat ka hanggang sa kamatayan, at ibibigay ko sa iyo ang korona ng buhay.” (Apocalipsis 2:10).

Sa kanyang gawaing misyonero, ginamit ni Pablo ang iba't ibang mga estratehiya upang maging epektibo ito: (1) Pinili niya ang mga mahahalagang lungsod bilang mga himpilan upang mas madali niyang maipahayag ang mabuting balita. (2) Naglaan siya ng panahon para sanayin ang iba. (3) Inuna niyang maabot ang mga pinakamalapit sa kanya. (4) Palagi niyang pinananatili ang pakikipag-ugnayan sa mga taong kanyang pinaglilingkuran. Dapat nating isama ang lahat ng mga estratehiyang ito sa ating sariling mga gawaing misyonero. Ngunit alam ni Pablo na kahit mahalaga ang mga estratehiya, hindi nito mapapalitan ang papel ng Banal na Espiritu (1 Corinto 12:1–11, Efeso 4:1–6). Huwag nating kalimutan ang napakahalagang puntong ito.

**Mga Tanong:**

Ano ang ilan sa mga hamon na naranasan mo sa pangangaral ng ebanghelyo?

Paano mo nagamit ang apat na estratehiya ni Pablo sa misyon na nabanggit kanina, at ano ang naging mga resulta?