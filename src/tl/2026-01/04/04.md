---
title:  Pagtatanim ng Kaisipan o Pag-opera ng Utak?
date:   20/01/2026
---

Ang dumaraming bilang ng mga kompanya sa buong mundo ay gumagawa ng teknolohiya na pinagsasama ang kapangyarihan ng computers at utak ng tao. Sa ibang mga salita, sa pag-uugnay ng isip sa mga computers, umaasa ang mga siyentipiko na magiging mas mahusay ang ating mga pag-iisip sa pamamagitan ng mga computers. Bagaman ang pagtatanim na ginagamit sa utak ng tao ay maaaring magdulot ng positibong resulta, kasama ang pagtulong na malunasan ang epilepsy, depresyon, at Parkinson’s disease, hindi mahirap isipin ang mga posibleng masasamang paggamit nito. Ang pag-kontrol sa isip ay hindi magiging malayo.

Sa ibang mga paraan, ito ay narito na. Ang ating isip ay gaya ng isang computer, lubos na nakahihigit lamang. Ang palagiang daloy ng impormasyon kung saan araw-araw tayong nalalantad ay “pinoprograma” ang ating utak, kinukondisyon ang ating mga kaisipan, at ginagabayan ang ating mga kilos. Kapag iginumon natin ang ating mga sarili sa media, ang makasanlibutang paraan ng pag-iisip ng mga tao ay magtatatak ng impresyon nito sa ating mga isip, at magsisimula tayong mag-isip sa kaparehong paraan. Ito’y tila ang isip ng ibang mga tao ay naitanim o naihalo sa atin.

Tayo, tulad ni Jesus, ay dapat may “kaisipang espirituwal” (Roma 8:6). “Walang nakakaalam ng mga isipan ng Diyos, maliban sa Espiritu ng Diyos,” na binigyang pagkakaiba ni Pablo sa “espiritu ng sanlibutan” (1 Corinto 2:11, 12). Sino ang ating guro? At ano ang ating natututuhan?

`Basahin ang Filipos 2:5. Ano sa palagay mo ang kahulugan na magkaroon ng “pag-iisip” ni Cristo?`

Sa huli, mababago natin ang ating isip, ngunit hindi natin mababago ang ating puso; tanging ang Diyos lamang ang makagagawa. Kailangang magsagawa ang Espiritu Santo ng operasyon sa puso natin, na ginagamit ang “tabak ng Espiritu” (Efeso 6:17), ang “buhay at makapangyarihang” salita ng Diyos, na “tumatagos hanggang sa pinaghihiwalayan ng kaluluwa at espiritu, ng mga kasukasuan at ng utak sa buto, at may kakayahang kumilala ng mga pag-iisip at mga hangarin ng puso” (Hebreo 4:12). Sa pamamagitan lamang ng Espiritu Santo maaari nating tunay na makilala ang ating mga sarili dahil likas na dinadaya tayo ng ating sariling puso (Jeremias 17:9). Ang salitang Hebreo sa “mandaraya” (‘aqov) ay tumutukoy sa malubak na lupa na nagpapatisod sa atin; sa pagpapalawak nito, ito’y nangangahulugan ng mga kaisipan na paikot, pilipit, at baliko. Dapat tayong mabagao sa pamamagitan ng “pagbabago” ng ating pag-iisip upang ating “mapatunayan kung alin ang mabuti, kasiya-siya, at lubos na kalooban ng Diyos” (Roma 12:2).

`Bakit napakahalaga na sundin natin ang sinasabi sa atin ni Pablo dito: “Kahuli-hulihan, mga kapatid, anumang bagay na totoo, anumang bagay na kagalang-galang, anumang bagay na matuwid, anumang bagay na malinis, anumang bagay na kaibig-ibig, anumang bagay na kapuri-puri, kung mayroong anumang kagalingan, at kung may anumang nararapat papurihan, ay isipin ninyo ang mga bagay na ito” (Filipos 4:8)?`