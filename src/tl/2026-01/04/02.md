---
title:  Pagkakabaha-bahagi sa Filipos
date:   18/01/2026
---

`Basahin ang Filipos 2:1–3. Anong mga kadahilanan ang tila nagtulak sa pagkakabaha-bahagi sa loob ng iglesya? Ano ang iminungkahi ni Pablo bilang isang lunas?`

Tiyak na isang napakalaking pagkabigo para kay Pablo na makita ang iglesya na kaniyang itinatag at minahal na labis na nahihirapan sa hidwaan at nabubuyo sa pagtatalo. Gumamit siya ng napakalakas na pananalita upang ilarawan ang mga problema. Ang “makasariling ambisyon” ay isinalin mula sa salitang Griyego na eritheia, na ginamit sa Filipos 1:16 upang ilarawan ang mga katunggali ni Pablo sa Roma na inuuna ang sariling kapakanan kaysa sa pagpapasulong ng gawain ni Cristo.

Ang “makasariling ambisyon” ay isa sa mga gawa ng laman (Galatia 5:20), at, tulad ng ipinahayag ni Santiago, “kung saan mayroong paninibugho at pagiging makasarili, doon ay mayroong kaguluhan at bawat gawang masama” (Santiago 3:16). Ang salitang Griyego para sa “pagmamayabang” ay dito lamang ginamit sa Bagong Tipan, ngunit makikita sa mga kasulatang nasa labas ng Biblia na may kahulugang kayabangan, walang kwentang pagmamataas, at pagkakaroon ng malaking pagtingin sa sarili. Gumagamit si Pablo ng isang malapit na kaugnay na salita sa pagpapaala-ala sa mga taga-Galatia: “Huwag tayong maging palalo, na ginagalit ang isa’t isa at naiinggit sa isa’t isa” (Galatia 5:26).

Pansinin ang mga solusyon na itinala ni Pablo para sa mga problemang ito:

1. Kaaliwan kay Cristo. Nagpatuloy si Pablo sa paggamit ng sariling halimbawa ni Cristo bilang isang makapangyarihang pagpapasigla.
2. Kaaliwan ng pag-ibig. Nagpakita si Jesus ng banal na pag-ibig at inuutusan tayo na “magmahalan sa isa’t isa, gaya ng pagmamahal Ko sa inyo” (Juan 15:12).
3. Pakikisama ng Espiritu. Ang presensya ng Espiritu Santo ay lumilikha ng isang malapit na relasyong Kristiyano gaya ng lumaganap sa unang iglesya (Gawa 2:42; ihambing ang 2 Corinto 13:14).
4. Pagmamahal (o Kaawaan). Madalas nating nakikita ang banal na katangiang ito na nahahayag sa buhay ni Cristo (tingnan ang Mateo 9:36, Mateo 20:34, Marcos 1:41) at inilalarawan sa mga talinghaga ng mabuting Samaritano (Lucas 10:33) at ng alibughang anak (Lucas 15:20).
5. Kahabagan. Ang katangiang ito, na inihalimbawa ni Jesus, ay dapat ding makita sa buhay ng Kanyang mga tagasunod (Lucas 6:36).
6. Pagkakaroon ng kaparehong kaisipan, pagkakaroon ng katulad na pag-ibig, pagkakaisa ng diwa, pagkakaisa sa pag-iisip. Gaanong paglalarawan! Mahirap isipin kung paanong higit na malakas na mabibigyang-diin ni Pablo ang kahalagahan ng pagkakaisa. Tulad ng ituturo ni Pablo, ang pag-iisip na dapat tayong magkaroon ay “ang pag-iisip na nakay Cristo Jesus din naman” (Filipos 2:5).