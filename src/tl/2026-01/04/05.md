---
title:  Ang Pag-iisip ni Cristo
date:   21/01/2026
---

Minsan ay sinabi ni Muhamad Ali, “Ako ang pinakadakila.” Noong Agosto 1963, anim na buwan bago mapanalunan ang pambuong mundong kampeyonato sa heavyweight boxing, naglabas pa siya ng record album na pinamagatang “Ako ang Pinakadakila.” Walang dudang si Ali ay isang dakilang atleta, ngunit hindi siya ang isang halimbawang dapat sundan kung nais ng tao na magkaroon ng pag-iisip ni Cristo.

Sa kaibahan, si Jesus ay perpektong walang kasalanan. Bagaman Siya ay tinukso “sa lahat ng mga paraan gaya rin naman natin” (Hebreo 4:15), hindi Siya kailanman nagkasala, hindi kahit sa isang pag-iisip. Gayunpaman, ipinapahayag ng Hebreo na, “Bagaman Siya’y isang Anak, Siya’y natuto ng pagsunod sa pamamagitan ng mga bagay na Kanyang tiniis.” Ang pagpapasakop ni Jesus sa kalooban ng Ama ay palaging perpekto. Wala ni isang sandali na tumanggi Siyang magpasakop, bagaman walang alinlangan na sa maraming pagkakataon ito ay hindi madali.

`Basahin ang Filipos 2:5–8, na itinuturing ng iba na pinakamakapangyarihan at pinakamagandang mga talata sa Kasulatan. Ano ang sinasabi sa atin ni Pablo dito? Ano ang mga implikasyon ng mga salitang ito? Pinakamahalaga, paano natin maisasabuhay ang prinsipyo na ipinahayg dito?`

Si Jesus, na kapantay ng Ama, na Diyos, ay hindi lamang kinuha sa Kanyang sarili ang katawang laman kundi naging isang “alipin” (doulou, isang lingkod, isang alipin) at pagkatapos ay inialay ang Kanyang Sarili bilang isang sakripisyo para sa ating mga kasalanan! Sa ibang lugar, sinasabi ni Pablo na Siya’y naging “isang sumpa para sa atin” (Galatia 3:13). Ang Diyos, ating Manlalalang, ay namatay sa krus upang maging atin ding Manunubos, at kinailangang Siya’y maging isang sumpa para sa atin.

Paano natin matatarok ang sinasabi nito? Higit pa rito, paano natin gagawin ang sinasabi sa atin ng mga talata, at iyon ay ang pagkakaroon ng katulad na uri ng kahandaan na ibaba ang sarili at isakripisyo ang sarili para sa kabutihan ng iba?

Sa ibang lugar, sinabi ni Jesus: “Ang pinakadakila sa inyo ang magiging lingkod ninyo. Sinumang nagmamataas ay ibababa at sinumang nagpapakababa ay itataas” (Mateo 23:11, 12). Ito, sa maraming paraan, ay nagpapakita ng sinasabi sa atin ni Pablo, sa Filipos 2:5–8, na gawin din.

Sa mas makapangyarihang mga termino, sinasabi ni Pablo dito ang kanyang unang sinabi tungkol sa hindi paggawa ng anuman sa pamamagitan ng “pagpapaligsaan o pagmamataas” (Filipos 2:3).

`Paano tayo tutugon sa kung ano ang ginawa para sa atin ni Cristo, tulad ng ipinapahayag sa Filipos 2:5–8? Anong tugon ang maaaring “sapat” o karapatdapat sa kung ano ang ginawa ni Cristo para sa atin, maaring maliban sa tayo’y lumuhod at sumamba? Bakit napakamali na isipin na ang ating mga gawa ay makapagdaragdag sa kung ano ang nagawa na ni Cristo para sa atin?`