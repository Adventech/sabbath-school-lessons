---
title:  Ang Pinanggagalingan ng Pagkakaisa
date:   19/01/2026
---

Pag-isipan ng higit ang tungkol sa pagbibigay-diin ni Pablo sa pagkakaisa sa Filipos 2:2, na sinasabi ang magkaparehong bagay sa apat na magkakaibang paraan. Pansinin din ang kanyang pokus sa isipan, mga kaisipan, at damdamin. Samantalang ang mga lider ng relihiyon ay nakabaling sa pagbibigay-diin sa panlabas na pag-uugali, si Jesus ay nakatuon sa ating mga kaisipan at damdamin. Halimbawa, ang mayamang kabataaang pinuno ay nag-angkin na palagi niyang sinusunod ang kautusan. Gayunpaman, sa pagsasabi sa kanya na ipagbili ang lahat niyang tinatangkilik, at ipamahagi sa mga dukha, at sumunod sa Kanya, sinubok ni Jesus ang kanyang pagkaka-ugnay sa mga makasanlibutang bagay. Sinabi rin Niya na ang bagay na nanggagaling sa puso (o isip) ang siyang nakapagpaparumi sa isang tao: “Sapagkat nagmumula sa puso ang masasamang pag-iisip, pagpatay, pangangalunya, pakikiapid, pagnanakaw, pagsaksi sa kasinungalingan, at paglapastangan” (Mateo 15:19), at “sa kasaganaan ng puso ay nagsasalita ang bibig” (Mateo 12:34).

`Basahin ang Filipos 2:3, 4. Anong mga praktikal na hakbang ang hinihimok ni Pablo upang magkaroon ng pagkakaisa sa iglesya?`

Ang mga salita ni Pablo ay nagbibigay ng isang larawan ng pagpa­pakumbaba: kababaan ng pag-iisp, itinuturing ang iba na mas mabuti kaysa sa ating mga sarili, tinitingnan ang mga kapakanan ng iba at hindi lamang ang ating sarili. Higit na madaling sabihin kaysa gawin, hindi ba? Ngunit ito ang mga prinsipyong mahalagang ingatan sa isipan sa lahat ng ating pakikipag-ugnayan. Kadalasan sa pakikipag-usap may tendensiya na mag-ukol ng pansin sa ating sagot sa anumang sinasabi, kaysa magtuon sa pakikinig upang maunawaan kung ano ang sinasabi ng ibang tao at subukang tingnan ang isyu mula sa kanilang pananaw. Kadalasan ang alitan ay bumabangon mula sa simpleng hindi pagkakaunawaan na maaaring simpleng maiwasan sa pamamagitan ng aktibong pakikinig. Maaaring hindi tayo sumasang-ayon, ngunit ang pakikinig at pagsisikap na maunawaan ang pananaw ng ibang tao ang unang hakbang sa pagtataguyod ng maayos na komunikasyon at pagtitiwala.

Binabanggit ni Pablo ang pagkakaisa bilang “[bunga] ng Espiritu” (Efeso 4:3), na lumilikha ng “kapayapaan na nagbubuklod sa atin” (Efeso 4:3). Kung mayroong alitan sa iglesya, mapapayapa ng Espiritu Santo ang tubig at dadalhin tayo sa pagkakaisa, na lumilikha ng pagkakasundo. Sa kaparehong kabanata, nagsasalita si Pablo ng “pagkakaisa ng pananampalataya, at sa ganap na pagkakilala sa Anak ng Diyos” (Efeso 4:13). Ang dalawa ay magkaugnay. Ang pagkakaroon ng parehong pananampalataya, magkatulad na pagkaunawa ng Kasulatan na nagmumula sa pagkakilala kay Cristo at ng Kanyang mga aral, ay mahalaga para mangibabaw ang kapayapaan sa gitna natin.

`Anong uri ng kamatayan sa sarili ang aakay sa atin kung saan ituturing natin ang iba na mas mabuti kaysa sa ating sarili? Paano natin matututuhang gawin iyon? Gaano maiiba ang ating relasyon kung tayong lahat ay mamumuhay ng katulad ng gayon?`