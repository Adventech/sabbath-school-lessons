---
title:  Komento ng Guro
date:   27/03/2026
---

### Unang Bahagi: Pangkalahatang-ideya

**Susing Talata:** 1 Tesalonica 5:18

**Pokus ng Pag-aaral:** Colosas 4:7–18

Ang mga huling salita ni Pablo sa kanyang liham sa mga taga-Colosas ay puno ng pagmamahal at taos-pusong pag-aalala para sa iglesya. Si Tiquiko at Onesimo ay mga minamahal na kapatid (Colosas 4:7, 9). Si Lucas ay isang minamahal na manggagamot (Colosas 4:14). Umaapaw sa pagmamahal ang puso ni Pablo. Ang kanyang pag-ibig para sa kanyang mga katuwang sa ministeryo ay sumasalamin sa kanyang pag-ibig para sa iglesya. Ang kanyang pagmamahal at pag-aalala para sa mga tagapakinig ay nagpapakita ng kanyang hangaring malaman ang kanilang kalagayan at aliwin sila (Colosas 4:8).

Nais ni Pablo para sa mga miyembro ng iglesya sa Colosas na maging “sakdal at lubos” sila (Colosas 4:12). Dahil dito, tinipon niya ang isang “pangkat” upang makatrabaho niya. Tunay nga, ang Colosas 4:7–14 ay parang isang parada, na nagpapakita ng isang grupo ng matatapang na mga Kristiyanong mandirigma na nakikipaglaban sa pinakamahalagang laban—ang espiritwal na pakikibaka. Itinuturo ni Pablo na ang misyong Kristiyano ay pagtutulungan. Sa kanilang paglilingkod para sa iglesya sa Colosas, nangingibabaw sina Tiquiko at Onesimo, na ipinadala ni Pablo upang parehong magbigay ng impormasyon at kumuha nito (Colosas 4:7–9). Gayunpaman, may iba pang mga katuwang si Pablo na taos-pusong naglilingkod din sa mga miyembro ng iglesya sa Colosas (Col. 4:10–14).

Ang mga mahahalagang tema sa aralin ngayong linggo ay:

1. Ang misyon ay isang pagtutulungan ng mga tao na nagtatrabaho nang magkakasama nang malapit.
2. Dahil ang misyon ay pagtutulungan, kailangang magtrabaho nang may malinaw na layunin ang mga pinuno ng iglesya at mga misyonero, upang ang mga miyembro ng iglesya ay “sakdal at lubos” (Colosas 4:12).
3. Ang malalim na pag-ibig kay Jesus ay nag-aalis ng pagkakataon na makiayon sa mga pamantayan ng mundong ito at sa materyalismong likas dito.

### Ikalawang Bahagi: Komentaryo

Kasama ang Pagtutulungan sa Misyong Pang-Ebanghelyo

Binigyang-diin ni Jesus ang kahalagahan ng pagtutulungan. Halimbawa, sa Lucas 5, makikita natin ang kuwento ni Jesus sa lawa ng Genesaret, kung saan “nakita Niya ang dalawang bangka na nakadaong sa lawa, ngunit wala na roon ang mga mangingisda at naghuhugas na ng kanilang mga lambat” (Lucas 5:1, 2). Ang mga lalaking ito ay sumuko na sa pangingisda dahil hindi sila makahuli ng isda! Sinabi ni Jesus sa kanila na ihulog muli ang mga lambat, “ ‘upang makahuli” (Lucas 5:4, idinagdag ang diin). Bigla, “nang magawa nila ito, nakahuli sila ng napakaraming isda, at halos masira ang kanilang mga lambat” (Lucas 5:6). “Kaya't kinawayan nila ang mga kasamahan nilang nasa ibang bangka upang lumapit at tulungan sila” (Lucas 5:7, idinagdag ang diin). Napakagandang aral ito—para sa kanila at para sa atin! Sa panahong iyon, sinabi ni Jesus, “ ‘mula ngayon ay mamamalakaya ka ng mga tao’ ” (Lucas 5:10, idinagdag ang diin).

Sa Colosas 4:7–14, makikita ang pagpapahalaga ni Pablo sa pagtutulungan (tingnan din 1 Corinto 3:5–9). Hindi siya nag-iisa sa kanyang mga misyonaryong gawain. Sa talatang ito, binanggit ng apostol ang isang pangkat ng mga misyonaryo na binubuo ng siyam na tao! Maaari nating matutunan ang mga mahalagang bagay mula sa kanyang paglalarawan sa kanilang pakikilahok sa misyon ng ebanghelyo.

| Tiquiko | (1) minamahal na kapatid; (2) tapat na ministeryo; (3) kapwa lingkod sa Panginoon | Colosas 4:7 |
| Onesimo | (1) tapat na [kapatid]; (2) minamahal na kapatid; (3) isa sa inyo | Colosas 4:9 |
| Aristarko | (1) kapwa bilanggo ni Pablo | Colosas 4:10 |
| Marcos | (1) pinsan ni Barnabas | Colosas 4:10 |
| Barnabas | Walang paglalarawan: kilalang-kilala sa panahong iyon | Colosas 4:10 |
| Jesus | (1) tinatawag na Justo | Colosas 4:11 |
| Epafras | (1) isa sa inyo; (2) alipin ni Cristo; (3) “palaging nagsusumikap nang taimtim para sa inyo sa panalangin”; (4) “may malaking pagnanasa para sa inyo” | Colosas 4:12, 13 |
| Lucas | (1) minamahal na manggagamot | Colosas 4:14 |
| Demas | Walang paglalarawan | Colosas 4:14 |

Ipinapakita ng talaang ito na mayroon si Pablo ng isang “pangkat.” Ang gawain ng misyon ay hindi gawain ng isang tao lamang. Mas maraming taong lumalahok sa misyon, mas malaki ang magagawa nito. Ngunit may puwang pa rin para sa isang halos hindi kilalang misyonaryo, tulad ni “Jesus na tinatawag na Justo” (Colosas 4:11). Iisang beses lamang siya binanggit sa buong Bagong Tipan. Kapansin-pansing walang sinabi si Pablo tungkol kay Demas (Colosas 4:14). Marahil ay tahimik siya tungkol dito dahil walang siyang magandang masasabi; dahil maaaring lumayo na si Demas sa pananampalataya, gaya ng pagbanggit ng apostol sa 2 Timoteo 4:10. Mahalaga ring tandaan na ang pangkat misyonaryo ni Pablo ay binubuo ng mga Judio at mga Hentil. Ang pagkakaiba ay naglalaho sa pagkakaisa sa pananampalataya.

Narito ang ilang karagdagang mga punto:

Una, inilarawan sina Tiquiko at Onesimo bilang mga minamahal at tapat.

Pangalawa, sina Onesimo at Epafras ay “isa sa inyo,” ibig sabihin miyembro sila ng iglesya sa Colosas.

Pangatlo, si Epafras ay inilarawan bilang “alipin ni Cristo,” isang taong masigasig sa panalangin at may matinding pagnanasa para sa iglesya. Kahit wala siya sa Colosas, palagi siyang “nagsisikap para sa inyo sa kanyang pananalangin” (Colosas 4:12). Makakakuha tayo ng mahalagang aral mula sa ganitong saloobin: kapag hindi makakatulong nang personal, maaari pa ring magdasal para sa iba.

Pang-apat, ang ilan sa mga lalaking ito ay lumitaw sa aklat ng Mga Gawa bilang mga kasama ni Pablo sa paglalakbay (Aristarko [hal., Mga Gawa 19:29; 20:4, 5; 27:2]; Tiquiko [hal., Mga Gawa 20:4]; Barnabas [hal., Mga Gawa 12:25; 13:1–15; 14:19–28]).

Panglima, ang pagsali kay Onesimo, isang bagong mananampalataya (Filemon 10), ay nagpapakita na interesado si Pablo sa pagsasanay ng mga tao para sa ministeryo upang maging mga katuwang niya sa gawain (Colosas 4:11).

Pang-anim, noong una, ayaw bigyan ni Pablo ng pangalawang pagkakataon si Marcos, isang misyonaryong nag-aalangan (Mga Gawa 15:38), ngunit nagbago siya ng isip kalaunan (Colosas 4:10, 2 Timoteo 4:11), at sa huli ay tinawag niya itong katuwang sa paggawa (Filemon 24).

Pang-pito, ang mga pahayag ni Pablo ng pagmamahal at ang mga pagbati mula sa kanyang mga katuwang sa iglesya ay nagpalalim ng damdamin ng samahan sa pagitan ng mga pinuno ng iglesya at ng kongregasyon.

**Pagiging Sakdal at Lubos**

Sa kanilang paglilingkod, dapat magtuon ang mga pinuno ng iglesya sa isang malinaw na layunin: ang tulungang lumago ang mga miyembro ng iglesya sa pananampalataya at maging ganap na kaakibat sa kalooban ng Diyos. Dapat silang magtrabaho at manalangin para sa silay maging “sakdal at lubos” (Colosas 4:12). Sa unang tingin, maaaring bigyang-kahulugan na sinasabi ni Pablo ang pagiging walang kasalanan o ganap na kabutihan, ngunit hindi ito ang ibig sabihin. Ang salitang Griyego na isinalin bilang “sakdal” ay teleios, na maaaring mangahulugang “ganap na hinog o mature” (1 Corinto 2:6, 1 Corinto 14:20, Filipos 3:15). Samantalang ang salitang isinalin bilang “ganap” ay plēroō, na kapag iniuugnay sa tao ay ginagamit upang ipahiwatig ang pagkakaloob ng Diyos ng espirituwal na mga biyaya (tingnan ang Gawa 2:28, Roma 15:13). Sa Efeso 4:13, ipinapakita ni Pablo na “ang pagkakaisa sa pananampalataya, at sa kaalaman tungkol sa Anak ng Diyos” ay nagreresulta sa “isang ganap/mature [teleios] na tao.”

Nais ni Pablo na magkaroon ng katangiang tulad ni Cristo ang mga miyembro ng iglesya sa Colosas. Sa naunang bahagi ng kanyang liham, ipinahayag niya ang kanyang pag-aalala tungkol dito (Colosas 2:6, 7). Kasama sa pamumuhay na tulad ni Cristo ang pagkilala sa “Kanyang kalooban sa buong karunungan at pagkaunawang espirituwal” (Colosas 1:9). Nangangahulugan din ito ng pamumuhay na “nararapat sa Panginoon, na lubos na nakakalugod sa Kanya, namumunga sa bawat gawang mabuti, at lumalago sa pagkakilala sa Diyos” (Colosas 1:10). Ipinapahayag din sa Colosas 2:2 ang karagdagang mga katangian ng espirituwal na paglago, kung saan sinabi ni Pablo ang tungkol sa “pagkakaisa sa pag-ibig” upang matamo ang “lahat ng mga kayamanan ng buong katiyakan ng pagkaunawa.” Sa kabuuan, sinasabi ni Pablo na ang layunin ng pangangaral ay ang iharap “ang lahat ng tao na sakdal kay Cristo” (Colosas 1:28; tingnan din ang Colosas 1:29).

**Babala Laban sa Materyalismo**

Itinuturo ng Biblia na ang mga Kristiyano ay hindi dapat maging katulad ng mga pagpapahalaga ng mundo o ng materyalismong sumasalamin dito (Roma 12:2). Ngunit si Demas ay nahulog sa patibong ng pagmamahal sa mundong ito (2 Timote 4:10). Sa parehong mga talata ng Roma 12:2 at 2 Timoteo 4:10, ang salitang Griyego na isinalin bilang “mundo” ay aiōn. Ginagamit ito upang tukuyin “ang sistema ng mga gawi at pamantayan na kaugnay ng sekular na lipunan.”—Johannes P. Louw at Eugene Albert Nida, Greek-English Lexicon of the New Testament: Based on Semantic Domains, bol. 1 (New York: United Bible Societies, 1996), p. 507.

Bukod sa aiōn, madalas ding gamitin ang salitang kosmos upang tukuyin ang masamang mga pagpapahalaga at sistema ng mundong ito. Halimbawa, sa 1 Juan 2:16, ginagamit ni Apostol Juan ang tatlong parirala upang ibuod kung paano gumagana ang sistemang ito: “ang masamang pagnanasa ng laman, ang pagnanasa ng mga mata, at ang pagmamataas sa buhay.” Sinasang-ayunan ng mga iskolar na ang tatlong ito ay matinding babala laban sa materialismo. Hindi nakapagtataka na si Pablo ay may masamang pagtingin sa “kasalukuyang panahon [aiōn],” (Tito 2:12) hanggang ipahayag niyang inalay ni Jesus ang Kanyang sarili “upang tayo'y Kanyang mailigtas mula sa kasalukuyang masamang kapanahunan” (Galacia 1:4, idinagdag ang diin). Sa 1 Timoteo 6:17, malinaw na utos ni Pablo para sa “mayaman sa mundong ito na huwag maging mapagmataas, huwag umasa sa hindi matatag na kayamanan kundi sa buhay na Diyos” (idinagdag and diin). Sa Tito 2:12, sinasabi ng apostol na dapat itakuwil ng mga Kristiyano ang “kasamaan, at mga makamundong pagnanasa” sa pamamagitan ng isang maingat, matuwid, at maka-Diyos na pamumuhay “sa kasalukuyang panahon.”

Kapansin-pansing ang impormasyon na si Demas ay umibig sa mundong ito ay nakakatulong upang ipaliwanag ang pahayag na, “Iniwan ako ni Demas” (2 Timoteo 4:10), na nagpapahiwatig ng kanyang pagtalikod sa tungkulin sa misyon. Isang malinaw na palatandaan na kapag minamahal ng tao ang mundong ito, ang apoy ng pag-ibig para sa misyon sa kanyang puso ay humihina. Ang mga tunay na naghahangad sa panahon na darating ay ang mga taong “mamumuhay nang may katinuan, matuwid at banal sa kasalukuyang panahon” (Tito 2:12). Kabilang dito ang aktibong pakikilahok sa misyong ebanghelyo.

### Ikatlong Bahagi: Aplikasyon sa Buhay

Pagnilayan ang mga sumusunod na tema. Pagkatapos, hilingin sa inyong mga estudyante na sagutin ang mga tanong sa dulo ng bahaging ito:

“Mayroong malalim na damdamin sa mga liham ni Pablo, sapagkat ipinapakita nito ang kanyang matinding pagnanais para sa pagkakaisa, na maging isa sa kanyang mga tagasunod at magkaroon ng magandang samahan sa kanila. Si Pablo ay hindi nag-iisa; siya ay tulad katulad ng isang magulang na nagnanais na makita ang kanyang mga anak na nasa malayo. . . . Sa kanyang mga liham, paulit-ulit niyang ipinapakita ang kaisipan ng pagkakaisa sa grupo. Mahalaga sa kanya ang kanyang mga ugnayang panlipunan, hindi lamang para sa kanyang sarili kundi lalo na sa pagtupad ng kanilang sama-samang gawain sa pagpapalaganap ng mabuting balita.” —Ben Witherington III, The Paul Quest: The Renewed Search for the Jew of Tarsus (Downers Grove, IL: InterVarsity Press, 1998), p. 114.

Ipinapakita ng siping ito ang buong pagtatalaga ni Pablo sa pangangaral ng ebanghelyo. Dapat ba tayong maging mas tamad o hindi gaanong masigasig sa pag-abot sa iba sa huling mga araw ng kasaysayan ng mundong ito kaysa kay Pablo at sa kanyang pangkat ng misyonaryo noong unang siglo? Handang gawin ng mga iyon ang kanilang makakaya at magtrabaho nang magkakasama para sa ikalalago ng Kaharian ng Diyos. Gayundin, tayo ay tinawag na magkaisa sa paggawa. Ang bawat isa ay may gampanin sa dakilang plano ng Diyos para sa kaligtasan ng sangnilikha. Tinawag tayo upang tulungan ang iba na lumago sa espirituwal na kapanahunan bilang paghahanda sa darating na kapanahunan. Sa katunayan, kapag mas lalo nating ninanais na makamit ang darating na kapanahunan, mas lalo rin tayong maglilingkod kay Cristo sa kasalukuyang panahon. Ngunit ang ating pag-ibig kay Jesus ang magpapanatili sa atin na ligtas mula sa panganib ng pakikiayon sa mga pagpapahalaga ng mundong ito sa paraang, bagaman tayo’y nasa mundong ito, hindi tayo kailanman tunay na kabilang dito (Juan 15:19).

**Mga Tanong:**

Bakit mahalaga ang ating mga ugnayang panglipunan sa paglilingkod sa ministeryo? Sino-sino ang mga kasama mo sa iyong mga ugnayan? Paano nila natulungan ang iyong gawain para sa Diyos at pagsaksi?

Paano ka tinawag ng Diyos upang tumulong sa paglago ng iba sa espirituwal na pagiging ganap at upang maging handa sa langit?

Sa anong mga paraan pinananatili kang ligtas ng iyong pag-ibig kay Jesus mula sa pakikiayon sa mga pagpapahalaga ng mundong ito? Ano ang kahulugan ng “nasa mundong ito, pero hindi taga-rito”?