---
title:  Mga Aral sa Pangangaral
date:   22/03/2026
---

Marami tayong natutuhan mula kay Pablo tungkol sa pangangaral ng ebanghelyo. Ang kanyang mga paglalakbay ay sumasaklaw sa tinatayang 13,400 milya. Ito’y nakakamangha, dahil ang karamihan sa mga ito ay sa pamamagitan ng paglalakad at ang ilan sa mga panahong iyon ay nakabilanggo pa siya.

Ginugol ni Pablo ang malaking bahagi ng panahon sa mga sentro ng kalakalan, tulad ng sa Corinto at Efeso, mula roon ang mensahe ay lumaganap sa mga nasa loob na bayan. Siya’y nagbalik din sa mga iglesya na kanyang itinatag upang palakasin at pasiglahin ang mga bagong mananampalataya roon. Kapag hindi niya madadalaw ng personal ang mga iglesya, nagpapadala siya ng mga sulat. Sa paraang ito, alam ng mga mananampalataya na naaalala niya sila at nagmamalasakit siya sa kanila.

`Basahin ang Colosas 4:7–9; ihambing ang Efeso 6:21. Paano inilarawan si Tiquico, at anong mga dahilan ang ibinigay ni Pablo sa pagsusugo sa kanya at kay Onesimo sa Colosas?`

May mga bagay na mas mainam iparating sa pamamagitan ng pagbigkas kaysa sa panulat. Magiging kapana-panabik na malaman kung anong mga balita ang ipapahayag ng dalawang lalaking ito sa mga taga Colosas. Kung pagbabatayan ang intensyon ni Pablo na ang mga bagay na ito ay “aaliw” at “magpapasigla” sa kanila (Colosas 4:7–9), maaaring kasama dito ang mga detalye tungkol sa mga pangyayari kay Pablo sa bilangguan. Sa anumang paraan, mahalaga rin ang ganitong uri ng komunikasyon bilang paraan upang mapanatili ang mga personal na ugnayang nagbubuklod sa mga mananampalataya.

Si Tiquico, na ang pangalan ay nangangahulugang “mapalad,” ay maliwanag na pinagkakatiwalaang sugo. Inilarawan bilang isang “tapat na ministro” at “kapwa alipin,” siya ay isa sa dalawang lalaki mula sa Asia na pinili ni Pablo (Gawa 20:4) na samahan siya sa kanyang paglalakbay dala ang koleksyon para sa mga nangangailangang mananampalataya sa Jerusalem. Siya’y kasama rin ni Pablo sa panahon ng kanyang ikalawang pagkakabilanggo sa Roma, kung saan siya ay isinugo sa Efeso upang palakasin ang gawain doon (2 Timoteo 4:12). Inisip din ni Pablo ang pagsusugo sa kanya kay Tito sa Creta (Tito 3:12). Kasama niya si Onesimo, na nahikayat ni Pablo sa Roma (tingnan ang Liksyon 1) at inilarawan bilang “tapat.”

Tila nais din ni Pablo na malaman ang tungkol sa mga pangyayari sa mga mananampalataya sa Colosas. Hindi magiging mahirap na magpadala ng salita pabalik sa kanya sa pamamagitan ng isang tao, kung hindi mismo kay Tiquico. Ito ay isa pang paraan kung paano ipinahayag ni Pablo ang kanyang pagmamahal at pag-aalala sa mga mananampalataya roon, kahit na hindi niya personal na nabisita ang iglesya, at kung paano niya pinalakas sila sa pananampalataya upang kanilang maabot ang iba.

`Paanong ang mga personal na bagay na ito sa mga sulat ni Pablo ay hindi lamang nagpapakita ng kanyang pagkatao kundi, sa isang maliit na paraan, ay nagpapatibay sa katunayan ng kanyang ministeryo?`