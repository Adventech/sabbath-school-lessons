---
title:  Karagdagang Kaisipan
date:   27/03/2026
---

“Ang kaluluwang nagpasakop kay Cristo ay nagiging Kanyang sariling kuta, na kanyang pinanatili sa isang naghimagsik na sanlibutan, at nais Niya na walang ibang awtoridad ang makikilala doon kaysa ang Kanyang sarili. Ang kaluluwang ganito, na pinangangalagaan ng mga makalangit na nilalang, ay hindi matitinag sa mga atake ni Satanas. Subalit kung hindi natin ilalagay ang ating sarili sa pamamahala ni Cristo, tayo ay mapapailalim sa kapangyarihan ng masama. Hindi natin maiiwasang mapailalim sa kontrol ng isa o ng iba pa sa dalawang dakilang kapangyarihang nagbabaka para sa pamumuno sa sanlibutan. Hindi kinakailangang piliin natin ng sadya ang paglilingkod sa kaharian ng kadiliman upang mapasailalim dito; sapat nang pabayaan nating hindi makipagkaisa sa kaharian ng liwanag. Kapag hindi tayo nakikipagtulungan sa mga makalangit na kapangyarihan, aangkinin ni Satanas ang puso, at gagawin itong kanyang tahanan. Ang tanging depensa laban sa masama ay ang paninirahan ni Cristo sa puso sa pamamagitan ng pananamapalataya sa Kanyang katuwiran. Malibang tayo ay totoong nakaugnay sa Diyos, hindi natin mapagtatagumpayan ang mga masamang bunga ng pagmamahal sa sarili, pagyayabang, at tukso sa kasalanan. Maaring pansamantalang huminto sa mga masamang gawi at makalayo kay Satanas, ngunit kung wala ang buhay na ugnayan sa Diyos — sa patuloy na pagsuko sa Kanya sa bawat sandali — tayo ay matatalo rin. Kung wala tayong personal na pagkakilala kay Cristo at walang tuloy-tuloy na pakikipag-ugnayan sa Kanya, tayo ay nasa panganib na masailalim sa kapangyarihan ng kaaway at gagawin ang kanyang mga utos sa huli.”—Ellen G. White, The Desire of Ages, p. 324.

**Mga Tanong Para sa Talakayan:**

`Tingnan ang sipi mula kay Ellen G. White sa itaas. Mayroon lamang dalawang panig sa dakilang tunggalian at malibang kusa nating piliin si Cristo, tayo ay nasa panig ni Satanas (Lucas 11:23). Kahit na mahirap ito tanggapin sa ating damdamin, wala namang obligasyon ang Diyos na siguraduhing hindi tayo masaktan ng Kanyang mga katotohanan. Ano ang ipinahihiwatig ng katotohanang ito tungkol sa napakahalagang pagsuko ng iyong kalooban kay Cristo?`

`Basahin ang Apocalipsis 14:14–16. Ang unang ulan ng Pentecostes ay nagbigay-daan upang umusbong at lumago ang binhi ng ebanghelyo, habang ang huling ulan ay naghahanda sa lupa para sa huling ani. Paano nauugnay ang Apocalipsis 14:12 sa pag-asang ito?`

`Anu-ano ang mga iba't ibang paraan kung paano tayo, bilang isang iglesia at bilang mga indibidwal na mananampalataya, ay naaapektuhan ng kultura at ng mundong nasa paligid natin? Paano tayo mapapangalagaan laban sa mga negatibong impluwensya ng mundo, na palaging naging suliranin ng bayan ng Diyos sa bawat panahon?`