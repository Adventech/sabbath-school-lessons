---
title:  Isang Mensahe Para sa Laodicea
date:   26/03/2026
---

`Basahin ang Colosas 4:16–18; ihambing ang Colosas 2:1–3. Sa pag-iisip tungkol sa mensahe ni Jesus sa Laodicea (tingnan ang pag-aaral kahapon), anong kaugnayan ang nasumpungan mo sa Colosas, na babasahin din sa iglesya ng Laodicea noong panahon ni Pablo?`

Sa kasaysayan ng bayan ng Diyos sa buong panahon, ang katulad na mga problema ay nangyayari ng paulit-ulit. Sinaway ng mga propeta ang Israel sa pagnanasang sumamba gaya ng sanlibutan at hinimok silang magsisi bago maging huli ang lahat. Nanaghoy pa si Isaias, “Paanong ang tapat na lunsod ay naging upahang babae!” (Isaias 1:21) at hinimok ang mga tao na manumbalik sa Diyos para sa kapatawaran at paglilinis (Isaias 1:16–20). Kapwa si Juan Bautista (Mateo 3:2, 8–10), at si Jesus (Mateo 4:17, Mateo 12:33–37), ay nanawagan sa mga Israelita na magsisi at magbunga ng mga gawang makakatayo sa pagsubok ng paghuhukom sa huling mga araw. Ang mga apostol ay nagdala ng katulad na mensahe (Gawa 2:38; Gawa 3:19; Gawa 17:30; 2 Corinto 7:9, 10).

`Paghambingin ang mga sumusunod na talata: Isaias 60:1–3 sa Apocalipsis 18:1–4, at Isaias 62:1–5 sa Apocalipsis 19:7, 8. Anong mga pagkakatulad ang naroroon sa pagitan ng mga mensahe sa dalawang aklat?`

Pagkakaisahin ng Diyos ang langit at lupa. Ngunit dahil sa dakilang tunggalian, iyon ay dapat gawin sa bawat yugto:

Sa Kalbaryo, nawala ni Satanas ang anupamang natirang simpatiya sa kanya ng mga makalangit na nilalang (Juan 12:31).

Sa pamamagitan ng ministeryo ng paghatol ni Cristo sa santuwaryo sa langit, ang bayan ang Diyos ay “ganap sa bawat mabuting bagay upang magawa ninyo ang Kanyang kalooban” (Hebreo 13:21) at maging karapat-dapat sa langit.

Sa pamamagitan ng paghuhukom sa milenyo at ng huling paghuhukom pagkatapos ng milenyo, ang lahat ng natitirang mga katanungan ay tuluyang lulutasin, at ang kasalanan pati na rin ang mga hindi nagsisising makasalanan ay sinunog sa lawa ng apoy na walang hanggan, na siyang maglilinis din sa lupa (Apocalipsis 21:8).

Tanging sa katapusan ng kasalanan lamang mapag-iisa sa wakas ang langit at ang lupa.

`Ano ang maaari mong gawin para sa iyong sarili (hindi tumitingin sa iba) upang manatiling tapat sa Diyos at sa katotohanang Kanyang ibinigay sa atin? Ibig sabihin, anong mga pagpili ang ginagawa mo na nagpapakita kung sino talaga ang may hawak ng iyong puso?`