---
title:  Nakatayong Sakdal at Lubos
date:   24/03/2026
---

May mga aklat na isinulat hinggil sa buhay na pinapatakbo ng layunin at simbahan na pinapatakbo ng layunin. Bagaman maaaring hindi eksaktong tama ang katagang “pinapatakbo ng layunin,” napakahalaga ng malinaw na “pokus sa layunin” upang maisakatuparan ang anumang makabuluhang gawain. Ang buhay at ministeryo ni Pablo, gayundin ng kanyang mga katuwang at ng iba pang mga apostol, ay malinaw na nagpapakita ng ganitong pokus (tingnan ang Filipos 3:13, 14). Ang mga resulta ay maliwanag—mabilis na kumalat ang ebanghelyo sa buong Imperyong Romano at lampas pa rito (Colosas 1:23). Ganitong pokus din ang kinakailangan sa ating panahon.

`Basahin ang Colosas 4:12, 13. Anong layunin ang inilalarawan, at paano ito maisasakatuparan?`

Tulad ng ating binanggit sa naunang liksyon, maaaring naging kasangkapan si Epafras sa paglaganap ng ebanghelyo sa Colosas at sa mga kalapit na lunsod ng Laodecia at Hierapolis (tingnan ang Liksyon 1). Ang kanyang mga pagbati at panalangin para sa mga iglesyang ito ay walang alinlangang higit na nagpalakas ng loob sa mga mananampalataya doon. Ang mga panalangin ni Epafras ay may malinaw na pokus—na ang mga taga Colosas ay “tumayong sakdal at lubos na nakakatiyak sa lahat ng kalooban ng Diyos” (Colosas 4:12). Ating isaalang-alang ng higit na maingat ang mga mayamang komento ng panalanging ito.

Tumayo. Ang salita ay nangangahulugang tumayong matatag at hindi natitinag, na posible lamang kung ikaw ay “matatag at matibay” sa pananampalataya at may katiyakan sa katotohanan ng ebanghelyo (Colosas 1:23). Ginagamit din ni Pablo ang parehong salita nang ilang ulit sa pagtukoy sa pakikipaglaban sa “mga pakana ng diyablo” (Efeso 6:11) at paninindigan laban sa puwersa ng kadiliman sa pamamagitan ng makapangyarihang lakas ng Diyos sa pagsuot ng“buong kasuotang pandigma ng Diyos” (Efeso 6:10–18; ihambing ang 2 Timoteo 2:19).

Sakdal. Ang salita ay tumutukoy sa kasakdalan ng karakter na lubos na naipapakita sa pamamagitan ng pagpapahayag nito sa mapagsakripisyong pag-ibig (Mateo 5:44, 48) ng mga hindi kailanman nag-aangking “naabot na” nila ang dapat abutin (Filipos 3:12–15).

Kompleto. Ang makapangyarihang salitang ito ay nangangahulugang ganap na pagkasapat o pag-abot sa pinakamataas na sukatan ng isang bagay. Ginamit ito upang ilarawan si Abraham na “lubos na naniwala” na tutupdin ng Diyos ang Kanyang ipinangako, kahit na para sa mga tao ay imposible (Roma 4:21), at kay Pablo na pinalakas ng Panginoon upang “ganap na maipahayag ang mensahe” sa pamamagitan niya (2 Timoteo 4:17).

Lahat ng kalooban ng Diyos. Ang salitang “lahat” ay malawak ang saklaw. Si Pablo mismo ay nanalangin na ang mga taga Colosas ay mapuno ng kaalaman ng kalooban ng Diyos, “na lumakad ng nararapat sa Panginoon, na lubos na nakakalugod sa Kanya” (Colosas 1:9, 10) sa pamamagitan ng “kalakasan ng Kanyang kaluwalhatian” (Colosas 1:11).