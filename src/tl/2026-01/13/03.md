---
title:  Ugnayan ng Iglesya
date:   23/03/2026
---

Sa isang mundo na pinag-uugnay ng internet, social media, at ng hindi mabilang na mga kagamitan, mahirap isipin ang hamon na kinaharap ni Pablo sa pagtulong sa mga iglesya na madama na sila’y isang bahagi ng mas malaki kaysa sa kanilang sariling lokal na kongregasyon.

`Basahin ang Colosas 4:10, 11. Maliban sa pagpapadala ng mga balita pabalik at papunta sa pamamagitan ng mga sugo (Colosas 4:7–9), sa ano pang ibang mga paraan hinimok ni Pablo ang pakikipag-ugnayan? Sa harap ng ilang mga problema na tinalakay ni Pablo sa sulat na ito, anong mensahe ang maaaring ihayag sa pamamagitan ng mga pagbating ito?`

Sa mga pagbating ito, lumikha at nagtaguyod si Pablo ng ugnayan sa mga kapwa mananampalataya. Natutuhan natin dito na si Marcos ay pinsan ni Barnabas. Kaya si Pablo ay naglaan ng paraan para sa maaaring pagdalaw ni Marcos sa Colosas. Si Aristarco ay literal na inilarawan bilang isang “kasamang bilanggo-ng-digmaan;” ibig sabihin, siya ay nakabilanggong kasama ni Pablo. Sila’y kapwa mga kawal na “may kasuotang pandigma ng Diyos” (Efeso 6:10, 11), nakikipaglaban upang mapalayang mga bihag ni Satanas para sa paglilingkod sa kaharian ng Diyos (tingnan ang 2 Timoteo 2:1–4). Si Jesus/Justo (mga pangalang Judio at Romano na pareho ang tunog sa Griyego, tulad ng Saulo/Pablo) ay pinarangalan din sa kanila bilang isang mapagkakatiwalaang kamanggagawa sa ebanghelyo.

Binibigyang-diin ni Pablo na sina Aristarcus, Marcos, at Justo ay mga mananampalatayang Judio (“kabilang sa pagtutuli”). Pagkatapos ay nagpatuloy siya na banggitin ang tatlong Hentil: Epafras, Lucas, at Demas (Colosas 4:12–14). Mahalaga na, sa kabila ng ilang tensyon sa iglesya sa pagitan ng mga Judio at mga Hentil, ang mga kamanggagawang ito ay mabisang gumagawang sama-sama, nagkakaisa at nagkakasundo. Sa pagsasabi ng “lamang,” tila ipinahihiwatig ni Pablo ang isang pagkabigo na maraming mga Kristiyanong Judio ay hindi tumayo sa tabi niya sa kanyang pagdurusa. Gayunpaman, mahalaga na sa panahong ito, si Juan Marcos, na ilang taon ang nakakaraan ay nilisan sina Pablo at Barnabas sa panahon ng kanilang unang paglalakbay misyonero (Gawa 13:13), ay napatunayang hindi lamang tapat kundi isang “kaaliwan” kay Pablo (Gawa 15:36–40). Ang mga banta sa pagkakaisa ay hindi bagong bagay. Sa mga nagdaang taon, ang Iglesya ng mga Adventista ay dumaan sa malalalim na pagbabago habang ito ay kumakalat sa buong mundo, at maraming puwersa ang sumubok na pahinain ang pagkakaisa nito. Ang diin sa pagkakaisa ay nararamdaman sa bawat antas ng iglesya.

Paano ka, sa iyong lokal na iglesya, gagawa upang mabawasan ang mga bagay na nagbabanta sa ating pagkakaisa? Ano ang mga tensyong ito sa lokal na antas, at ano ang maaaring gawin tungkol sa mga ito?