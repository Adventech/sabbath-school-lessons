---
title:  Komento ng Guro
date:   09/01/2026
---

### Unang Bahagi: Pangkalahatang-ideya

**Susing Talata:** Filipos 1:6

**Pokus ng Pag-aaral:** Filipos 1:1–18, Efeso 5:18–21, Colosas 1:4–8

Ipinahayag ni D. A. Carson ang kanyang palagay tungkol sa kung ano ang tunay na pinakamalaking pangangailangan ng iglesyang Kristiyano sa ngayon, at inilahad ang iba’t ibang sagot na posibleng ibigay ng mga tao sa tanong na ito. Binanggit niya ang mga aspeto tulad ng kadalisayan sa usaping sekswal, katapatan sa pananalapi at kagandahang-loob, ebanghelismo, pagtatatag ng mga iglesya, pag-iisip na nakabatay sa Biblia, at ang masiglang karanasan ng pagsambang sama-sama. Ngunit konklusyon niya, “May isang paraan kung saan ang mga agarang pangangailangang ito ay palatandaan lamang ng mas malalim na kakulangan. Ang bagay na pinaka-kailangan natin sa Kanluraning Kristiyanismo ay ang mas malalim na pagkakilala sa Diyos. Kailangan nating makilala ang Diyos nang higit pa. . . . Isa sa mga pangunahing hakbang sa pagkilala sa Diyos, at isang mahalagang patunay na tunay nga natin Siyang nakikilala, ay ang panalangin—isang panalangin na spirituwal, matiyaga, at nakaangkla sa Biblia.”—D. A. Carson, A Call to Spiritual Reformation: Priorities from Paul and His Prayers (Grand Rapids, MI: Baker Books, 1992), pp. 15, 16.

Palaging binibigyang-diin ni Pablo ang mga Kristiyanong disiplina, tulad ng panalangin at pasasalamat. Mahalaga rin ang pasasalamat sa kanyang mga panalangin at madalas na bahagi ito ng kanyang mga sulat. Hindi lamang niya tuloy-tuloy na ipinapahayag ang kanyang pasasalamat sa Diyos sa kanyang mga panalangin kundi hinihikayat din niya ang kanyang mga tagapakinig na gawin ito (Colosas 3:17, 1 Tesalonica 5:18). Tinitingnan niya ang pasasalamat bilang bunga ng gawain ng Diyos sa puso ng tao (Filipos 1:6, 10, 11).

Binibigyang-diin ng liksyon ngayong linggo ang dalawang pangunahing tema:

1. Magkaugnay ang pasasalamat at panalangin, gaya ng dalawang mukha ng isang barya.
2. Ang pasasalamat at panalangin, bukod sa iba pang bagay, ay nagsisilbing konkretong mga pagpapakita ng mabuting gawain ng Diyos sa ating kalooban.

### Ikalawang Bahagi: Komentaryo

**Paglalarawan**

Sinipi ng sikolohista na si Robert A. Emmons ang isang maganda at makabuluhang pahayag ni Meister Eckhart: “Kung ang tanging panalangin na masabi mo sa iyong buhay ay ‘salamat,’ sapat na iyon.” Kaugnay nito, ibinahagi ni Emmons ang kuwento ng isang babae na may post-polio syndrome, na malinaw na nagpapakita ng ugnayan ng pasasalamat sa Diyos sa panalangin at makabuluhang buhay. Isinulat ng babae kay Emmons ang sumusunod na liham:

“Isa sa pinakamalalim kong karanasan ng pasasalamat ay nang ipanganak ko ang aking unang anak. Habang lumalaki ako, natanong ko kung magkakaanak ba ako, kung kakayanin kong alagaan ang bata na may isang braso lang, at kung pahihintulutan ako ng Diyos na pagpalain sa ganitong paraan. Nang ipinanganak ang aking anak na babae, kita sa lahat ng nars ang pag-aalinlangan sa kakayahan ko bilang tagapag-alaga. Ngunit napagtanto ko na pinili akong pagpalain ng Diyos ng anak at bibigyan Niya ako ng kakayahang tugunan ang mga pisikal na pangangailangan sa pag-aalaga sa kanya. Dahil hindi pinili ng Diyos na ako ay mailigtas mula sa polio, alam kong hindi tiyak ang pagkakaroon ko ng anak. Kaya nang siya ay ipinanganak, pinuri ko ang Diyos dahil binigyan ako at ang aking asawa ng pagkakataong maranasan ang galak ng paghuhubog ng isang bagong tao bilang biyaya sa Diyos. . . Ano pa bang mas higit na layunin ang maaari akong magkaroon kundi ang magpalaki ng kapwa-tao? Wala na, at iyon ang kagalakan sa aking pasasalamat—ang kagalakan ng layunin at kahulugan ng buhay.”

Dagdag pa ni Emmons, “Malinaw ang mga ebidensiya na ang paglilinang ng pasasalamat, sa ating buhay at sa ating pananaw sa buhay, ay nagdudulot sa atin ng pangmatagalang kaligayahan at kalusugan.”—Robert A. Emmons, Thanks! How the New Science of Gratitude Can Make You Happier (New York: Houghton Mifflin Company, 2007), pp. 90, 110, 185.

Likas na Magkasama ang Pasasalamat at Panalangin

Karaniwang bahagi ng mga sulat ni Pablo ang seksyon ng pasasalamat, na nagsisilbing isang anyo ng panalangin. Ito ay mas malinaw na maaaring ipakita sa sumusunod na talahanayan:

| Talata | Pasasalamat at Panalangin |
| --- | --- |
| Roma 1:8–10 | “Nagpapasalamat ako sa aking Diyos sa pamamagitan ni Jesu-Cristo. . . Sapagkat saksi ko ang Diyos . . . na walang tigil na binabanggit ko kayo sa aking mga panalangin.” |
| 1 Corinto 1:4 | “Ako ay laging nagpapasalamat sa aking Diyos tungkol sa inyo.” |
| Efeso 1:15,16 | “Dahil dito, . . . hindi ako tumitigil ng pagpapasalamat para sa inyo, na binabanggit kayo sa aking mga panalangin.” |
| Filipos 1:3,4 | “Ako'y nagpapasalamat . . . sa bawat panalangin ko para sa inyong lahat.” |
| Colosas 1:3 | “Lagi kaming nagpapasalamat sa Diyos . . . sa aming pananalangin para sa inyo.” |
| 1 Tesalonica 1:2 | “Nagpapasalamat kaming lagi sa Diyos dahil sa inyong lahat na tuwina'y binabanggit namin kayo sa aming mga panalangin.” |
| 2 Tesalonica 1:3 | “Dapat kaming laging magpasalamat sa Diyos, mga kapatid, dahil sa inyo.” |
| 1 Timoteo 1:12 | “Nagpapasalamat ako . . . kay Cristo Jesus na Panginoon.” |
| 2 Timoteo 1:3 | “Nagpapasalamat ako sa Diyos . . . kapag lagi kitang naaalala sa aking mga panalangin gabi't araw.” |
| Filemon 4 | “Lagi akong nagpapasalamat sa aking Diyos kapag naaalala kita sa aking mga panalangin.” |

Tatlong mahahalagang obserbasyon ang maaaring makuha mula sa naunang talahanayan. Una, para kay Pablo, ang pagpapasalamat ay isang uri ng panalangin, sapagkat palaging magkasama ang pasasalamat at panalangin. Pangalawa, bagaman sa ilang mga liham ni Pablo ay hindi direktang binabanggit ang salitang “panalangin” sa seksyon ng pasasalamat, mahalagang maunawaan na ang kanyang pasasalamat ay nakatuon sa Diyos (2 Tesalonica 1:3, 1 Timoteo 1:12). Pangatlo, ang paulit-ulit na paggamit ng salitang “palagi” ay nagpapahiwatig na ang panalangin at pasasalamat ay palagi at mahalagang bahagi ng buhay ni Pablo.

Mahalagang tandaan na inaasahan ni Pablo na tularan siya ng kanyang mga tagapakinig sa pamumuhay na may pasasalamat at panalangin. Para kay Pablo, isang malinaw na katangian ng mga taong hindi maka-Diyos ay ang kanilang pagkabigo na magparangal o magpasalamat sa Diyos (Roma 1:21). Sa kabilang banda, hinikayat niya ang mga miyembro ng iglesia sa Roma na maging mapagpasalamat sa Diyos (Roma 14:6). Nang hilingin ni Pablo sa mga taga-Corinto na ipanalangin siya at ang kanyang mga kasama sa gawain, nais niyang maraming magpasalamat para sa kanila (2 Corinto 1:11).

Sa Efeso 5:18–21, inilalarawan ni Pablo ang mga katangian ng mga taong punong-puno ng presensya ng Banal na Espiritu. Sila ay (1) nagtutulungan sa pagpapalakas ng isa’t isa sa pamamagitan ng pakikipag-usap na may “mga awit at mga himno at mga awiting espirituwal”; (2) pinupuno ang kanilang mga buhay ng papuri sa Diyos sa pamamagitan ng paggawa sa kanilang mga puso “ng himig sa Panginoon”; (3) laging nagpapasalamat “laging nagpapasalamat sa lahat ng mga bagay sa pangalan ng ating Panginoong Jesu-Cristo, sa Diyos na ating Ama”; at (4) sumusunod “isa't isa dahil sa takot kay Cristo.” Sa ganitong paraan, ang pasasalamat sa Diyos ay kapantay ng pag-awit ng papuri sa Kanya: isang anyo ng pagsamba.

Sa Colosas 3:17, mas pinagtibay pa ni Pablo ang kaisipang ito ng kanyang sabihing, “At anumang inyong ginagawa, sa salita, o sa gawa, gawin ninyong lahat sa pangalan ng Panginoong Jesus, na nagpapasalamat kayo sa Diyos Ama sa pamamagitan niya.” Gayundin, sinabi ni Pablo sa mga taga-Tesalonica, “Sa lahat ng bagay ay magpasalamat kayo.” (1 Tesalonica 5:18). Hinihikayat ni Pablo ang kanyang mga tagapakinig na isabuhay ang pasasalamat at pananalangin sa kanilang mga buhay, bilang pagsalamin sa kanyang malalim na dedikasyon sa mga gawiing ito.

**Gawain ng Diyos sa Atin**

Naglalaman ang sulat sa mga taga-Filipos ng isa sa mga kahanga-hangang pahayag sa lahat ng mga sulat ni Pablo: “Ako'y panatag sa bagay na ito, na ang nagpasimula sa inyo ng mabuting gawa ay Siyang magtatapos nito hanggang sa araw ni Jesu-Cristo” (Filipos 1:6). Maaaring may mga nag-iisip na ang “mabuting gawa” ay tumutukoy lamang sa pagpapahalaga ng mga taga-Filipos kay Pablo, tulad ng kanilang suporta habang siya ay nakakulong. Ngunit malawak ang ibig sabihin ni Pablo tungkol sa kaligtasan sa pamamagitan ni Cristo.

Ipinapakita ang Diyos bilang siyang nagsimula ng mabuting gawain ng kaligtasan at Siya ang magtatapos nito sa pagbabalik ni Cristo. Kapansin-pansing ang ideyang ito ay nasa seksyon ng pasasalamat, kaya ang pasasalamat ay makapangyarihang patunay ng gawain ng Diyos sa puso ng tao. Sinabi rin ni Pablo sa Filipos 2:12, 13: “Isagawa ninyo ang inyong sariling kaligtasan na may takot at panginginig; sapagkat Diyos ang gumagawa sa inyo maging sa pagnanais at sa paggawa, para sa Kanyang mabuting kalooban.”

Kapansin-pansin ang payo ni Pablo na isagawa ninyo ang inyong sariling kaligtasan. Paano natin ito ginagawa? Sa Hebreo 12:2, inilalarawan si Jesus bilang “Siyang nagtatag at nagpasakdal ng ating pananampalataya.” Kaya hinihikayat tayo ni Pablo na takbuhin ang “takbuhing inilagay sa harap natin,” at na “pagmasdan natin si Jesus” (Hebreo 12:1,2). Ngunit hindi lang iyon. Kailangang “itabi natin ang bawat pabigat at ang pagkakasalang madaling bumibitag sa atin” (Hebreo 12:1). Pinapaalala sa atin ng mga talatang tulad ng Filipos 1:6 at Hebreo 12:2 na ang kaligtasan ay gawa ng Diyos, hindi natin sariling gawa. Gayunpaman, tinatawagan pa rin tayo na isagawa ang ating sariling kaligtasan sa pamamagitan ng panalangin, paghahangad sa mga Kristiyanong birtud na kaloob ng Espiritu (Filipos 1:9–11, Colosas 1:4–8), at pagiging mapagpasalamat sa gawain ng Diyos sa atin (Filipos 1:3–6). Sa kabuuan, dapat tayong “magsilakad nang karapat-dapat sa Panginoon, lubos na kalugod-lugod sa kanya, na nagbubunga sa bawat mabuting gawa at lumalago sa kaalaman ng Diyos” (Colosas 1:10).

### Ikatlong Bahagi: Aplikasyon sa Buhay

Magmuni-muni sa mga sumusunod na tema. Pagkatapos ay itanong sa iyong mga estudyante ang mga tanong sa dulo ng bahaging ito:

Lahat tayo ay natutuwa kapag may magagandang bagay na nangyayari sa atin. Mula sa pagbili ng bagong sasakyan, bahay, pagtatapos sa mahaba at mahirap na pag-aaral, o pagtakas sa delikadong sitwasyon, nagpapasalamat tayo sa Diyos. Mga mahahalagang yugto ito na nagdudulot ng kaligayahan at pagpapasalamat sa ating mga puso. Ngunit kapag inisa-isa natin ang lahat ng bagay sa paligid, makikita natin ang hindi mabilang na dahilan upang magpasalamat. Walang bagay na dapat magbigay ng higit na pasasalamat kaysa sa pagkilala sa mabuting gawain ng Diyos sa atin. Sabi ni Ellen G. White: “Kailangang lumawak ang ating pag-iisip upang maunawaan ang kahalagahan ng kaloob ng Diyos. Dapat nating ipakita ang pinakamataas na katangian ng persona ng Diyos. Dapat tayong magpasalamat na hindi tayo iniwang nag-iisa.”—That I May Know Him, p. 302.

Inaasahan ng Diyos na dalhin natin ang tunay na puso ng pasasalamat sa ating mga panalangin. Sa 1 Tesalonica 5:17,18, halimbawa, ang utos na “magpasalamat sa lahat ng pagkakataon” ay kaagad na sinusundan ng utos na “manalangin kayong walang patid.” Ipinapahiwatig nito na laging may dahilan upang magpasalamat at dapat regular nating ipahayag ang pasasalamat sa Diyos sa ating panalangin. Hindi sinasabi ni Pablo na “magpasalamat para sa lahat ng bagay” kundi “sa lahat ng bagay.” Ang katunayan na ibinigay ng Diyos ang Kanyang bugtong na Anak para mamatay para sa atin ay sapat na dahilan upang magpasalamat araw-araw, na ipinapakita sa pamamagitan ng papuri sa panalangin at mabubuting gawa sa araw-araw nating buhay!

**Mga Tanong:**

Sa anong mga espirituwal na biyaya ka nagpapasalamat sa Diyos? Sa anong mga pisikal at materyal na biyaya ka rin nagpapasalamat sa Kanya?

Ano ang ibig sabihin ng magpasalamat “sa lahat ng bagay,” kumpara sa magpasalamat “para sa lahat ng pagkakataon”? Ano ang mahalagang pagkakaiba?

Ano ang ibig sabihin na hindi tayo “iniwang mag-isa,” ayon sa naunang pahayag ni Ellen G. White? Bakit tayo dapat magpasalamat sa katiyakan na ito?