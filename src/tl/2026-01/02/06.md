---
title:  Kapangyarihan ng Panalangin
date:   08/01/2026
---

`Basahin ang Colosas 1:9–12. Anong mga tuwirang kahilingan ang masusumpungan mo sa panalangin ni Pablo?`

Nanalangin si Pablo “na kayo’y punuin ng kaalaman ng kanyang kalooban.” Inilarawan ni Pablo ang pagkaalam ng kalooban ng Diyos bilang “karunungan at pagkaunawang espirituwal” (Colosas 1:9). Dumarating ang karunungan, una sa lahat, sa pamamagitan ng lubos na pagtitiwala sa Diyos, sa pagiging handang ganapin ang Kanyang kalooban (Juan 7:17), at sa hindi pagtitiwala sa ating sariling kaunawaan (Kawikaan 3:5). Ngunit ang tanong na palaging bumabangon ay, “Ano ang kalooban ng Diyos para sa akin sa sitwasyong ito?” May tatlong pangunahing pinagmumulan kung saan malalaman natin ang kalooban ng Diyos samantalang hinahanap natin ito ng may pananalangin.

1. Ang pinakamahalagang pinagmumulan ng karunungan ay ang Biblia mismo. “Ilawan sa aking mga paa ang salita Mo, at liwanag sa landas ko” (Awit 119:105).
2. Ang kalooban at pangunguna ng Diyos ay maaari ring malaman sa pamamagitan ng mga pangyayaring ipinahihintulot ng Diyos, sa pamamagitan ng paghiling sa kanya na magbukas o magsara ng mga pintuan (tingnan ang Colosas 4:3).
3. Ang Espiritu Santo ay gumagabay sa atin sa oras na matutuhan nating makilala ang Kanyang tinig: “At ang iyong mga pandinig ay makakarinig ng salita sa likuran mo, na nagsasabi, ‘Ito ang daan, lakaran ninyo kapag kayo’y pumipihit sa kanan, o kapag kayo’y pumupihit sa kaliwa” (Isaias 30:21).

Nanalangin si Pablo na ang mga taga Colosas ay “lumakad ng nararapat sa Panginoon” (Colosas 1:10). Tunay nga, walang sinuman ang likas na “karapat-dapat” ngunit ibinibilang tayo ng Diyos na karapat-dapat sa pamamagitan ng Kanyang biyaya at tinatawag tayong mamuhay sang-ayon sa mataas na panawagang iyon (Efeso 4:1, 1 Tesalonica 2:12). Ginagamit ni Pablo ang pandiwang “lumalakad” o “lumakad” nang tatlo pang ulit sa sulat lamang na ito (Colosas 2:6, Colosas 3:7, Colosas 4:5). Ito’y nangangahulugang mamuhay at kumilos sang-ayon sa kautusan ng Diyos (Exodo 18:20), na posible lamang sa pamamagitan ng gawain ng Espiritu Santo (Ezekiel 36:27).

Nanalangin din si Pablo na ang kanilang (at ang ating) mga buhay ay maging “lubos na nakakalugod” sa Panginoon ang pagkatapos ay itinala ang maraming pamamaraan para magawa ito: “Namumunga sa bawat gawang mabuti” (Colosas 1:9, 10); “Lumalago sa pagkakilala sa Diyos” (Colosas 1:10); at, sa katapusan, “sa pagpapasalamat” (Colosas 1:12).

`Kung may magtatanong sa iyo, “Paano mo malalaman na pina­ngungunahan ka ng Diyos sa isang direksyon o sa iba pa?” Paano ka tutugon, at bakit?`