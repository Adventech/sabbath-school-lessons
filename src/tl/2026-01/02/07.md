---
title:  Karagdagang Kaisipan
date:   09/01/2026
---

“Marami ang mga hindi makagawa ng mga tiyak na plano para sa hinaharap. Hindi maayos ang kanilang buhay. Hindi nila nauunawaan ang kahihinatnan ng mga pangyayari, at kadalasang pinupuno sila nito ng pagkabalisa at kawalang-kapahingahan. Ating alalahanin na ang buhay ng mga anak ng Diyos sa mundong ito ay isang buhay ng paglalakbay. Wala tayong karunungang planuhin ang mga sarili nating buhay. Hindi para sa atin na hubugin ang ating hinaharap. ‘Sa pananampalataya, si Abraham nang tawagin, ay sumunod upang pumunta sa isang lugar na kanyang tatanggapin bilang mana; at siya’y pumunta na hindi nalalaman ang kanyang pupuntahan.’ Hebreo 11:8.

“Si Cristo sa Kanyang buhay sa mundo ay hindi gumawa ng plano para sa Kanyang sarili. Tinanggap niya ang plano ng Diyos para sa Kanya, at sa bawat araw ay ipinapakita ng Ama ang kanyang mga plano. Gayun din tayo dapat umasa sa Diyos, upang ang ating mga buhay ay maging simpleng pagganap ng Kanyang kalooban. Habang ating itinatalaga ang ating mga daan sa Kanya, papatnubayan Niya ang ating mga hakbang.

“Napakarami, sa pagpaplano para sa isang maningning na kinabukasan, ay nakagagawa ng ganap na pagkabigo. Hayaang ang Diyos ang magplano para sa iyo. Tulad ng isang maliit na bata, magtiwala sa Kanyang patnubay na ‘Kanyang iingatan ang mga paa ng Kanyang mga banal.’ 1 Samuel 2:9. Hindi kailanman aakayin ng Diyos ang Kanyang mga anak sa hindi nila nais na sila’y pangunahan, kung makikita nila ang wakas mula sa simula at mauunawaan ang kaluwalhatian ng layunin na kanilang isinasakatuparan bilang mga kamanggagawang kasama Niya.”―Ellen G. White, The Ministry of Healing, pp. 478, 479.

**Mga Tanong Para sa Talakayan:**

`Pag-isipan ang tungkol sa nagdaang linggo at itala ang mga bagay na iyong ipinagpapasalamat. Mayroon ka bang higit na ipagpapasalamat kaysa sa iyong napagtanto?`

`Magbulay sa huling linya ng sipi ni Ellen G. White sa itaas. Ito’y isang napaka makapangyarihang pangungusap ng pananampalataya. Paano mo matututuhang magtiwala sa Diyos sa gayung kalalim na paraan?`

`Sa liwanag ng Colosas 1:6, 23, talakayin ang sumusunod na pangung­usap: “Sa loob ng apatnapung taon, ang kawalang pananampalataya, pagmamaktol, at paghihimagsik ay nagsara sa sinaunang Israel mula sa lupain ng Canaan. Ang katulad na mga kasalanan ay nagpatagal ng pagpasok ng makabagong Israel tungo sa makalangit na Canaan. Sa bawat pangyayari ay walang pagkakamali sa mga pangako ng Diyos. Ang kawalan ng pananampalataya, pagkamakasanlibutan, kawalang-pagtatalaga, at alitan sa gitna ng mga nag-aangking bayan ng Diyos ang nagpapanatili sa atin sa mundong ito ng kasalanan at kalungkutan sa maraming taon. Kung ginawa sana ng iglesya ni Cristo ang kanyang itinakdang gawain tulad ng itinakda ng Panginoon, nababalaan na sana noon pa ang buong sanlibutan at ang Panginoong Jesus ay dumating na sana sa ating mundo na may kapangyarihan at dakilang kaluwalhatian.”―Ellen G. White, The Last Day Events, p. 38. Sa anong mga pamamaraan ngayon maaari tayong magkasala ng mga katulad na bagay?`