---
title:  Bunga ng Ebanghelyo
date:   07/01/2026
---

Ang relasyon ni Pablo sa mga taga Colosas ay naiiba sa mga taga Filipos. Isinama niya sila sa kanila “na hindi pa nakakita sa akin ng mukhaan” (Colosas 2:1). Gayunpaman, tiniyak sa kanila ni Pablo, tulad ng kanyang ginawa sa mga taga Filipos, na nagpapasalamat siya sa Diyos para sa kanila at “palaging” nananalangin para sa kanila.

`Basahin ang Colosas 1:3–8. Anong tatlong bagay ang ipinagpapasalamat ni Pablo?`

Pinagsama ni Pablo ang tatlong magandang katangian na kanyang binanggit sa ibang mga lugar: pananampalataya, pag-asa, at pag-ibig (tingnan ang 1 Corinto 13:13, 1 Tesalonica 1:3, 1 Tesalonica 5:8). Pansinin na hindi pinuri ni Pablo ang mga taga Tesalonica sa mga bagay na ito. Pinasalamatan niya ang Ama, dahil sila ay kasama sa “mabuti at sakdal” na mga kaloob na tinatanggap natin mula sa Kanya (Santiago 1:17). Kapag nakita natin ang pag-ibig na mayroon ang Diyos para sa atin, inaakay tayo nito sa pananampalataya kay Jesus (Efeso 2:4–8), at tinatanggap natin ang pag-asa ng langit. Inilarawan ito ni Pedro bilang “isang manang hindi nasisira, walang dungis, at hindi kumukupas, na inilaan sa langit para sa inyo” (1 Pedro 1:4).

Binibigyan-diin ni Pablo na ang ebanghelyo ay mapagkakatiwalaan dahil ito ay base sa “salita ng katotohanan.” Ito ay isang pagpapahayag na ginamit ni Pablo sa ibang mga lugar na may kinalaman sa kinasihang salita ng Diyos (tingnan ang 2 Corinto 6:7, 2 Timoteo 2:15). Hindi tulad ng “salita ng mga tao,” ito ay gumagawang “mabisa” sa kanila na sumasampalataya (1 Tesalonica 2:13) at nagsasakatuparan ng kalooban ng Diyos (Isaias 55:11). Kaya, kapag ang ebanghelyo ay ipinangaral, nahahayag ang kapangyarihan ng Diyos sa pamamagitan ng gawain ng Espiritu Santo sa mga puso ng mga tagapakinig, at ang mga tao ay tumutugon. Ang ebanghelyo mismo ay gumagawa ng bunga dahil ito “ang salita ng buhay” (Filipos 2:16).

Marahil ang pinakahigit na kahanga-hanga ay ang paglaganap ng ebanghelyo sa ganoon kaikling panahon. Sa loob ng halos tatlongpung taon ng kamatayan at pagkabuhay ni Cristo, masasabi na ni Pablo na ito ay lumaganap “sa buong sanlibutan” (Colosas 1:6). Ilang sandali pa sa parehong kabanata, sinasabi niya na ang ebanghelyo ay “ipinangaral sa lahat ng mga nilalang sa silong ng langit” (Colosas 1:23). Ginawang posible ng malawak na sistema ng kalsada ng Roma ang mabilis na komunikasyon at paglalakbay, kaya ang mga sulat ni Pablo ay malawak at mabilis naipapalaganap. Ngunit ang kapangyarihan ng Diyos na gumagawa sa pamamagitan ng salita ang nagbibigay kapanganakan sa espirituwal na buhay ng isang tao (Santiago 1:18, 1 Peter 1:23), na ginagawa silang isang bagong nilalang kay Cristo (2 Corinto 5:17).

`Sa Colosas 1:5, sumulat si Pablo tungkol sa “pag-asa na nakalaan para sa inyo sa langit.” Ano ang iyong pagkaunawa ng pag-asang iyon, at bakit ito naaangkop ng personal sa iyo, kahit ikaw ay tunay na hindi karapat-dapat?`