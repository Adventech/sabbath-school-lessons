---
title:  Pakikibahagi sa Ebanghelyo
date:   04/01/2026
---

`Basahin ang Filipos 1:3–8. Ano ang ipinagpapasalamat ni Pablo? Anong muling katiyakan ang kanyang ibinigay sa mga taga Filipos, at bakit ito mahalaga?`

Itinatag ni Pablo ang iglesya sa Filipos; kaya, ating makikita ang init ng pagsasamahang Kristiyano na mababasa sa kanyang sulat. Bagaman magkahiwalay daan-daang milya, si Pablo, nakatanikala at nakabilanggo, ay dala-dala sa kanyang puso ang iglesya at ang mga miyembro nito; nananabik siya para sa kanila “sa pagmamahal ni Cristo Jesus” (Filipos 1:8); nagpapasalamat siya sa Diyos para sa kanila. Ang panalangin ng pagpapasalamat ni Pablo ay nagbibigay din ng sulyap sa pamamagitan ni Jesus para sa atin sa langit.

Sa pektoral ng mataas na pari ay may 12 bato na kumakatawan sa 12 tribo ng Israel. Ang mga tao ay nararapat na “nasa kanyang puso” samantalang siya ay namamagitan para sa kanila (Exodo 28:29). Sa isang higit na dakilang paraan bilang ating Mataas na Pari sa santuwaryo sa langit, dinadala ni Jesus ang mga pangalan ng Kanyang bayan sa Kanya sa harap ng Ama.

Kapansin-pansing ang pagkakasulat ng Filipos 1:3 ay hindi malinaw, na binibigyang-diin ang relasyon sa pagitan ni Pablo at ng mga taga-Filipos. Kadalasang isinasalin ito na inaala-ala sila ni Pablo sa panalangin, ngunit ito ay maaari ring tumukoy sa kanilang pag-alaala sa kanya. Sa anumang paraan, binibigyang-diin nito ang pagiging malapit nila, na binibigyang-diin din ng salitang “pakikisama” (Griyego: koinonia). Kung paanong may pakikisama si Pablo sa mga paghihirap ni Cristo (Filipos 3:10), ang mga taga Filipos ay “nakibahagi” (Griyego: sunkoinoneo) sa mga paghihirap ni Pablo at nakibahagi ng pinansyal upang suportahan ang ministeryo ni Pablo (Filipos 4:14, 15). Ang malapit na pag-uugnayang ito, na “mula pa nang unang araw hanggang ngayon” (Filipos 1:5), ay umakay sa kanya na pasalamatan ang Diyos para sa kanila at manalangin para sa kanila “na may kagalakan” (Filipos 1:4).

Kapansin-pansing inilarawan ni Pablo ang kalagayan niya sa kulungan na positibo—na nagbibigay ng pagkakataon para sa “pagtatanggol at pagpapatunay sa ebanghelyo” (Filipos 1:7). Ang kanyang paggamit ng dalawang terminong legal ay nagpapahiwatig na ang kaniyang paglilitis ay nalalapit na, at gayundin na si Pablo ay aktibong nagbabahagi ng ebanghelyo sa mga kawal at mga panauhin. Ang pagtatanggol dito (Griyego: apologia) laban sa mga pag-atake at pagpapatunay ng walang hanggang katiyakan nito ay kapwa mahalaga. Tila hindi masyadong pinahahalagahan ni Pablo ang kanyang sariling hinaharap kaysa sa pagbibigay-katuwiran mismo sa ebanghelyo. Kahit na siya ay mabuhay o mamatay, tiwala si Pablo na tatapusin ng Diyos ang “mabuting gawa” na Kanyang sinimulan sa lahat ng mga nagtitiwala sa Kanya (Filipos 1:6).

`Paano mo nauunawaan ang pangako na tatapusin ng Diyos ang “mabuting gawa sa iyo” (Filipos 1:6)? Ano ang kahuklugan niyaon? Magtatapos ba ang gawang ito bago ang Ikalawang Pagdating?`