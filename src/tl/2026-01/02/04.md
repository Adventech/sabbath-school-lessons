---
title:  Pagsasabuhay ng Espirituwal na Pagkaunawa
date:   06/01/2026
---

Mauunawaang ang mga taga Filipos ay nabagabag nang kanilang mabalitaan ang pagkakabilanggo ni Pablo. Ngayon ang kanyang gawain ay naging lubhang limitado. Hindi siya makapaglakbay. Hindi siya makapangaral. Hindi niya madalaw ang mga sinagoga at turuan ang mga tao tungkol kay Jesus bilang ang Mesiyas. Hindi na siya makapagtatatag ng mga iglesya. Isinugo ng mga taga Filipos si Epaphroditus upang matiyak ang kondisyon ng apostol, upang pasiglahin siya, at tiyakin na ang kanyang mga pisikal na pangangailangan ay natutugunan.

`Basahin ang Filipos 1:12–18. Paano itinuturing ni Pablo ang kanyang pagkakabilanggo? Anong mga liksyon ang maaari nating matutuhan mula sa kanyang saloobin, sa kabila ng mga pangyayaring kinalagyan niya?`

Ang mensaheng ipinadala ni Pablo sa kanya ay tiyak na nagpamangha sa mga taga Filipos. Nakita ni Pablo ang kanyang mga kalagayan sa iba’t-ibang mga pananaw. Inakay siya ng kanyang espirituwal na pagkaunawa na tingnan ang kanyang pagkakabilanggo bilang isang mabuting bagay. Hindi nito nahadlangan ang kanyang gawain, kundi “nakatulong sa paglago ng ebanghelyo” (Filipos 1:12). Samantalang ang tanging nakikita ng iba ay mga tanikala at mga rehas, nakita ni Pablo ang mga guwardyang Romano bilang maaaring mapabilang ng mga kaluluwa sa kaharian ng Diyos. Nakita rin niya na ang kanyang pagkakabilanggo ay lubos na nakapagpalakas ng loob ng iba na maging lalo pang aktibo at determinado na palaganapin ang ebanghelyo, na magsalita nang may katapangan para kay Cristo na hindi natatakot sa mga magiging resulta nito.

Maaaring mahirap isipin, ngunit inisip ng ilan na makinabang mula sa pagkakabilanggo ni Pablo. Inisip nilang ang kanyang pagkakakubli ay hahantong sa higit na atensyon para sa kanilang sarili at sa kanilang sariling pangangaral ng ebanghelyo. Gaano kalakas ngunit malungkot na halimbawa ng pagkamakasarili ng tao, maging sa iglesya mismo. Tulad ng sinabi ni Jeremias matagal pang panahon bago si Pablo: “Ang puso ay mandaraya kaysa lahat ng bagay, at lubhang napakasama; sinong makakaunawa nito?” (Jeremias 17:9).

Sa kabutihang palad, sa kabaligtaran, ilang mga tapat na manggagawa din ay naging higit na masigasig na ipalaganap ang ebanghelyo. Mahal na mahal nila si Pablo anupa’t ang paghihirap na nakita nilang kanyang tiniis para sa kanyang pananampalataya ay umakay sa kanila na higit na magtiwala kay Cristo at nagpalakas sa kanila na lalo pang maging aktibo para sa Panginoon. Pinalakas sila nito na humayo kung saan takot silang pumunta nang una; inakay sila nito na magsalita sa mga situwasyong noong una ay nanatili silang tahimik; inakay sila nito na mas marami pang mga tao ang tumanggap kay Cristo at ipalaganap ang ebanghelyo ng kaligtasan.

`Anong liksyon ang iyong natutuhan mula sa mga karanasan na, bagaman totoong masama, ay nagdala rin ng ilang mga benepisyo? Kahit sa mga sitwasyon kung saan ang isang benepisyo ay maaaring hindi nakikita, paano pa rin natin matututuhang magtiwala sa Diyos?`