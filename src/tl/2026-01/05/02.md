---
title:  Ginagawa Natin Kung Ano ang Ginagawa ng Diyos sa Atin
date:   25/01/2026
---

Makaraang maipakita si Jesus bilang ang sakdal na halimbawa ng kapakumbabaan at pagsunod sa kalooban ng Diyos, ngayon ay bumaling si Pablo sa mismong mga taga Filipos. Pinagtitibay niya ang kanilang pagsunod sa Panginoon makaraan nilang tanggapin ang mensahe ng ebanghelyo (tingnan ang Gawa 16:13–15, 32, 33), at hinihimok sila na magpatuloy sa ganoong pagsunod.

Makaraang ipakita ang halimbawa ng buhay ni Cristo at ang krus bilang daan ng kaligtasan, mas direktang itinuon ngayon ni Pablo kung paanong ang lahat ng ito ay gumagawa sa pamumuhay.

`Basahin ang Filipos 2:12, 13. Ano ang ibig sabihin ni Pablo sa pagsasabing, “Isagawa ninyo ang inyong sariling kaligtasan’? Paano mo ilalarawan ang relasyon sa pagitan ng pananampalataya at mga gawa?`

Sa dalawang mga talatang ito, hindi ipinapakita ni Pablo ang isang kakaibang ebanghelyo mula sa kanyang binalangkas sa Roma at sa kanyang ibang mga sulat. Makakatiyak tayo na ang kanyang mensahe ay umaayon sa ebanghelyo ng pag-aaring ganap sa pamamagitan ng pananampalataya, na kanya ring ipinangaral sa Filipos at sa ibang mga lugar. Ngunit mahalaga rin na isaalang-alang ang lahat ng sinasabi ng Biblia sa isang paksa, lalo na sa paksa ng kaligtasan, na maaaring lubos na hindi nauunawaan.

`Basahin ang Roma 3:23, 24; Roma 5:8; at Efeso 2:8–10. Ano ang itinuturo ng mga talatang ito tungkol sa kaligtasan?`

Walang duda, ang kaligtasan ay gawain ng Diyos, at wala tayong anumang maipagmamalaki tungkol dito. Maging ang pananampalataya ay isang kaloob ng Diyos na pinapalakas sa pamamagitan ng gawain ng Banal na Espiritu. Ang ating sariling mga gawa ay hindi makapagliligtas sa atin; gayunpaman, sa pamamagitan ng bagong pagkapanganak, espirituwal na nililikha tayong muli ng Diyos, pinalalakas ang ating kalooban na piliin ang tama, na labanan ang tukso, at gumawa ng mga tamang pagpili.

Kaya, isinasagawa natin ang ginagawa ng Diyos sa loob, “na may takot at panginginig.” Nangangahulugan ba iyon na dapat tayong matakot sa paghatol ng Diyos sa ating palaging mahinang pagsisikap na sumunod? Tunay ngang hindi. Ang pariralang ito ay tumutukoy sa pagkadama ng presensya ng Diyos (tingnan ang Awit 2:11) at ang ating pangangailangan na sundin Siya.

`Sa anong mga paraan naranasan mo na gumagawa si Cristo sa loob mo? Paano, gayunman, nakikipaglaban ang iyong makasalanang likas sa ginagawa ng Diyos sa loob mo, at paano mo malalabanan ang paghilang iyon?`