---
title:  Subok na Pagkatao
date:   28/01/2026
---

Ang papel ni Timoteo bilang katuwang sa pagpapadala ng sulat na ito ay nabanggit na (Filipos 1:1). Ngayon ay sinimulan ni Pablo na iditalye kung gaano kahalaga si Timoteo bilang isa sa kanyang kamanggagawa. Siya’y inilarawan bilang isang ebanghelista (2 Timoteo 4:5) na siyang isinugo ni Pablo sa Macedonia (1 Tesalonica 3:2; ihambing ang Gawa 18:5, Gawa 19:22) at, sa maraming pagkakataon, sa Corinto (1 Corinto 4:17, 1 Corinto 16:10). Dati siyang gumawang kasama ni Pablo at Silas sa Corinto (1 Tesalonica 1:1, 2 Tesalonica 1:1) at, pagkaraan, ay sa Efeso (1 Timoteo 1:2, 3; ihambing ang Gawa 19:22). Inilarawan ni Pablo si Timoteo bilang isang “katulad niya” (Filipos 2:20). Ang salitang Griyego na literal na“kapantay na kaluluwa” ay nagpapahiwatig na siya ay katulad ni Pablo sa maraming paraan, kasama ang kanyang pagtatalaga kay Cristo, ang kanyang masigasig na mga pagsisikap na maipalaganap ang ebanghelyo, at lalo na ang kanyang malasakit sa mga taga Filipos.

Bakit sa palagay mo nagsasalita si Pablodito ng napaka-positibo at ng gayong kahaba tungkol kay Timoteo (tingnan ang Filipos 2:19-23)? Ano pa ang sinabi ni Pablo tungkol sa kanya (tingnan ang 1 Corinto 4:17, 2 Timoteo 1:5)?

Isa pang katangian ni Timoteo na binanggit ni Pablo ay ang kanyang subok na pagkatao (tingnan ang Filipos 2:22). Ang salitang Griyego ay naglalarawan sa isang tao na ganap na sinubok sa pamamagitan ng mga pagsubok (Roma 5:4) at ang kanyang karakter at paglilingkod ay napatunayang dalisay (2 Corinto 2:9, 2 Corinto 9:13). Nalalaman ni Pablo na ito’y totoo kay Timoteo dahil nakita niya itong ipinakita sa maraming mga pagkakataon nang sila’y magkasamang gumagawa sa pagpapalaganap ng ebanghelyo.

Ang mga mahihirap na karanasan ng buhay ang sumusubok sa ating katapangan at nagpapakita kung sino tayo sa loob. Sinabi ito ni Ellen G. White sa ganitong paraan: “Ang buhay ay mapagdisiplina . . . . Magkakaroon ng mga nakagagalit na mga sitwasyon na susubok sa ating pasensya; at sa pagharap sa mga ito nang may tamang espiritu, nahuhubog ang mga katangiang Kristiyano. Kung ang mga pananakit at panlalait ay tinatanggap nang mapagpakumbaba, ang mga pang-iinsultong salita ay sinasagot ng mahinahong tugon, at ang mga mapang-aping gawain ay tinutugunan ng kabaitan, ito ay patunay na ang Espiritu ni Cristo ay nananahan sa puso.”―Ellen G. White, Testimonies for the Church, vol. 5, p. 344. Ipinagpatuloy niya na kung “ang mga kahirapan at mga pagkainis na tinawag tayong pasanin” ay “natiis na mabuti, kanilang binubuo ang pagiging katulad ni Cristo sa karakter at binibigyang pagkakaiba ang Kristiyano mula sa makasanlibutan.”―Testimonies for the Church, vol. 5, p. 344.

`Isipin ang mga panggagalit, kahirapan, at pang-iinis na kinaharap mo kamakailan. Ang mga ito ba ay mapagpakumbabang “binata” at “tiniis na mabuti”? Ano ang maaari mong magawa upang ang mga karanasang ito ay makatulong sa iyo na maging higit na disiplinado?`