---
title:  Liwanag sa Isang Madilim na Sanlibutan
date:   26/01/2026
---

Sa Filipos 2:14, hinihimok ni Pablo ang mga taga Filipos na “gawin ang lahat ng mga bagay na walang pabulong-bulong at pagtatalo.” Ang mga hamon sa pagkakaisa ng iglesya ay napakaseryoso na hindi ito mapapanatili nang wala ang mahalagang pagsisikap sa bahagi natin. Ang pagkakaisa sa loob ng iglesya ay isang bunga ng ating pakikiisa kay Cristo at pagsunod sa Kanyang salita. At ito ay mahalaga sa ating pagsaksi, tulad ng ipinagpatuloy na ituro ni Pablo, na tinatawagan tayo na “lumiwanag tulad ng mga ilaw sa sanlibutan” (Filipos 2:15).

Sa isang walang buwang gabi, malayo mula sa liwanag ng mga lunsod at ma ilaw sa lansangan, maraming mga bituin ang nakikita, at tila lalo silang nagliliwanag. Ang kaibahang ito ang gumagawa ng pagkakaiba. Mas madilim ang kalawakan, mas maliwanag na nakikita ang mga bituin. Ito’y katulad ng ating pagsaksi. Habang lumalala ang imoralidad at kadiliman sa ating paligid, lalong lumilinaw ang pagkakaiba sa pagitan ng mga tunay na tagasunod ng Diyos at ng mga makamundong tao. Kaya napakahalaga na huwag nating hayaang matabunan o tuluyang mawala ang ating patotoo dahil sa mga maling kaisipan, presyur, at gawain ng sanlibutan.

`Basahin ang Filipos 2:15, 16. Paano inilalarawan ni Pablo kung ano ang dapat na maging tayo, bilang mga anak ng Diyos, at kung ano ang dapat nating gawin?`

Ang “walang kapintasan” ay nangangahulugang “walang pagkakamali, walang maisusumbat.” Ito’y ginamit lalo na kay Job at sa kanyang walang kapintasang karakter (tingnan ang Job 1:1, 8; Job 2:3; tingnan din ang Job 11:4; Job 33:9). Ang salitang Griyego na isinaling “hindi nakakapinsala” ay literal na nangangahulugang “walang halo, dalisay.” Dahil sa mababagsik na atake na maaaring harapin ng Kanyang mga saksi, hinihimok tayo ni Jesus na maging “maamong gaya ng mga kalapati” (Mateo 10:16). Sa katulad na paraan, hinihimok tayo ni Pablo na maging “walang sala tungkol sa kasamaan” (Roma 16:19). Ang ating mga makabagong himpilan ng media ay hindi kilala para sa dalisay, nakapagpapa-angat, at nakapagpapasiglang mga nilalaman. Sa mga panahong tulad nito, ang paraan ng pamumuhay ni David ay isang dakilang panuntunan para sa atin ngayon: “Hindi ko ilalagay sa harapan ng aking mga mata ang anumang hamak na bagay” (Awit 101:3).

Hindi natin kailanman dapat katakutan na maging kakaiba―ang ating pananampalataya ay dapat na lalong magbukod sa atin. Ang layunin ay “magliwanag bilang mga ilaw ng sanlibutan” (Filipos 2:15). Ang tanging paraan para magawa iyon ay tanggihan ang pakikiayon sa sanlibutang ito (Roma 12:2) sa pamamagitan ng panghahawak sa salita ng buhay” (Filipos 2:16). Ang ating mga pagpili ang nagpapasya kung talagang tayo’y namuhay na hinihintay ang “araw ni Cristo” o “tumakbo ng walang kabuluhan” (Filipos 2:16; ihambing ang 1 Corinto 9:24–27).

`Kung may mga bahagi ng iyong buhay na ituturing mong “makasanlibutan” (at maaaring mayroon), paano ka malilinis mula sa mga ito?`