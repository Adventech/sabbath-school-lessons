---
title:  “Ang Gayong Mga Tao Ay Parangalan Ninyo”
date:   29/01/2026
---

`Basahin ang Filipos 2:25–30. Paano inilarawan ni Pablo si Epafrodito? Anong mga tiyak na pag-uugali at mga gawa ng manggagawang Kristiyanong ito ang nagpapakita ng kanyang karakter?`

Tanging sa sulat na ito lamang binanggit si Epafrodito, ngunit may kaunti tayong natutuhan tungkol sa kanya mula sa ilang maiikling pagbanggit na makikita. Sa pagtingin sa kanyang pangalan (na tumutukoy sa kulto ni Afrodite), siya ay nahikayat mula sa isang paganong kapaligiran. Ang pagtawag sa kanya na isang “kamanggagawa” ay nagmumungkahi na siya ay aktibo sa ministeryo, na maaaring gumagawang kasama ni Pablo sa Filipos. At ang pagtawag sa kanya bilang isang “kapwa kawal” (ihambing ang Filipos 1:27) ay maaaring tumutukoy sa pakikitunggali na kinaharap ni Epafrodito sa pagpapalaganap ng ebanghelyo, na handang isapanganib ang kanyang buhay (Filipos 2:30).

Bilang “sugo” (Griyego, apostolos) na hinirang ng iglesya sa Filipos, isinugo si Epafrodito upang maglingkod kay Pablo sa bilangguan at upang mangalaga para sa anumang ibang mga pangangailangan na maaaring magkaroon siya (Filipos 2:25). Siya ang pinagkatiwalaan ng mga taga Filipos ng kanilang mga kaloob na pinansyal para kay Pablo (Filipos 4:18). Ang mga handog na ito ay labis na mahalaga dahil anumang pagkain, pananamit, higaan, o iba pang mga pangangailangan na maaaring kailanganin ng mga bilanggong Romano ay dapat bilhin nila mismo o bilhin ng kanilang pamilya o mga kaibigan para sa kanila (ihambing ang Gawa 24:23). Sa nalalapit na pagtatapos ng kanyang pangalawang pagkakabilanggo sa Roma, hiniling ni Pablo kay Timoteo na “magsikap kang pumarito bago dumating ang taglamig” at “dalhin ang balabal” na aking iniwan sa Troas (2 Timoteo 4:21, 13). Malamang na kakailanganin ni Pablo ang makapal at lanang kapoteng ito sa kanyang malamig at batong selda. Si Epafrodito rin ang pinagkatiwalaang magdala ng sulat na ito pabalik sa Filipos (tingnan ang Ellen G. White, The Acts of the Apostles, p. 479).

Marahil dahil sa mga problema sa Filipos (tingnan ang liksyon 4), “itinuturing na kailangan” ni Pablo na suguing pabalik si Epafrodito nang mas maaga kaysa inaasahan, at kaya hinimok ang mga taga Filipos na “tanggapin ninyo siya sa Panginoon ng buong galak” (Filipos 2:29). Nais ni Pablo na tiyakin na hindi sila mababalisa tungkol sa kanyang kalagayan sa bilangguan. Kanya ring binigyang-diin na si Epafrodito ay isang uri ng tao na dapat parangalan ng mga Kristiyano, hindi dahil sa kanilang mga kayamanan o estado sa lipunan kundi dahil sa kanilang mapagsakripsiyong espiritu sa pagsunod sa halimbawa ni Jesus (Filipos 2:6–11; ihambing ang Lucas 22:25–27). Ang salitang Griyego para sa pahalagahan o parangalan ay makikita lamang ng ilang beses sa Bagong Tipan: para sa “aliping minamahal” ng senturyon (Lucas 7:2), para sa mga taong pinagpakitaan ng karangalan sa pamamagitan ng kanilang upuan sa isang piging (Lucas 14:8), at si Jesus bilang “mahalagang” batong panulok (1 Pedro 2:4, 6). Para kay Epafrodito na mapasama sa grupong iyon, tunay ngang siya ay isang matapat na tao.