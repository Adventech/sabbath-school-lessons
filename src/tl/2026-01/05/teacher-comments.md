---
title:  Komento ng Guro
date:   30/01/2026
---

### Unang Bahagi: Pangkalahatang-ideya

**Susing Talata:** Filipos 2:14, 15

**Pokus ng Pag-aaral:** Filipos 2:12–30, Santiago 2

Tinawag ang mga Kristiyano na maging ilaw sa isang madilim na mundo. Sinabi ni Jesus, “Kayo ang ilaw ng sanlibutan” (Mateo 5:14). Ganoon din, inihayag ni Pablo ang kanyang hangarin na ang mga Kristiyano ay magningning bilang mga tagadala ng ilaw sa mundong nalulubog sa kadiliman. Ang kanyang mga salita sa mga taga-Filipos na, “Lumiliwanag kayong tulad ng mga ilaw sa sanlibutan,” (Filipos 2:15), ay kahawig ng ipinabatid sa mga taga-Efeso, “Sapagkat kayo'y dating kadiliman, subalit ngayon ay liwanag sa Panginoon. Lumakad kayong gaya ng mga anak ng liwanag” (Efeso 5:8).

Ang metapora ng ilaw ay isang makapangyarihang simbolo ng misyon na kapwa ginamit sa Luma at Bagong Tipan. Sa Isaias, sinabi ng Diyos sa Kanyang Lingkod, ang Mesiyas, “Ikaw ay aking ibibigay na pinakailaw sa mga bansa upang ang Aking kaligtasan ay makarating hanggang sa dulo ng lupa.” (Isaias 49:6; ihambing din sa Isaias 42:6). Ginamit ang talatang ito para kay Jesus sa Bagong Tipan (Lucas 2:32; Juan 8:12; Juan 9:5; Gawa 26:23) ginamit din ito para sa iglesya (Gawa 13:47) sapagkat ipinagpapatuloy nito ang misyon ni Jesus bilang Ilaw ng sanlibutan.

Binibigyang-diin ng liksyon sa linggong ito ang tatlong pangunahing tema:

1. Tatalakayin natin ang ugnayan ng pananampalataya at gawa (Filipos 2:12, 13).
2. Bilang mga Kristiyano, tinawag tayo na maging mga ilaw sa sanlibutan, sumunod sa yapak ni Jesus at ibahagi ang ating buhay sa iba.
3. Ang mga pagsubok at paghihirap na nararanasan natin sa paglalakbay bilang Kristiyano ay nagpapatibay sa atin para sa mas malalaking hamon sa paglilingkod sa Diyos. Ito ang mga kasangkapan ng Diyos upang mapaunlad ang mahahalagang katangian para sa matagumpay na ministeryo.

### Ikalawang Bahagi: Komentaryo

**Paglalarawan**

Ikinuwento ni Dwight L. Moody ang tungkol sa dalawang lalaki na inatasan na magbantay sa paikut-ikot na ilaw sa isang parola sa isang baybaying mabato at binabayo ng bagyo. Sa isang pagkakataon, nagka-problema ang makinang nagpapaikot sa ilaw kaya hindi na ito umikot. Sobrang natakot sila na baka malito ang mga nasa dagat at mapagkamalan ang ilaw ng parola bilang ibang ilaw, kaya nagsikap sila buong gabi upang mapanatiling umiikot ang ilaw. Sa pagtatapos, sinabi ni Moody, “Panatilihin natin ang ating mga ilaw sa tamang lugar, upang makita ng mundo na ang relihiyon ni Cristo ay hindi isang palabas kundi isang katotohanan.” Ginamit ni Jesus ang talinghaga ng ilaw upang ipakita na ang pananampalataya ay “nakikita” sa pamamagitan ng mabubuting gawa (Mateo 5:16).

**Pananampalataya at Gawa**

Si C. S. Lewis ay nagsabi ng isang kawili-wiling pahayag hinggil sa relasyon ng pananampalataya at gawa: “Madalas pinag-aawayan ng mga Kristiyano kung ano nga ba ang umaakay sa Kristiyanong pamumuhay—ang mabubuting gawa, o ang pananampalataya kay Cristo. Ngunit malinaw na pinagsama ng Biblia ang dalawang ito sa isang nakakamanghang pangungusap. Sa una nitong bahagi, ‘isagawa ninyo ang inyong sariling kaligtasan na may takot at panginginig’—tila nagsasabing nakasalalay lahat sa ating mga mabubuting gawa; ngunit sa ikalawa, ‘Sapagkat Diyos ang gumagawa sa inyo’—tila nangangahulugang ang Diyos ang gumagawa ng lahat at tayo ay wala nang ginagawa. Ako’y nalilito, ngunit hindi ako nagulat.”—C. S. Lewis, Mere Christianity (New York: HarperCollins, 2001), pp. 148, 149.

Sa katunayan, nililinaw ni Pablo ang ugnayan ng pananampalataya at gawa sa Filipos 2:12–13. Bagamat kailangan nating pagsikapang isabuhay ang ating kaligtasan, hindi ang mga gawa ang nagliligtas sa atin. Gaya ng itinuturo ni Santiago, ang mga gawa ay patunay ng tunay at nagliligtas na pananampalataya (Santiago 2:18; ihambing sa Santiago 2:14). Ang pananampalatayang walang mga gawa ay hindi talaga pananampalataya. Sa mga salita ni Santiago, ang ganitong uri ng pananampalataya ay patay (Santiago 2:17, 26) at walang silbi (Santiago 2:20).

Nang sabihin ni Pablo na “isagawa ninyo ang inyong sariling kaligtasan na may takot at panginginig,” malamang tinutukoy niya ang pananagutan ng bawat Kristiyano hinggil sa kaligtasang kanilang tinanggap na sa pamamagitan ng pananampalataya, na kailangang isabuhay nang may pag-iingat at paggalang (“takot at panginginig,” Filipos 2:12). Sa orihinal na teksto sa Griyego, ang pariralang “na may takot at panginginig” ay inilagay sa simula ng pangungusap upang bigyang-diin: “Nang may takot at panginginig, isagawa ninyo ang inyong sariling kaligtasan.”

Pinagdedebatehan ng mga iskolar ang kahulugan ng pariralang “na may takot at panginginig,” at may ilan silang paniniwala na ito ay sumasaklaw sa (1) posibilidad ng pagkabigo, (2) pagtalima sa Diyos, (3) mapagpakumbabang debosyon sa Diyos, o (4) kumbinasyon ng lahat ng ito. Ginagamit din ni Pablo ang ganitong pananalita sa iba pang bahagi ng kanyang mga sulat. Sa 1 Corinto 2:3, tila ipinapakita ng “takot” at “panginginig” ang pagkabalisa ni Pablo na baka mabigo siya sa kanyang misyon sa Corinto. Sa 2 Corinto 7:15, ipinapahiwatig ng mga salitang ito ang kumpiyansa ni Pablo na matutupad ng mga taga-Corinto ang kanilang tungkulin (tingnan ang talata 16). Sa Efeso 6:5, binibigyang-diin ng mga salitang ito ang kahalagahan ng pagkakaroon ng pananagutan. Batay sa pagsusuri ng mga talatang ito, sa pangkalahatan, ang pariralang “na may takot at panginginig” sa Filipos 2:12 ay tumutukoy sa mataas na antas ng responsibilidad na dapat paunlarin ng mga mananampalataya kaugnay ng kanilang kaligtasan. Ang kanilang mga gawa ay palatandaan na seryoso nilang tinatanggap ang bagay na ito.

**Mga Ilaw sa Mundo**

Ang larawan ng ilaw ay paulit-ulit na ginagamit sa Biblia bilang simbolo ng misyon. Sa Lumang Tipan, inilarawan ang Diyos mismo bilang pinagmumulan ng ilaw. Sinabi ng salmista, “Ang Panginoon ang aking ilaw” (Awit 27:1; tingnan din ang Awit 4:6, 89:15, 118:27, Isaias 2:5). Gayundin, nagsasalita para sa kanyang bayan, sinabi ng propetang si Mikas, “Ang Panginoon ay magiging aking ilaw . . . . Kanyang ilalabas ako sa liwanag” (Mikas 7:8, 9; tingnan din ang Isaias 60:1, 2, 19, 20).

Sa Isaias 42:6 at 49:6, tinukoy ang Lingkod ng Panginoon bilang “ilaw sa mga Hentil” (NKJV). Sa Isaias 49:6, ipinaliwanag pa: “Ikaw ay Aking ibibigay na pinakailaw sa mga bansa upang ang Aking kaligtasan ay makarating hanggang sa dulo ng lupa.” Nauunawaan at ginagamit ng mga manunulat ng Bagong Tipan ang metaporang ito nang tuloy-tuloy (Lucas 2:32, Juan 8:12, Juan 9:5, Gawa 13:47, Gawa 26:23).

Kapansin-pansing ang pinakamahalagang metapora para sa iglesya sa mga unang kabanata ng Apocalipsis ay ang mga ilawan (lampstands). Kaugnay nito, maraming iskolar ang sang-ayon na ang pagtalikod sa unang pag-ibig ng ilan sa iglesia ng Efeso ay sanhi ng paghina ng kanilang sigasig sa misyon (Apocalipsis 2:4). Kaya naman binalaan sila ni Jesus na, kung hindi sila magsisisi, aalisin Niya ang kanilang “ilawan mula sa kinalalagyan nito” (Apocalipsis 2:5).

Tulad ng nabanggit na, ang pariralang “sa dulo ng lupa” ay matatagpuan sa Isaias 49:6 kaugnay ng metapora ng ilaw. Lumitaw ito nang dalawang beses sa Mga Gawa upang ilarawan ang lawak ng misyon ng iglesya (Gawa 1:8, Gawa 13:47). Bagamat hindi direktang nabanggit ang metapora ng ilaw sa Gawa 1:8, mahihinuha ito batay sa Gawa 13:47. Ang mga datos na ito ay nagbibigay-linaw sa panawagan ni Pablo sa mga taga-Filipos na magningning “tulad ng mga ilaw sa sanlibutan” (Filipos 2:15). Mahalaga ring tandaan na ipinapahiwatig ni Pablo na ang mga mananampalataya ay tunay na ilaw sa mundo kapag ipinakita nila ang pagkakaisa sa isa’t isa (Filipos 2:14). Sa katunayan, “ang panawagan na maging ilaw ay panawagan din sa pagsasama-sama ng mga ilaw.” Nakita ni Pablo ang mga Kristiyano bilang isang nagkakaisang komunidad na nagtutulungan at nagpapatibayan sa isa’t isa bilang mga anak ng liwanag (Efeso 5:8, 15–20).—John M. Terry, Ebbie C. Smith, at Justice Anderson, eds., Missiology: An Introduction to the Foundations, History, and Strategies of World Missions (Nashville, TN: Broadman & Holman Publishers, 1998), p. 26.

**Mga Katangian Para sa Matagumpay na Ministeryo**

Mula sa paglalarawan kina Timoteo at Epafroditus sa Filipos 2:19–30, maaaring matukoy ang ilang mahahalagang katangian na kinakailangan para sa matagumpay na ministeryo. Ipinakita ni Pablo si Timoteo bilang isang taong (1) “may iisang pag-iisip” (Filipos 2:20, salin ng patnugot mula sa Ingles na Biblia, NKJV), (2) taos-pusong nagmamalasakit sa kapwa (Filipos 2:20), (3) naghahanap ng “mga bagay na kay Cristo Jesus” (Filipos 2:21, salin ng patnugot mula sa Ingles na Biblia, NKJV), (4) may subok na karakter (Filipos 2:22), at (5) nagtataglay ng puso ng paglilingkod (Filipos 2:22). Ang salitang Griyego na isinalin bilang “may iisang pag-iisip” ay isopsichon, na natatanging ginamit dito lamang sa Bagong Tipan. Lumitaw rin ito nang isang beses sa Septuagint (Griyegong bersyon ng Lumang Tipan), sa Awit 55:13, kung saan ito ay isinalin bilang “kapantay ko.”

Tungkol naman kay Epafroditus, inilarawan muna siya ni Pablo kaugnay sa kanyang sarili: siya ay isang kapatid, katuwang sa gawain, at kasama sa pakikidigma. Siya rin ay isang sugo (mula sa salitang Griyegong apostolos) na ipinadala ni Pablo sa mga taga-Filipos, at isang taong tumugon sa pangangailangan ni Pablo (Filipos 2:25). Ipinapakita nito na si Epafroditus ay isang lubos na tapat at maaasahang kasama. Pagkatapos, inilarawan ni Pablo si Epafroditus kaugnay sa mga taga-Filipos. Dito sinabi niya, “siya'y nananabik sa inyong lahat” (Filipos 2:26). Sa ibang salita ay, “Nami-miss niya kayo.” Ipinapahiwatig nito na bilang isang pinuno sa Kristiyanong pamayanan, labis na minahal at inalagaan ni Epafroditus ang mga taong kanyang pinaglilingkuran. Siya ay naging isang mapagkakatiwalaang lider—“sapagkat dahil sa pagpapagal kay Cristo ay nabingit siya sa kamatayan, na isinusuong sa panganib ang kanyang buhay” (Filipos 2:30).

### Ikatlong Bahagi: Aplikasyon sa Buhay

Magnilay sa mga sumusunod na tema. Pagkatapos, hilingin sa iyong mga estudyante na sagutin ang mga tanong sa dulo ng bahaging ito:

Lubos tayong umaasa sa Diyos para sa kaligtasan, na ating tinatanggap sa pamamagitan ng pananampalataya. Napakalinaw ng pahayag ni Pablo nang sabihin niyang, “Sapagkat sa biyaya kayo'y naligtas sa pamamagitan ng pananampalataya, at ito'y hindi sa pamamagitan ng inyong sarili, ito'y kaloob ng Diyos” (Efeso 2:8). Sa pamamagitan ng pananampalataya tayo ay naglalakbay mula sa buhay na ito patungo sa buhay na darating. Nilinaw ito nang paulit-ulit sa sulat sa mga Hebreo sa pamamagitan ng pariralang “sa pamamagitan ng pananampalataya” (tingnan ang Hebreo 11). Sa pananampalataya, nanirahan si Abraham sa lupaing ipinangako na parang siya ay nasa ibang bansa, . . . sapagkat hinihintay niya ang bayan na may mga pundasyon (Hebreo 11:9, 10).

Sinabi ni Jesus sa Kanyang mga alagad, “Paliwanagin ninyo nang gayon ang inyong ilaw sa harap ng mga tao; upang makita nila ang inyong mabubuting gawa” (Mateo 5:16). Ang utos na ito ay nagbibigay-diin sa malapit na ugnayan sa pagitan ng pagpapakita ng ating ilaw at paggawa ng mabubuting gawa. Sa pamamagitan ng paggawa ng mabubuting gawa, ang mga mananampalataya ay nagliliwanag sa madilim na mundong ito. Ang kadiliman ay simbolo ng kasalanan (tingnan, halimbawa, Juan 3:19, 20; Lucas 22:53) at ang mga bunga nito (tingnan, halimbawa, Awit 82:5; Efeso 4:18). Tinawag ang mga Kristiyano na paliwanagin ang sanlibutan gamit ang “liwanag ng ebanghelyo ng kaluwalhatian ni Cristo.” (2 Corinto 4:4), upang magbigay-liwanag sa mga “binulag ng diyos ng sanlibutang ito ang pag-iisip” (2 Corinto 4:4).

**Mga Tanong:**

Sa paanong paraan magkaugnay ang mabubuting gawa at ang karanasan ng kaligtasan?

Ano ang mga paraan upang maipakita mo ang iyong ilaw sa madilim na mundong ito?