---
title:  Karagdagang Kaisipan
date:   06/03/2026
---

“Gaya noong mga araw ng mga apostol na sinusubukan ng tao, sa pamamagitan ng tradisyon at pilosopiya, na sirain ang pananampalataya sa Kasulatan, ganoon din sa ngayon, sa pamamagitan ng kaaya-ayang mga pananalita ng mas mataas na kritisismo, ebolusyon, espiritwalismo, teosopiya, at panteismo, nilalayon ng kaaway ng katuwiran na dalhin ang mga kaluluwa sa mga ipinagbabawal na landas. Para sa marami, ang Biblia ay tulad ng ilawan na walang langis, dahil ibinaling nila ang kanilang isipan sa mga daluyan ng haka-haka na nagdudulot ng hindi pagkakaunawaan at kalituhan. Ang gawain ng mas mataas na kritisismo, sa paghihiwa-hiwalay, pagsasapantaha, at muling pagpapakahulugan, ay sumisira sa pananampalataya sa Biblia bilang isang banal na pahayag. Ninanakaw nito ang kapangyarihan ng salita ng Diyos na manghikayat, magpatnubay, at magbigay-inspirasyon sa buhay ng tao. Sa pamamagitan ng espirituwalismo, napakaraming naturuan na maniwalang ang pagnanais ang siyang pinakamataas na utos, na ang lisensya ay kalayaan, na ang tao ay may pananagutan sa kanyang sarili lamang.

“Ang tagasunod ni Cristo ay makakatagpo ng “mga mapang-akit na salita” na laban sa mga ito ay nagbabala ang apostol sa mga mananampalataya sa Colosas. Makakatagpo niya ang espirituwalistikong pagpapaliwanag ng Biblia, ngunit hindi niya ito dapat tanggapin. Ang kanyang tinig ay dapat marinig sa maliwanag na pagpapatibay ng mga walang hanggang katotohanan ng mga Kasulatan. Sa pagpapanatili ng kanyang pagtingin kay Cristo, siya’y patuloy na susulong sa minarkahang daan, na iwinawaksi ang lahat ng mga ideya na hindi kasang-ayon ng Kanyang turo. Ang katotohanan ng Diyos ang dapat maging paksa ng kanyang pagninilay at pagmumuni. Dapat niyang ituring ang Biblia bilang tinig ng Diyos na nagsasalita ng tuwiran sa kanya. Kung magkagayon, makakasumpong siya ng makadiyos na karunungan.”—Ellen G. White, The Acts of the Apostles, pp. 474, 475.

**Mga Tanong Para sa Talakayan:**

`Ano ang kahulugan ng kay Cristo ay “naninirahan ang buong kapuspusan ng pagka-Diyos sa katawan,” at Siya “ang ulo ng lahat ng pamunuan at kapangyarihan” (Colosas 2:9, 10)? Tingnan din ang Juan 1:1, Hebreo 1:3, at 1 Pedro 3:22.`

`Maaaring narinig na nating lahat na ginagamit ang Colosas 2:14–16 bilang isang argumento laban sa ikapitong araw na Sabbath. Ano pa ang ibang problema, bukod sa ipinakita sa aralin ngayong linggo, kapag ginamit ang mga talatang ito para ipaniwala na hindi na natin kailangang sundin ang ikaapat na utos?"`

`Paano mo haharapin ang mga nagpipilit na dapat din nating sundin ang kautusang seremonyal? Bagaman maaaring makasumpong ang isang tao ng ilang espirituwal at teolohikal na pagpapala sa pag-iingat ng mga ito, anong mga problema ang babangon sa pagpipilit na ang mga ito ay dapat ingatan?`

`Isinulat ni Ellen G. White sa itaas na dapat nating ituring ang Biblia “bilang tinig ng Diyos na tuwirang nagsasalita” sa atin. Bakit nga ba kailangan nating maging maingat at magbantay laban sa sinuman o sa anumang bagay na maaaring pahinain ang ating pananampalataya sa awtoridad at inspirasyon ng kabuuan ng Kasulatan, kahit na sa mga bahagi nito na sa ilang pagkakataon ay maaaring magdulot sa atin ng pagkailang?`