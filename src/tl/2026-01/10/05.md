---
title:  Anino o Reyalidad?
date:   04/03/2026
---

`Basahin ang Colosas 2:16–19. Anong mga gawaing Judio-Kristiyano ang itinampok dito ni Pablo?`

Hanggang ngayon, hindi pa rin nagkakasundo ang mga iskolar kung ano nga ba talaga ang mga isyung tinatalakay ni Pablo dito. Ang maaari nating matiyak ay ang mismong sulat ni Pablo ay nagbibigay ng maraming impormasyon tungkol sa tila isang hidwaang dulot ng mga Judio-Kristiyano sa karamihang simbahan na binubuo ng mga Hentil (Col. 2:13). Ibig sabihin, ang mga mananampalatayang Judio ay ipinipilit ang mga bagay na hindi naman kailangang sundin ng mga miyembro.

Malinaw na binanggit sa Colosas 2:16 ang ilang mga karaniwang kaugaliang Judio na patuloy na isinasagawa ng ilang mga Judio na naging Kristiyano. Ngunit kahit ang mga elemento sa Colosas 2:18 ay akma sa kaparehong konteksto. Pinuna ni Jesus ang mga pagpapanggap ng pagpapakumbaba sa mga lider ng relihiyon (bilang halimbawa, Mateo 6:1, 5, 7, 16). Mula sa mga balumbon ng Qumran, nalaman natin na ang mga anghel ay mahalagang bahagi ng ilang paniniwala ng mga Judio sa pagsamba. Kaya, ang mga problemang kinakaharap ni Pablo sa Colosas ay malamang na katulad ng mga problemang kinakaharap niya sa iba pang lugar.

Dahil ang Colosas 2:16 ay napakadalas na hindi nauunawaan, mahalagang isaalang-alang ito ng may malaking detalye. Pansinin ang mga puntong ito:

Ang paggamit ni Pablo ng “kaya” ay hudyat na ito ay konklusyon na hango sa sinabi na niya nang una. Dati, ang pangangailangan ng literal na pagtutuli ay pinawalang halaga dahil ang panloob na pagbabago ng puso ang mahalaga (Colosas 2:11–15).

Ang “pagkain at inumin” ay tumutukoy sa mga pagkain at inuming handog na dinadala ng mga Israelita sa templo.

Ang mga pagtukoy sa “kapistahan, o bagong buwan, o mga araw ng Sabbath” (Colosas 2:16) ay maliwanag na tumutukoy sa Hosea 2:11, kung saan ang kaparehong pagkakasunod-sunod ng mga seremonyal na araw ay tinutukoy, kasama ang mga seremonyal na sabbath (tingnan, bilang halimbawa, Leviticus 23:11, 24, 32).

Mahalaga sa ating pagkaunawa ng talatang ito ay ang sariling paliwanag ni Pablo: na ang mga ito “ay isang anino ng mga bagay na darating, ngunit ang katawan ay kay Cristo” (Colosas 2:17). Ang mga seremonyal na araw na ito, tulad ng mga handog, ay tumuturo sa gawain ni Cristo (tingnan ang 1 Corinto 5:7, 1 Corinto 15:23). Ang ikapitong araw na Sabbath, sa kaibahan, ay itinatag sa Eden, bago ang kasalanan, at matagal pa bago isinagawa ang mga seremonyal na paghahandog sa santuwaryo; samakatuwid, ito’y hindi isang anino na aalisin pagkaraan ng krus.

`Bagaman ang ikapitong araw na Sabbath ay hindi isyu dito, paano mo maiaangkop ang payo ni Pablo tungkol sa hindi paghatol sa iba?`