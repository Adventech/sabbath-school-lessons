---
title:  Ang Karunungan at Kaalaman ng Diyos
date:   01/03/2026
---

Nagtanong si Job, “Ngunit saan matatagpuan ang karunungan? At saan ang kinaroroonan ng kaunawaan?” (Job 28:12). Sumagot si Pablo: kay Cristo, “Na sa Kanya nakatago ang lahat ng mga kayamanan ng karunungan at kaalaman” (Colosas 2:3; ihambing ang 1 Corinto 1:30). Kung mayroon tayong Cristo, mayroon tayo ng lahat ng bagay, maging ng “buong katiyakan ng pagkaunawa” ng layunin ng buhay (Colosas 2:2). Sa pamamagitan Niya, ang misteryo ng Diyos, na sumasaklaw sa buong plano ng kaligtasan ay nahayag.

`Basahin ang Colosas 2:1–7. Ano ang layunin ni Pablo sa pagsulat ng liham na ito?`

Ang salitang Griyego na paraklethosin ay nangangahulugang “pinasigla” o “pinalakas” (Colosas 2:2). Ang nais ni Pablo ay hindi lamang tulungan ang mga mananampalataya sa Colosas na kilalanin ang mga maling aral kundi, gayundin, na pagkaisahin sila sa Kristiyanong pagmamahalan. Ang pamanahong ginamit sa parehong pandiwa ay nagpapahayag ng tiwala ni Pablo na makakamit ng sulat na ito ang ninanais na layunin nito.

Gayunma’y kanyang pinuri sila na sinasabing siya’y nagagalak “na makita ko ang inyong kaayusan, at ang katatagan ng inyong pananampalataya kay Cristo” (Colosas 2:5).

Ang terminong Griyegong taxis, na isinaling “kaayusan,” ay ginamit sa Bagong Tipan

kaugnay sa kaayusan ng pagkapari ni Aaron (Lucas 1:8; Hebreo 7:11) at Melquizedek (Hebreo 5:6, 10; Hebreo 6:20; Hebreo 7:11, 17), ngunit ginamit ito ni Pablo para sa kaayusan ng iglesya (1 Corinto 14:40), kabilang dito. Minsan ay may posibilidad na ituring ang kaayusan at organisasyon ng iglesya bilang isa lamang eklesiastikal na institusyon na walang teolohikong kahalagahan.

Ngunit sa pamamagitan ng pagtuturo ng wastong asal sa pagsamba (tingnan, halimbawa, ang 1 Corinto 11), at pagtukoy kung paano dapat piliin ang mga matanda sa iglesya at mga diyakono (1 Timoteo 3, Tito 1), napakaingat na pinanatili ni Pablo ang kaayusan sa iglesya. Sa pamamagitan ng mga hakbang na ito, ang karunungan ng Diyos at ang mga aral ng Biblia ay naiingatan at naipapahayag.

Bilang bunga ng tamang aral na tinanggap ng mga taga Colosas mula sa mga kasamahan ni Pablo, mayroon silang “katatagan” ng pananampalataya. Hindi ito matitinag dahil ito ay nakasalig sa isang matibay na pundasyon ng Biblia na, kung panghahawakan, ay makakatulong na maingatan sila mula sa mga kamalian na itinataguyod ng mga bulaang tagapagturo.

`Ano ang iyong karanasan sa pangangailangan ng “kaayusan” sa iyong sariling espirituwal na buhay?`