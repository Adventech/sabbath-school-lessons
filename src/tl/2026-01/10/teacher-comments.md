---
title:  Komento ng Guro
date:   06/03/2026
---

### Unang Bahagi: Pangkalahatang-ideya

**Susing Talata:** Colosas 2:16, 17

**Pokus ng Pag-aaral:** Colosas 2

Sa pagtatapos ng Colosas 1, ipinahayag ni Pablo ang kanyang hangaring lumago ang kanyang mga tagapakinig sa pagiging ganap kay Cristo (Colosas 1:28). Sa Colosas 2, pinalawak niya ang ideyang ito. Ang Colosas 2:1–5 ay nagtatakda ng batayan para sa mga susunod na bahagi. Nais ni Pablo na ang kanyang mga mambabasa ay magkaroon ng“pagkakaisa sa pag-ibig” (Colosians 2:2, idinagdag ang pagdidiin), upang makamtan ang “lahat ng mga kayamanan ng buong katiyakan ng pagkaunawa, at magkaroon ng kaalaman ng hiwaga ng Diyos” (Colosas 2:2, idinagdag ang pagdidiin), at patatagin ang kanilang pananampalataya kay Cristo (Colosas 2:5). Sa madaling salita, nais ni Pablo na lumago ang kanyang mga mambabasa sa kanilang pananampalataya, sa kanilang kaalaman sa hiwaga ng Diyos, at sa kanilang pag-ibig kay Cristo at sa isa’t isa. Sa ibang salita, hinihimok ni Pablo ang kanyang mga tagapakinig na maging “ganap” kay Cristo o, gamit ang ibang salita, ipakita ang “pagiging ganap” sa pagsasabuhay ng kanilang pananampalataya. Sa Colosas 2:6–23, nagbibigay si Pablo ng mga detalye kung paano makakamtan ang layuning ito.

Binibigyang-diin ng liksyon sa linggong ito ang dalawang pangunahing tema:

1. Ang pagiging ganap kay Cristo ay nangangahulugang pagkilala sa Kanya at paglago sa Kanya. Ito ang pumoprotekta sa atin laban sa mga maling guro.
2. Kasama sa pagiging ganap kay Cristo ang pagtitiwala ng lubos sa Kanya para sa kaligtasan, hindi sa mga batas o regulasyon. Mahalaga ring tandaan na ang Krus ang dahilan kung bakit hindi na kailangan ang mga seremonyal na kautusan, ngunit hindi ang moral na batas. Ang mga seremonyal na pangyayari noong Lumang Tipan ay mga anino lamang ng darating na gawain at sakripisyo ni Cristo. Natapos ang mga ito sa Kanyang kamatayan. Gayunpaman, ang Sampung Utos, kabilang ang ika-pitong araw na Sabbath, ay nananatiling may bisa para sa mga Kristiyano.

### Ikalawang Bahagi: Komentaryo

**Paglalarawan**

“Nang si James Garfield, na naging Pangulo ng Estados Unidos, ay punong-guro ng Hiram College sa Ohio, tinanong siya ng isang ama kung maaari bang paikliin ang kurso ng pag-aaral ng kanyang anak upang makapagtapos ito nang mas maaga. ‘Siyempre,’ sagot ni Garfield. ‘Ngunit lahat ay depende sa kung ano ang nais mong maging katangian ng iyong anak. Kapag nais ng Diyos na gumawa ng punong oak, umaabot ito ng isang daang taon. Kapag nais Niya naman gumawa ng kalabasa, dalawang buwan lang ang kailangan.’ ”—Michael P. Green, 1500 Illustrations for Biblical Preaching (Grand Rapids, MI: Baker Books, 2000), p. 356.

Sinabi ni Pablo, “Ang nagpasimula sa inyo ng mabuting gawa ay Siyang magtatapos nito hanggang sa araw ni Jesu-Cristo” (Filipos 1:6 ). Kaugnay ng espirituwal na paglalakbay ni David, sinabi ni Alan Redpath ang parehong ideya: “Ang pagbabalik-loob ng isang kaluluwa ay isang himala ng sandali, samantalang ang paglikha ng isang banal ay isang pang-buong buhay na gawain.”—Alan Redpath, The Making of a Man of God: Lessons from the Life of David (Grand Rapids, MI: Fleming H. Revell, 2013), mula sa Paunang Salita.

**Pagkilala kay Cristo at Paglago sa Kanya**

Sa pagbasa ng Colosas, masasabi nating labis ang pag-aalala ni Pablo sa pagpasok ng mga maling guro sa iglesia. Ito ay marahil ipinakita sa pangungusap na “Ibig kong malaman ninyo kung gaano kalaki ang aking pagsisikap alang-alang sa inyo” (Colosas 2:1). Sa kontekstong ito, ang “pagsisikap” ay malamang na nangangahulugang “pag-aalala” o “pangamba.”—William Arndt et al., A Greek-English Lexicon of the New Testament and Other Early Christian Literature (Chicago: University of Chicago Press, 2000), p. 17. Ang salitang Griyego na isinalin bilang “pagsisikap” o “pakikipagbuno” sa ibang salin, ay ginamit din sa pakikipaglaban laban sa mga tao o espirituwal na kaaway (halimbawa, 1 Tesalonica 2:2). Sa kontekstong ito, inilalarawan nito ang masigasig na paglalakad ng apostol sa kaniyang tungkulin—isang matinding pakikipagbuno para sa pagpapalaganap, paglago, at pagpapalakas ng pananampalataya na siyang layunin ng kanyang misyon.—David J. Williams, Paul’s Metaphors: Their Context and Character (Grand Rapids, MI: Baker Academic, 1999), p. 290.

Ang salitang “pagsisikap” o “pakikipagbuno” sa ibang salin, ay nagmula sa larangan ng palakasan, lalo na sa mga paligsahan ng mga atleta. Ipinapahiwatig nito ang ideya ng matinding pagsisikap. Ipinapakita ng mga datos na hindi basta-basta tinitingnan ni Pablo ang pagharap sa mga maling aral. Dapat ba tayong maging pabaya? Malamang, ang kanyang pakikipagbuno para sa mga taga-Colosas ay kabilang ang kanyang mga panalangin para sa kanila. Ipinagdarasal ni Pablo na patatagin ang kanilang puso upang hindi sila maligaw dahil sa mga maling turo. Ninanais ni Pablo na sila ay magkaroon ng “pagkakaisa sa pag-ibig, at magkaroon ang lahat ng mga kayamanan ng buong katiyakan ng pagkaunawa, at magkaroon ng kaalaman ng hiwaga ng Diyos, na si Cristo” (Colosas 2:2).

Napakahalaga ng konsepto ng kaalaman sa Colosas. Sa buong sulat, nais ni Pablo na makamtan ng mga tagapakinig ang “biyaya ng Diyos sa katotohanan” (Colosas 1:6); ang “kalooban ng Diyos sa buong karunungan at pagkaunawang espirituwal” (Colosas 1:9); ng mga kayamanan ng kaluwalhatian ng hiwagang ito sa gitna ng mga Hentil, na ito'y si Cristo na nasa inyo” (Colosas 1:27); ang “hiwaga ng Diyos, na si Cristo” (Colosas 2:2). Sa madaling salita, ipinapakita ni Pablo na ang lunas laban sa mga maling aral ay ang kaalaman sa Diyos at kay Cristo (Col. 2:1–4, 8). Ang kaalamang ito ay nagmumula sa Salita ng Diyos, gaya ng ipinahiwatig ni Pablo sa Colosas 3:16: “Manirahan nawang sagana sa inyo ang salita ni Cristo ayon sa lahat ng karunungan; magturo at magpaalalahanan kayo sa isa't isa sa pamamagitan ng mga salmo at ng mga himno at mga awiting espirituwal, na umaawit na may pasasalamat sa Diyos sa inyong mga puso.”

**Si Cristo, ang Ating Tanging Pag-asa ng Kaligtasan**

Sa Colosas 2:11–15, pinupuri ni Pablo ang gawain ng pagliligtas ni Cristo para sa atin. Kay Cristo, tayo ay tinuli na “hindi gawa ng mga kamay” (Colosas 2:11), ibig sabihin ay ang paggawa ni Cristo sa ating puso. Tayo ay “inilibing na kasama Niya sa bautismo” at “binuhay na kasama Niya” (Colosas 2:12). Sa madaling salita, binuhay tayo ng Diyos kay Cristo at “pinatawad ang lahat ng ating mga kasalanan” (Colosas 2:13). Sa kabuuan, sinasabi ni Pablo na si Cristo lamang ang ating pag-asa ng kaligtasan.

Gayunpaman, ginagamit ng ilan ang ilang pahayag ni Pablo sa Colosas 2, lalo na mula Colosas 2:11–23, upang ipanukala na pinawalang-bisa ng apostol ang Sampung Utos; partikular, sinasabi nila na ang ika-pitong araw na Sabbath ay hindi na kailangang sundin ng mga Kristiyano. Taliwas sa pahayag na ito, hindi tungkol sa pagpawalang-bisa ng Sampung Utos ang Colosas 2. Maraming ulit na ipinahiwatig ni Pablo sa kanyang mga sulat, sa Colosas at iba pa, na ang Sampung Utos ay may bisa pa para sa mga Kristiyano, tulad ng makikita sa mga sumusunod na talata.

Binanggit ni Pablo ang ikalimang utos sa Efeso 6:2, 3, ang ika-anim, ika-pito, at ikawalong utos sa Roma 13:9, at ang ikasampu sa Roma 7:7 (at gayundin sa Roma 13:9). Sa Colosas 3:20, inuulit niya ang paanyaya na matatagpuan sa Efeso 6:1: “sundin ninyo ang inyong mga magulang.” Batay sa Efeso 6:1–3, maaaring sabihin na ang utos na “Mga anak, sumunod kayo sa inyong mga magulang” (parehong nasa Efeso 6:1 at Colosas 3:20) ay nakabatay sa bisa ng ikalimang utos (Efeso 6:2, 3; ihambing sa Exodo 20:12). Sa lahat ng mga talatang ito, ipinahihiwatig na nananatiling dapat sundin ang Sampung Utos para sa mga mananampalataya sa ilalim ng bagong tipan. Bukod dito, ang mga talaan ng mga bisyo at birtud sa mga sulat ni Pablo—lalo na ang talaan sa Colosas 3:5–9—ay nakaugat sa Sampung Utos (tingnan si David W. Pao, Colossians & Philemon, Zondervan Exegetical Commentary on the New Testament [Grand Rapids, MI: Zondervan, 2012], p. 220).

Isang hindi Adventistang iskolar ang nagsabing, “May mga matibay na dahilan para maniwala . . . na ang Sampung Utos . . . ay nananatiling may bisa para sa atin. Halimbawa, kapag tinatalakay ni Jesus ang ‘mga kautusan,’ malinaw na ang tinutukoy niya ay ang Sampung Utos (Lucas 18:20). Gayundin, kapag tinutukoy ni Pablo ang batas sa Roma 7:7, tinutukoy niya ang Sampung Utos.”—Iain D. Campbell, Opening up Exodus, Opening Up Commentary (Leominster, U.K.: Day One Publications, 2006), p. 83.

Tungkol naman sa ika-pitong araw na Sabbath, ang katibayan mula sa Bagong Tipan ay nagpapakita na ito ay nananatiling may bisa para sa mga mananampalataya sa ilalim ng bagong tipan. Tulad ni Jesus, si Pablo ay nangingilin ng Sabbath (tingnan Lucas 4:16; Gawa 17:2). Sa Apocalipsis 14:6, 7, may pagtukoy sa ika-apat na utos na nagpapatibay sa bisa ng ika-pitong araw na Sabbath para sa mga Kristiyano. Gayundin, nang iprotesta nina Pablo at Bernabe na huwag silang sambahin ng mga sumasamba sa mga diyus-diyosan, tinawag nila ang kanilang pansin sa pagsamba sa “Diyos na buháy, na siyang gumawa ng langit, ng lupa, ng dagat, at ng lahat ng nasa mga iyon.” (Gawa 14:15; tingnan ang Exodo 20:11). Posible ring sa paglalarawan ni Pablo sa kataas-taasang posisyon ni Cristo sa Colosas 1:15–20, nasa isip niya ang parehong Genesis 1 at 2 at Exodo 20:8–11. Ang dalawang talatang ito ay may tema ng Sabbath (tingnan John K. McVay, “Colossians,” sa Ángel Manuel Rodríguez, ed., Andrews Bible Commentary: New Testament [Berrien Springs, MI: Andrews University Press, 2022], pp. 1745, 1751–1753).

Dahil ipinapangilin ni Pablo ang Sabbath, malinaw na hindi niya ipinaglalaban ang pagpawalang-bisa ng Sampung Utos sa Colosas 2:11–23. Kaya, ang “kasulatan ng mga tuntunin” (Colosas 2:14) na ipinako sa krus ay hindi tumutukoy sa moral na batas. Marahil ito ay tumutukoy sa seremonyal na mga kautusan o parang isang uri ng sertipiko ng utang. Ganun din, ang Colosas 2:16 ay hindi tumatalakay sa lingguhang ika-pitong araw na Sabbath. Sa halip, maaaring tumutukoy ito sa (1) mga seremonyal na Sabbath, (2) mga handog na inaalay sa mga piyesta ng mga Judio, o (3) ang hindi tamang pagsunod sa ika-pitong araw na Sabbath. Para sa detalye, tingnan si John K. McVay, “Colossians,” sa Ángel Manuel Rodríguez, ed., Andrews Bible Commentary: New Testament (Berrien Springs, MI: Andrews University Press, 2022), pp. 1752, 1753.

### Ikatlong Bahagi: Aplikasyon sa Buhay

Magnilay sa mga sumusunod na tema. Pagkatapos, hilingan ang iyong mga estudyante na sagutin ang mga tanong sa dulo ng seksyon:

Ang Filipos 1:6 ay isa sa mga pinakakilalang talata sa Biblia. Minamahal natin ang pangakong ito: “Ang nagpasimula sa inyo ng mabuting gawa ay siyang magtatapos nito hanggang sa araw ni Jesu-Cristo.” Mahalagang tandaan na ang pagiging ganap kay Cristo ay bahagi ng proseso ng pagkilala sa Kanya sa pamamagitan ng Kanyang Salita. Tunay nga, walang paraan upang manatili sa Kanya maliban na lamang kung ang Kanyang mga salita ay manahan sa atin (Juan 15:7). Mula sa Salita ng Diyos ay tumatanggap tayo ng pagkain para sa espirituwal na paglago (1 Pedro 2:2), kabilang na ang paglago sa pananampalataya (Roma 10:17). Gaya ng sabi ng salmista, “Silang nakakakilala ng Iyong pangalan ay magtitiwala sa Iyo” (Awit 9:10). Iniingatan tayo ng kaalaman sa Diyos at Kanyang Salita laban sa mga maling turo.

Ang tunay na kaalaman sa Diyos ay natural na humahantong sa pagsunod at katapatan sa Kanya. Dito, may mahalagang papel ang moral na batas, sapagkat itinuturo nito ang karakter ng Diyos at inilalahad ang Kanyang kalooban sa atin. Ngunit sinasabi ng iba na hadlang ang batas sa ebanghelyo. Ngunit ang totoo ay kabaligtaran nito. Sa mga salita ni Joe M. Sprinkle, isang hindi Adventistang iskolar, ang moral na batas ay “isang paunang-pukol sa ebanghelyo” sa kahulugan na ito ay “nagtuturo kay Cristo na siyang katuparan ng batas.”—Joe Sprinkle, Biblical Law and Its Relevance: A Christian Understanding and Ethical Application for Today of the Mosaic Regulations, na sinipi ni Roy E. Gane, Old Testament Law for Christians: Original Context and Enduring Application (Grand Rapids, MI: Baker Academic, 2017), p. 4, pambaba na tala 2.

**Mga Tanong:**

Ibahagi sa klase ang isang paboritong talata mula sa Biblia. Sa anong paraan ka nito pinalago, pinatatag ang iyong relasyon sa Diyos, o iningatan mula sa mga maling turo?

Paano itinuturo ng kautusang moral si Jesus? Anong ibig sabihin na si Jesus ang katuparan ng kautusan? Bakit mali ang pagsasabi na hadlang ang kautusang moral sa ebanghelyo?