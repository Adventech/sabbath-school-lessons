---
title:  Mga Utos ng Tao
date:   05/03/2026
---

`Basahin ang Colosas 2:20–23. Paano mo nauunawaan ang mga paala-ala ni Pablo sa liwanag ng ibang mga bagay na tinalakay sa kabanatang ito?`

Tulad sa kanyang sulat sa mga taga-Galacia, inilalarawan ni Pablo ang pagkabahala sa pagsunod sa mga seremonyang Judio bilang “mga simulain ng sanlibutan” (Colosas 2:8, 20); ihambing ang Galatia 4:3, 9). Sa ibang salita, tulad ng makalupang santuwaryo, ang mga bagay na ito ay para sa sanlibutan, ngunit ang ating pagkamamamayan ay nasa langit. Hindi tayo dapat mabigatan ng mga kautusang seremonyal dahil ito’y umaanino lamang sa realidad na ating tinatamasa sa pamamagitan ni Cristo. Ibig sabihin, kahit orihinal itong ipinagkaloob ng Diyos, ang mga ordinansang ito ay natapos na ang kanilang layunin at hindi na kinakailangan.

Dahil ang lahat ng mga panuntunang ito ay tinanggal na sa krus, gaya ng ipinahiwatig ng kamay na pumunit sa banal na tabing sa templo (Mateo 27:51; ihambing ang Daniel 9:27), ang mga Kristiyano (kasama ang mga Judiong Kristiyano) ay hindi na sakop ng mga panuntunang ito. Sa pagpapasakop sa mga ito, talagang ating iniuugnay ang ating mga sarili sa mundong ito na lumilipas, hindi tulad ng bagong mundo na ipinangako sa atin kay Cristo.

Pagkatapos ng lahat, inaasahan natin ang “bagong langit at bagong lupa, kung saan ang katuwiran ay naninirahan” (2 Pedro 3:13) at hindi lamang basta pagbabago o pagsasaayos ng lumang mundong ito.

Maliban sa katotohanan na ang mga Fariseo at mga eskriba ay nagdagdag ng karagdagang patakaran na gawa ng tao sa ibabaw ng mga kautusang Mosaic (tingnan ang Marcos 7:1–13), ang pagpapanatili ng mga seremonya ng Matandang Tipan, na natupad na kay Cristo, ay hindi na maituturing na hinihingi ng Diyos, kundi mga tungkulin lamang na nais ipatupad ng tao. Tunay nga, tila nagiging pasan ang mga ito sa pananampalataya, sa halip na magpalakas dito. Napakadaling simulang tingnan ang paggawa ng lahat ng ito, hindi lamang bilang paraan upang ipakita na mas mataas ka kaysa sa mga hindi gumagawa nito—na sadyang mali—kundi gayundin, bilang patunay na karapat-dapat ka sa kaligtasan. Ayaw nating mahulog sa bitag na ito.

Sa buong kasaysayan ng Kristiyanismo, ang mga bihasa sa Biblia ay napasakop sa tukso na gumawa ng mga relihiyosong pahayag, na inaagaw ang papel ng Espiritu Santo sa pagpatnubay sa mga mananampalataya kung ano ang kahulugan ng talata. Si Cristo Mismo ang bukal kung saan nanggagaling ang katotohanan ng mga Kasulatan gaya ng itinuro ni Pablo at ng ibang mga sumulat ng Biblia.

`Paano tayo makakasiguro na nauunawaan natin na ang tanging pundasyon para sa kaligtasan ay kung ano ang ginawa ni Jesus para sa atin, sa labas natin, sa lugar natin—anuman ang ginagawa Niya sa atin?`