---
title:  Naipako sa Krus
date:   03/03/2026
---

`Basahin ang Colosas 2:11–15. Anong mga isyu ang tila nilalabanan ni Pablo rito?`

Gaano kadalas na nating nakita ang mga talatang ito, lalo na ang Colosas 2:14, na ginagamit ng mali bilang isang argumento laban sa ikapitong araw na Sabbath.

Upang matulungan tayong maunawaan ang mga talatang ito, dalawang pangunahing paliwanag ang iminungkahi ng mga Seventh-day Adventists: Una, ang “sulat-kamay” na ipinako sa krus ay ang listahan ng mga paratang na itinuring na “laban sa atin,” tulad sa sulat na isinabit ni Pilato sa krus ni Cristo (Mateo 27:37; Juan 19:19, 20). O, ang ikalawa, ang kautusang seremonyal na isinulat ni Moises (tingnan ang Deuteronomio 31:24–26) ay ipinako sa krus.

Kung ating titingnan ang talata sa mas malawak na konteksto nito, makikita natin na ito ay maliwanag na nagsasalita tungkol sa kautusang seremonyal.

Tinutukoy din ni Pablo ang “pagtutuling hindi ginawa ng mga kamay” (Colosas 2:11), iyon ay, “yaong sa puso” (Roma 2:28, 29; ihambing ang Deuteronomio 30:16), na maliwanag na salungat sa pagtutuli sa laman, na isa sa pinakamahalagang itinatakda ng kautusang seremonyal (Leviticus 12:3; ihambing ang Exodo 12:48).

Pagkatapos ay iniugnay ni Pablo ang panloob na pagbabagong ito sa “pamamagitan ng paghuhubad ng katawang laman” at sa bautismo sa pamamagitan ng paglulubog. Sa bautismong ito, isinasama natin ang ating mga sarili sa kamatayan at muling pagkabuhay ni Cristo (Colosas 2:11, 12).

Pagkatapos, ang karanasang ito ng pagkahikayat ay iniugnay sa pagiging “patay sa kasalanan” at “binuhay” kay Cristo, na “ipinatawad Niya sa inyo ang lahat ng mga kasalanan” (Colosas 2:13).

Ang salitang “mga ordinansa” (Colosas 2:14) ay tumutukoy sa mga legal na utos, maging ito man ay sekular (Lucas 2:1, Gawa 17:7) o pan-simbahan (Gawa 16:4). Ang salitang Griyego na ito ay lumitaw lamang sa isa pang pagkakataon sa mga sulat ni Pablo na tumutukoy sa seremonyal na kautusan, na gumagawa ng pader na naghihiwalay sa mga Judio at mga Hentil (Efeso 2:14, 15).

Dahil nauna nang nabanggit ni Pablo ang kapatawaran ng mga kasalanan at ang panloob na pagbabago na sinisimbolohan ng bautismo, malabong bumalik siyang muli sa paksang iyon gamit ang ibang talinghaga na hindi ginamit kahit saan man sa Kasulatan. Sa halip, tila binibigyang-diin ni Pablo ang kaparehong punto na ginawa sa Efeso: na ang mga mananampalatayang Hentil sa Colosas ay hindi na dapat mabahala tungkol sa pagsunod sa kautusang seremonyal, kasama ang pagtutuli, gayundin ang tungkol sa mga batas ng kalinisan na kasama ng gayung mga pagtatalaga (ihambing ang Gawa 10:28, 34, 35).

Malinaw, na hindi iminumungkahi ni Pablo na ang Sampung Utos ay ipinako na sa krus, hindi, lalo na’t ipinaliwanag niyang ang kasalanan ay ang paglabag sa Sampung Utos (Roma 7:7).