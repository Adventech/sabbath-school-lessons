---
title:  Mga Ugnayan sa Trabaho
date:   17/03/2026
---

`Basahin ang Colosas 3:22–25 at Colosas 4:1. Anong mga tagubilin ang ibinigay sa mga alipin? Anong mga prinsipyo ang narito para sa mga ugnayan sa trabaho sa pangkalahatan?`

Minsan, binabanggit ng mga tao ngayon ang pagkaalipin bilang paraan para ituring na lipas na ang ilang payo ng Biblia, o kung minsan ay upang balewalain ang buong Kasulatan. Ngunit, nakakatuwang isiping halos hindi na isinasaalang-alang ang mga kontekstong pangkasaysayan sa Israel ng Lumang Tipan at sa iglesya ng Bagong Tipan. Ang sangkatauhan ay nilikha sa larawan ng Diyos at, katulad ng lahat ng matalinong nilikha, ay idinisenyo para sa kalayaan. Ipinagbabawal ng mga batas ni Moises na maging panghabambuhay na alipin ang mga Israelita (Deuteronomio 15:12) at itinatakda ang anim na taon na pinaka-sukdulang termino ng paglilingkod upang mabayaran ang pinansyal na pagkakautang (Exodo 21:2–6, Leviticus 25:39–43). Ang pang-aalipin sa Biblia, gaano man kasuklam-suklam sa ating modernong pananaw, ay hindi katulad ng mga kasuklam-suklam na gawain ng pang-aalipin na nakita sa mundong Kanluranin, na isang salot at kasuklam-suklam na krimen laban sa sangkatauhan.

Sa panahon ng Bagong Tipan, ang iglesya ay dapat gumanap ng gawain sa loob ng mga balangkas ng batas ng Roma, na nagpapahintulot sa pagkakaroon ng mga alipin, “Ngunit, hindi tulad ng mga modernong anyo ng pagkaalipin, binigyan ng batas ng Roma ang mga alipin ng maraming karapatan at oportunidad, at ang pagtatangkang baligtarin ang sistemang ito ay maaaring magbanta sa pagpapalaganap ng ebanghelyo.”—Clinton Wahlen, “Culture, Hermeneutics, and Scripture: Discerning What Is Universal,” in Frank M. Hasel, ed., Biblical Hermeneutics: An Adventist Approach (Silver Spring, MD: Biblical Research Institute/Review and Herald Academic, 2020), p. 166.

Sa katunayan, sa loob ng iglesya, hindi katulad sa loob ng Emperyong Romano sa pangkalahatan, ang unang obligasyon ng mga alipin ay sa Panginoon. At ang kanilang mga ama ay inutusan na tratuhin sila ng patas, “yamang nalalaman ninyo na kayo man ay mayroon ding Panginoon sa langit” (Colosas 4:1). Dagdag pa rito, inutusan ni Pablo si Filemon na huwag nang tratuhin si Onesimo bilang kanyang alipin kundi bilang kanyang kapatid (Filemon 16). Sa katotohanan, kapwa sa Luma at Bagong Tipan, ang mga mananampalataya ay tinawag na alipin (o lingkod) ng Diyos (tingnan, halimbawa, Awit 34:22, Lucas 17:10, 1 Pedro 2:16).

Kahit na hindi natin gusto ang mga pangyayaring kultural kung saan ang ilan sa mga talata ng Biblia ay nasulat, dapat pa rin nating tanggapin ang awtoridad ng mismong talata. Kung hindi, inilalagay natin ang ating mga sarili at ang ating kultura sa itaas ng Kasulatan. Ang mas mabuting pagpipilian ay ang tingnan ang lahat ng sinasabi ng Biblia tungkol sa paksa bago gumawa ng isang konklusyon sa kung ano ang sinasabi sa atin ng Biblia tungkol dito.

`Isipin kung paanong ang talatang ito ay maisasagawa sa iyong mga relasyon sa trabaho. Paanong ang mga prinsipyo nito ay makatutulong sa iyo bilang isang amo o isang empleyado?`