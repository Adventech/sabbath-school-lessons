---
title:  Lumalakad Nang May Karunungan
date:   19/03/2026
---

Ano ang pinakamahalagang katotohanan na maaari nating malaman bilang mga Kristiyano? Siyempre, ito ang katotohanang si Jesucristo ay namatay para sa ating mga kasalanan at sa pamamagitan ng pananampalataya sa Kanya, maaari tayong magkaroon ng buhay na walang hanggan. Ito ay isang katotohanang hindi natin kailanman matutuklasan nang mag-isa. Sa halip, ito ay isang katotohanang kailangang ipahayag o ihayag sa atin. At ito ay naihayag sa atin—sa Salita ng Diyos.

Maraming katotohanan, kaalaman, at karunungan ang hindi natin malalaman kung hindi dahil sa mga bagay na inihayag sa atin ng Diyos sa Kanyang Salita. Ngunit ang kaalaman at karunungang ito ay hindi lamang basta ibinigay upang magkaroon tayo ng kaalaman. Sa halip, tayo ay tinawag na isabuhay ang mga katotohanan, kaalaman, at karunungang ito.

`Basahin ang Colosas 4:5, 6. Sa anong mga sitwasyon ipinapahiwatig ni Pablo na tangi nating kailangang “lumakad na may karunungan”? Bakit kaya ganoon?`

Sa kasamaang palad, bilang mga Kristiyano, kung minsan ay parang hindi tayo Kristiyano! At, gaya ng ipinahayag ni Pablo (sinipi ang Isaias 52:5), ang Israel ay naging katitisurang bato rin para sa mga hindi sumasampalataya: “Sapagkat ang pangalan ng Diyos ay nalalait sa mga Hentil dahil sa inyo” (Roma 2:24). Kung paano tayo kumikilos sa harap ng ibang tao, lalo na sa hindi natin kapananampalataya, ay napakahalaga (tingnan ang Tito 2:5, 2 Pedro 2:2). Ang isang Kristiyanong tahanan, isang pagtitipon ng mga kabataan para sa panalangin sa halip na para sa kalokohan, mga simpleng kabutihan, at isang kalmado at matiising espiritu ay nagsasalita nang malakas sa mga nakamasid upang kanilang malaman kung tunay nga ba ang ating pag-aangkin.

Sa Colosas 4:6, nagpokus si Pablo sa mga salitang ating sinasabi: “Ang inyong pananalita nawa’y laging may biyaya.” Higit pa sa pagiging mabait at magalang, ang mga salitang ating sinasabi ay dapat na udyok at puspos ng biyaya ng Diyos sa pamamagitan ng impluwensya ng Espiritu Santo.

“May timplang asin.” Salungat sa paliwanag ng mundo sa “maalat” na pananalita, ang ating mga salita ay dapat naaangkop at kaaya-aya sa mga kinakausap natin.

“Upang inyong malaman kung paano ninyo dapat sagutin ang bawat isa.” Ang Espiritu Santo lamang ang makapagbibigay sa atin ng mga tamang salita sa tamang panahon para sa tamang layunin at ihanda ang mga pag-iisip ng mga nakikinig para sa mensahe na “dapat” nating ibahagi (ginamit din dito ang dei—tingnan ang mga komento kahapon sa Colosas 4:4).

`Isipin ang iyong mga salita, ang iyong mga kilos, at kung paano ka lumalakad sa harap ng iba. Anong mensahe ang ipinapadala mo tungkol sa iyong pananampalataya at kung ano ang kahulugan ng pagiging isang Kristiyano?`