---
title:  Komento ng Guro
date:   20/03/2026
---

### Unang Bahagi: Pangkalahatang-ideya

**Susing Talata:** Colossians 4:6

**Pokus ng Pag-aaral:** Colosas 3:18–4:6

Ang Colosas 3:18–4:1 ay naglalaman ng serye ng mga patakaran sa loob ng pamilya. Inilalahad ni Pablo kung paano inaasahang kumilos ang mga asawang lalaki at mga asawang babae, mga anak at mga magulang, pati na rin ang mga alipin at mga amo, bilang tugon sa mensahe ng ebanghelyo. Tulad ng ating makikita, hindi lamang sa isang panig nakatuon ang pagtalakay ni Pablo. Mayroon siyang mga tiyak na tagubilin para sa bawat grupo at inaasahan niyang tuparin nila ang kanilang mga tungkulin bilang patunay ng kanilang katapatan sa Diyos. Kaya, inaasahan na ang mga asawang babae ay magpasakop sa kanilang mga asawang lalaki “tulad ng nararapat sa Panginoon” (Colosas 3:18); ang mga anak ay dapat makinig sa kanilang mga magulang dahil “ito’y kalugod-lugod sa Panginoon” (Colosas 3:20); at ang mga alipin ay dapat sumunod sa kanilang “panginoon ninyo sa lupa,” na may “takot sa Panginoon” (Colosas 3:22).

Kapansin-pansing sa bawat kategorya, ang partido na kadalasang itinuturing na mas mahina ang unang tinutugunan. Ang mga utos para sa mga mahihina ay kaakibat ng mga tiyak na utos para sa mga may kapangyarihan. Tinatawag ni Pablo ang mga nasa kapangyarihan na huwag abusuhin ito kundi gamitin ito nang may karunungan. Dahil dito, mas kusang-loob na sumusunod ang mga mahihina sa may kapangyarihan sa kanila —Douglas Mangum, ed., “The Christian Home ([Col.]3:18–4:1),” Lexham Context Commentary: New Testament (Bellingham, WA: Lexham Press, 2020). Pagkatapos talakayin ang mga isyung ito, lumipat si Pablo sa mga partikular na panawagan tungkol sa panlabas na impluwensiya na maaaring ipakita ng mga miyembro ng iglesya—sa pamamagitan ng panalangin, karunungan sa pamumuhay, at magalang na pananalita—upang maipahayag ang kanilang pananampalataya sa mga nasa labas ng iglesya.

Ang liksyon sa linggong ito ay nagbibigay-diin sa dalawang mahahalagang tema:

1. Mga prinsipyong biblikal tungkol sa ugnayan sa pamilya at sa trabaho;
2. Mga tagubilin ukol sa masigasig na panalangin, matalinong pamumuhay, at kaaya-ayang pananalita.

### Ikalawang Bahagi: Komentaryo

**Mga Prinsipyo sa Relasyon ng Pamilya at Trabaho Batay sa Bibliya**

Sa Colosas 3:18–4:1, tinatalakay ni Pablo ang tatlong pares ng ugnayan ng tao, na may mga tiyak na panawagan para sa bawat isa. Mahalagang pansinin na ang unang grupong binanggit ay ang mga asawang lalaki at mga asawang babae. Hindi ito aksidente, dahil nais ni Pablo na bigyang-diin na ang kasal ang pundasyon ng lahat ng iba pang uri ng relasyon ng tao. Ang relasyon ng lalaki at babae sa kasal ay napakahalagang paksa kaya madalas itong banggitin ni Pablo sa kanyang mga liham (1 Corinto 7:1–7, 27–31; 1 Corinto 11:3; at Efeso 5: 21–33).

**Relasyon sa Pagitan ng Mga Asawang Lalaki at Mga Asawang Babae**

Ang utos ni Pablo sa mga asawang babae na magpasakop sa kanilang mga asawang lalaki (Colosas 3:18) ay naging paksa ng maraming diskusyon. Ang katumbas na talata sa Efeso 5:22 ay halos kapareho: “Mga asawang babae, pasakop kayo sa inyu-inyong mga asawa, gaya ng pagpapasakop ninyo sa Panginoon.” Ngunit bago sabihin ito, sinabi muna ni Pablo, “Pasakop kayo sa isa't isa dahil sa takot kay Cristo” (Efeso 5:21). Ang pandiwang “magpasakop” sa Efeso 5:22 ay hindi direktang nasa orihinal na Griyego ngunit tama itong tinukoy batay sa paglitaw nito sa Efeso 5:21. Ipinapahiwatig nito na ang Efeso 5:22 ay kaugnay ng Efeso 5:21 at dapat ipakahulugan sa kontekstong iyon. Sa ganitong diwa, hindi lamang ang mga asawang babae ang tinawag na magpasakop sa kanilang mga asawa, kundi pati ang mga asawang lalaki ay tinawag na magpasakop sa kanilang mga asawa “dahil sa takot kay Cristo” (Efeso 5:21).

Ang utos ni Pablo sa mga asawang babae na magpasakop sa kanilang mga asawa ay hindi dapat ipakahulugan bilang pagpapakita ng pagiging mababa o kahinaan ng mga babae. Sa halip, “ang tinutukoy dito ay na sa kusang-loob na pagpapasakop ng asawang babae sa kanyang asawa, dapat niyang tingnan ito bilang pagpapasakop din sa Panginoon, dahil sa ugnayan ng kasal, ang kanyang asawang lalaki ay sumasalamin sa Panginoon habang siya ay sumasalamin sa Iglesya.”—Andrew T. Lincoln, Ephesians, vol. 42, Word Biblical Com­mentary (Dallas: Word, Inc., 1990), p. 368.

Kapansin-pansin na sa parehong Efeso at Colosas, ang inaasahang saloobin ng mga asawang lalaki sa kanilang mga asawa ay pareho: “Mga asawang lalaki, mahalin ninyo ang inyu-inyong mga asawa” (Efeso 5:25, Colosas 3:19). Habang halos kapareho ang utos sa mga asawa sa mga katumbas na talata—“Mga asawang babae, pasakop kayo sa inyu-inyong mga asawa, gaya ng pagpapasakop ninyo sa Panginoon” (Efeso 5:22) at “Mga babae, pasakop kayo sa inyu-inyong asawa, gaya ng nararapat sa Panginoon” (Colosas 3:18)—may makabuluhang pagkakaiba naman sa utos sa mga asawang lalaki: “Mga asawang lalaki, mahalin ninyo ang inyu-inyong mga asawa, gaya ni Cristo na nagmahal sa iglesya, at ibinigay ang kanyang sarili alang-alang sa kanya” (Efeso 5:25; tingnan din ang Efeso 5:28), at “Mga lalaki, ibigin ninyo ang inyu-inyong asawa at huwag kayong maging malupit sa kanila” (Colosas 3:19). Sa Efeso, inaasahan ang mga asawang lalaki na ipakita ang mapagsakripisyong pag-ibig, gaya ng ginawa ni Jesus para sa iglesya.

Sa Colosas, ang utos sa mga asawang lalaki na mahalin ang kanilang mga asawa ay sinamahan ng karagdagang tagubilin na huwag “maging malupit sa kanila.” Ang salitang Griyego na ginamit ay pikrainō, na ka-ugnat ng pikros, ay karaniwang inilalarawan bilang “isang katangian na kadalasang iniuugnay sa isang mapang-aping kapangyarihan.”—James D. G. Dunn, The Epistles to the Colossians and to Philemon: A Commentary on the Greek Text, New International Greek Testament Commentary (Grand Rapids, MI; Carlisle: William B. Eerdmans Publishing; Paternoster Press, 1996), p. 249. Ang mga asawang babae ay inaasahang kusang-loob na magpasakop sa kanilang mga asawang lalaki, tulad ng pagpapasakop nila sa Panginoon.

**Relasyon sa Pagitan ng Mga Anak at Mga Magulang**

Ang mga tagubilin ni Pablo para sa mga anak at magulang ay nakabatay sa magkabilang panig na responsibilidad, katulad ng pamamaraan niya sa mga asawang babae at mga asawang lalaki. Ang utos para sa mga anak na sumunod sa kanilang mga magulang (Colosas 3:20) ay nakaugat sa ikalimang utos. Makikita ang batayang ito sa Efeso, kung saan pagkatapos bigyan ng halos kaparehong utos (Efeso 6:1), sinipi ni Pablo ang Exodo 20:12 (tingnan Efeso 6:2, 3). Inaasahan na ang mga anak ay hindi lamang susunod sa kanilang mga magulang kundi maging dahilan din ng kagalakan para sa kanila (Kawikaan 15:20, Kawikaan 23:24, at iba pa).

Sa kabilang banda, ang mga magulang ay hindi dapat magbunsod ng galit o pagkasuklam sa kanilang mga anak. May ilang pagtatalo kung ano ang ibig sabihin ni Pablo sa paggamit ng salitang “ibunsod” (Colosas 3:21). Subalit, nagbibigay si Ellen G. White ng linaw tungkol sa kahulugan nito sa kanyang komentaryo sa Colosas 3:21: “Nasisiyahan si Satanas kapag ginagalit ng mga magulang ang kanilang mga anak sa pamamagitan ng mga malupit at galit na salita. Nagbigay si Pablo ng babala ukol dito: ‘Mga ama, huwag ninyong ibunsod sa galit ang inyong mga anak, baka manghina ang loob nila.’ Maaring sila ay maling mali, ngunit hindi mo sila maaakay sa tama sa pamamagitan ng pagkawala ng pasensya sa kanila.”—Advent Review and Sabbath Herald, Enero 24, 1907.

**Relasyon sa Pagitan ng Mga Alipin at Mga Amo**

Sa wakas, tinalakay ni Pablo ang ugnayan ng mga alipin at mga amo. Pareho silang inaasahang gampanan ang kanilang mga tungkulin na may pananagutan sa harap ng Diyos. Ang mga alipin ay binigyan ng dalawang utos. Una, sila ay dapat sumunod sa kanilang “mga amo . . . na may takot sa Diyos” (Colosas 3:22). Ang pariralang “may takot sa Diyos” ay karaniwang nauunawaan bilang batayan ng kautusang ito, ibig sabihin, “dahil kayo ay may takot sa Diyos.” Dapat tandaan ng mga alipin o tagapaglingkod na ang kanilang paglilingkod sa isang makalupang amo ay katumbas ng paglilingkod nila sa Panginoong Jesucristo (Colosas 3:23, 24).

Taliwas sa karaniwang iniisip ng marami, ang pagka-alipin noong unang siglo ay malaki ang kaibahan sa uri ng pagka-alipin na ipinatupad sa Kanluran sa mga huling panahon. Ilan sa mga pagkakaiba ay ang mga sumusunod: Sa panahon ng Bagong Tipan, “walang papel ang lahi; pinapahalagahan ang edukasyon (may ilang alipin na mas mataas pa ang pinag-aralan kaysa kanilang mga amo) at pinapataas nito ang halaga ng alipin; maraming alipin ang nagsilbi sa mga sensitibo at mataas na responsibilidad na tungkuling sosyal; maaaring magmay-ari ng ari-arian, pati na rin ng ibang alipin; pareho ang kanilang pangrelihiyon at pangkulturang tradisyon sa mga ipinanganak ng malaya; walang batas na nagbabawal sa pagtipon ng mga alipin sa publiko; at (marahil higit sa lahat) karamihan ng mga alipin sa lungsod at tahanan ay may makatwirang inaasahan na magiging malaya sa edad na 30.”—S. Scott Bartchy, “Slavery: New Testament,” The Anchor Yale Bible Dictionary, ed. David Noel Freedman, et al., vol. 6 (New York: Doubleday, 1992), p. 66.

Mahalagang tandaan na hindi ginagawang lehitimo ni Pablo ang pagka-alipin, na alam nating masamang gawain sa anumang konteksto. Kinikilala lamang niya na bahagi ito ng kultura noon sa unang siglo. Ang biglaang pag-alis ng pagka-alipin noong unang siglo ay magdudulot ng matinding epekto sa ekonomiya, pati na rin sa mga alipin mismo. Sa kontekstong ito, nagbibigay si Pablo ng matibay na paanyaya sa mga may-ari ng alipin na tratuhin nang makatarungan at patas ang mga nasa ilalim nila (Colosas 4:1), kahit na mahirap para sa atin itong unawain ngayon.

**Masigasig na Panalangin, Matalinong Paglakad, at Kaaya-ayang Pananalita**

Kapansin-pansin na ang mga panawagan sa Colosas 4:2–6 ay sumusunod sa pagtalakay ni Pablo tungkol sa mga ugnayan sa pamilya at trabaho. Sa bagong bahaging ito, ipinapahayag ni Pablo ang kanyang pagnanais na ang komunidad ng iglesya ay magbigay ng magandang patotoo sa mga tao sa labas. Ang pagkakasunod-sunod ng mga paksa ay nagpapahiwatig na upang ang ebanghelyo ay makaapekto sa mga nasa labas, kailangan munang hubugin ang asal ng mga nasa loob, lalo na sa mga tahanan. Ayon sa mga tagubilin ni Pablo sa talatang ito, may tatlong hakbang na dapat sundin upang maimpluwensyahan nang malakas ng ebanghelyo ang mga nasa labas:

Una, masigasig na panalangin (Colosas 4:2–4). Kung nais nating abutin ang mga tao para kay Cristo, ang panalangin ang pinakamainam na panimulang hakbang. Higit pa rito, ang panalangin ang pinakamagandang paraan para magsimula! Nakiusap pa si Pablo sa iglesya na manalangin, hindi lamang para sa kanilang sarili kundi pati na rin para sa kanya at kay Timoteo, upang magkaroon sila ng bukas na pintuan sa pangangaral.

Pangalawa, matalinong paglakad (Colosas 4:5). Ayon sa New International Version, “Maging matalino kayo sa paraan ng inyong paglakad sa mga taong nasa labas; sulitin ninyo ang bawat pagkakataon.” Ang pandiwang isinalin bilang “paglakad sa NKJV ay regular na ginagamit sa Bagong Tipan upang ipahiwatig ang pag-uugali. Hindi bihira itong isalin bilang “mabuhay” o “kumilos” (tingnan halimbawa sa Marcos 7:5, Roma 13:13, at Colosas 2:6 sa NIV).

Pangatlo, mapagpakumbabang pananalita (Colosas 4:6). Sa pamamagitan ng ma­pagkumbabang pananalita, malamang na tinutukoy ni Pablo ang mga katangian tulad ng magalang, matamis, at mabait na pananalita, upang makapag-iwan ng magandang impresyon sa mga nasa labas at maakit sila sa ebanghelyo ni Jesus.

### Ikatlong Bahagi: Aplikasyon sa Buhay

Magnilay-nilay sa mga sumusunod na tema. Pagkatapos, hilingin sa inyong mga estudyante na sagutin ang mga tanong sa dulo ng bahagi na ito:

“Ang pamilya ay hindi lamang isang pangkat ng mga tao na naninirahan sa iisang bubong. Sa ganitong kahulugan, anumang hotel o bilangguan ay maaaring tawaging pamilya. Ang pamilya ay hindi rin isang pangkat ng mga taong may iisang apelyido. Maaaring ang mga taong may parehong apelyido ay nakatira kahit saan sa bansa at ganap na hindi magkakilala. . . . Ang pamilya ay hindi lamang mga tao kundi isang diwa ng pagkakaisa. Isang diwang nabubuo sa pamamagitan ng pagmamahalan at pananabik, tawanan at luha, kagalakan at kalungkutan, magkatuwang na pakikibaka at paggalang, pananampalataya at kagalakan at kalungkutan, . . . pananampalataya at katapatan, at isang sama-samang pagsisikap para sa mga mararangal na layunin.”—Herschel H. Hobbs, My Favorite Illustrations (Nashville, TN: Broadman Press, 1990), pahina 98. Ang ating mga iglesya, bilang pagpapalawig ng ating mga tahanan, ay dapat maging mga lugar kung saan matatagpuan ang pagmamahal, ginhawa, paggalang, at malalim na damdamin ng pagiging kabilang.

Sinabi ni Jesus, “Isang bagong utos ang sa inyo'y ibinibigay ko, na kayo'y magmahalan sa isa't isa. Kung paanong minahal ko kayo, magmahalan din kayo sa isa't isa. Sa pamamagitan nito ay makikilala ng lahat ng mga tao na kayo ay aking mga alagad, kung kayo'y may pag-ibig sa isa't isa” (Juan 13:34, 35). Seryosong tinanggap ito ng mga sumulat ng Bagong Tipan (tingnan Roma 13:8, Galacia 5:14, 1 Tesalonica 4:9, Hebreo 13:1, Santiago 2:8, 1 Pedro 1:22, 1 Pedro 4:8, 1 Juan 3:23, 2 Juan 5). Gaya ng ginawa ni Jesus, inilalapat din nina Pablo at Santiago ang pagsasabuhay ng pag-ibig bilang katuparan ng kautusan (tingnan Roma 13:8, 10; Galacia 5:14; at Santiago 2:8). Dapat maging mga lugar ang ating mga tahanan at iglesya kung saan ipinamamalas ng bawat isa ang pag-ibig sa pamamagitan ng panalangin, matalinong pamumuhay kasama ang Panginoon, at mapagkumbabang pananalita.

**Mga Tanong:**

Sa anong mga paraan ang inyong iglesya ay isang pagpapalawig ng inyong tahanan? Ano ang maaaring gawin ng inyong iglesya upang higit pang mapalaganap ang diwa ng pamilya sa mga miyembro nito?

Ang ating pagmamahal sa isa’t isa ay nagpapakita na tayo ay mga disipulo ni Cristo. Paano maipapakita nang mas ganap ng ating mga iglesya at tahanan ang pagmamahang ito?