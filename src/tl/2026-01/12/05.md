---
title:  Pananalangin Para sa Isa’t Isa
date:   18/03/2026
---

`Basahin ang Colosas 4:2–4. Anu-ano ang mga prinsipyong makikita mo sa mga talatang ito tungkol sa panalangin? Ano-anong mga kahilingan sa panalangin ang ginawa ni Pablo?`

Ang ilan sa pinakamahalagang mga salitang maaari nating sabihin sa isang taong nahihirapan sa iba't ibang suliranin—maging ito man ay sa pamilya, kalusugan, pera, o iba pa—ay “Ipinagdarasal kita.” Ito ang paraang pinili ng langit para sa pagkakaugnay at pakikipag-ugnayan. “Bahagi ng plano ng Diyos na pagkalooban tayo, bilang tugon sa panalangin ng pananampalataya, ng mga bagay na hindi Niya ipagkakaloob kung hindi natin hihingin.”—Ellen G. White, The Great Controversy, p. 525.

Pansinin ang makapangyarihang mga paglalarawan ng panalangin na ginamit ni Pablo: “Magpatuloy (o magtiyaga), “magsikap,” “magbantay,” at “may pagpapasalamat”—na nagpapahiwatig na ito ay panalangin ng pananampalataya (Colosas 4:2). Sinasabihan niya tayong manalanging “palagi” (Efeso 6:18) at “walang patid” (1 Tessalonica 5:17). Pinakahigit na kamangha-mangha, bagaman “hindi tayo marunong manalangin ng nararapat; ngunit ang Espiritu mismo ang namamagitan na may mga daing na hindi maipahayag” (Roma 8:26).

`Muling basahin ang Colosas 4:3. Anong “pinto para sa salita” ang maaaring buksan ng Diyos para sa iyo upang ibahagi ang iyong pananampalataya?`

Kapansin-pansin, nanalangin din si Pablo para sa mga tamang salita na sasabihin. Minsan, kapag binabasa natin ang kanyang mga liham o mga talumpati sa Aklat ng Mga Gawa, iniisip natin na palaging mahusay magsalita ang apostol, at walang alinlangan sa kung ano ang dapat niyang sabihin. Ngunit dito, humihiling siya ng panalangin upang maipahayag niya ang mensahe nang “malinaw” (Colosas 4:4). Ginamit din niya ang napakahalagang salitang Griyego (dei) sa huling parirala ng talata, na maaaring isaling “tulad ng dapat kong salitain,” na nagtuturo sa banal na pangangailangan ng gawain ng pagpapahayag ng ebanghelyo. Kanyang kinilala ang kahalagahan ng paglalahad ng pabalita sa mga tao sa mga pinakamataas na antas ng pamahalaang Romano, kasama ang sambahayan ni Caesar.

“Hindi laging kailangang iluhod ang iyong mga tuhod upang makapanalangin. Linangin ang gawi ng pakikipag-usap sa Tagapagligtas kung ikaw ay nag-iisa, o samanatalang ikaw ay naglalakad, o samantalang ikaw ay abala sa iyong pang-araw-araw na gawain. Hayaang ang puso ay patuloy na nakataas sa isang tahimik na paghiling para sa tulong, para sa liwanag, para sa lakas, para sa kaalaman. Hayaang ang bawat paghinga ay maging isang panalangin.”—Ellen G. White, The Ministry of Healing, pp. 510, 511.