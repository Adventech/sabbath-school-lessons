### Pinagkakaisa ang Langit at Lupa

Isipin mo ang pinakamahirap na gawain na iyong nagawa. Ano ang dahilan kung bakit ito naging mahirap? Dahil ba ito sa mga inaasahan, sa takdang oras para matapos ang gawain, o pareho? Dahil ba ito sa iyong pananaw sa tungkulin? O marahil dahil sa mga taong kasama mo sa paggawa? O baka naman tila imposibleng magtagumpay?

Isaalang-alang mo ang layunin ng panukala ng kaligtasan: ang pagkaisahin ang langit at ang lupa. Mukhang imposible? Sa pangungusap ng tao, ito’y tunay nga. Gayunpaman, bago umakyat sa langit, binigyan ni Jesus ang mga apostol ng tila imposibleng gawain: “Kaya’t sa paghayo ninyo, gawin ninyong alagad ang lahat ng mga bansa, bautismuhan ninyo sila sa pangalan ng Ama at ng Anak at ng Espiritu Santo, at turuan silang sundin ang lahat ng mga bagay na iniutos ko sa inyo” (Mateo 28:19, 20)

Isinugo ni Jesus si Pablo sa mga Hentil upang ganapin ang tila imposibleng gawaing ito: “ ‘Upang buksan ang kanilang mga mata, at sila’y magbalik mula sa kadiliman tungo sa liwanag at mula sa kapangyarihan ni Satanas tungo sa Diyos, upang makatanggap sila ng kapatawaran ng mga kasalanan at ng isang pook sa piling ng mga ginawang banal sa pamamagitan ng pananampalataya sa Akin’” (Gawa 26:18).

Ang ilan ay maaaring magtaas ng kanilang mga kamay kapag binigyan ng mga trabahong tulad ng gayon. Gayunpaman, hindi natin dapat kaligtaan ang mga pangakong ibinigay ni Jesus kapwa mga okasyong ito. Sa mga apostol, idinagdag Niya, “At narito, Ako’y kasama ninyong palagi, hanggang sa katapusan ng panahon” (Mateo 28:20). At kay Pablo, sinabi si Jesus, “Sapagkat sa layuning ito nagpakita Ako sa iyo, upang italaga kang lingkod at maging saksi sa mga bagay na nakita mo sa Akin at sa mga bagay na ipapakita ko pa sa iyo” (Gawa 26:16).

Sa maikling salita, nagbibigay si Jesus ng mga gawaing imposible sa mga tao upang tayo’y umasa sa Kanya, sa halip na sa ating mga sarili, upang maisakatuparan ang mga ito. Hindi Niya tayo binibigyan kailanman ng isang gawain nang hindi nagkakaloob ng kapangyarihang na magawa ito. “Samantalang ang kalooban ng tao ay nakikipagtulungan sa kalooban ng Diyos, nagiging walang hanggan ang kapangyarihan nito. Anuman ang dapat gawin sa Kanyang ipinag-uutos ay maaaring maisakatuparan sa Kanyang kapangyarihan. Ang lahat ng Kanyang mga atas ay nagpapalakas.”—Ellen G. White, Christ’s Object Lessons, p. 333.

Kamangha-mangha, sa panahong sumulat si Pablo sa mga taga Colosas, ang ebanghelyo ay “ipinangaral na sa lahat ng mga nilalang sa silong ng langit” (Colosas 1:23). Siyempre, hindi lahat ay tumanggap nito. Ngunit kung maingat nating titingnan ang mga atas na ibinigay Niya sa mga apostol (Mateo 28:18-20), at kay apostol Pablo, hindi kailanman ipinangako ni Jesus na ang lahat ay magiging mga alagad o mahihikayat. Ang ebanghelyo ay dapat “ipahayag sa buong daigdig bilang patotoo sa lahat ng mga bansa; at pagkatapos ay darating ang wakas” (Mateo 24:14). Ano ang katulad ng pagsaksing iyon? Paano ito lubusang maisasakatupran?

Sa trimestreng ito ay ating pag-aaralan ang mga sulat ni Pablo sa mga taga Filipos at mga taga Colosas. Mayroon silang mahalagang mga pagkakatulad. Higit sa lahat, ipinapahayag nila si Cristo, ang Nag-iisang may kakayahang pag-isahin ang langit at ang lupa. Siya ang hagdan na nakita ni Jacob na umaabot mula sa lupa hanggan sa langit (Genesis 28:12); ihambing ang Juan 1:51). Bilang Anak ng Tao, tinubos Niya tayo mula sa kasalanan; bilang Anak ng Diyos, Siya’y namamagitan para sa atin.

Sa pag-aaral ng mga sulat na ito, makikita nating pareho ang mga aspetong ito ni Jesus. Tatalakayin natin ang ilan sa mga pinakamataas na pahayag tungkol sa pagka-Diyos ni Cristo at kung paano Niya isinuko ang lahat upang tayo’y iligtas. Makikita natin si Pablo na nakikipaglaban mula sa bilangguan sa mga suliranin sa isang iglesiang itinatag niya (sa Filipos) at sa isang iglesiang hindi niya kailanman napuntahan (sa Colosas). Ang mga ugnayan na itinatag ni Pablo sa “pambuong mundong iglesya” sa panahong iyon ay nagpalakas sa kanya, kahit na mula sa isang bilangguan ng Romano, na tumugon sa mga hamon. Alam niyang maikli na ang kanyang panahon, kaya ginawa niya ang lahat upang ilapit ang iglesya sa langit at sa isa’t isa. Sa paggawa nito, ipinapakita niya sa atin kung paano maaaring magkaisa ang iglesya ng Diyos ngayon sa langit upang tuparin ang huling misyon sa mga huling araw na matatagpuan sa Pahayag 14, na kilala natin bilang “mga mensahe ng tatlong anghel.”

_Si Clinton Wahlen, Ph. D., ay isang associate director ng Biblical Research Institute sa General Conference. Ang kanyang pagkadalubhasa ay sa Bagong Tipan, hermeneutics, at kasaysayan ng Adventista. Siya ay namuhay at nagtrabaho sa Germany, New Zealand, Russia, United Kingdom, at sa Pilipinas. Siya at ang kanyang asawa, si Gina, ay may dalawang anak, isang manugang na babae, at dalawang apo._