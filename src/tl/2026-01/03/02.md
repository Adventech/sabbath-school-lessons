---
title:  “Dadakilain si Cristo”
date:   11/01/2026
---

`Basahin ang Filipos 1:19, 20. Ano ang tila inaasahan ni Pablo tungkol sa ibubunga ng kanyang paglilitis? Ano ang kanyang itinuturing na mas mahalaga kaysa sa mapawalang-sala?`

Bagaman hindi kriminal si Pablo, hindi ito ang unang pagkakataon na siya’y nabilanggo, at hindi siya estranghero sa pag-uusig. Sa mga taga Corinto, idinetalye niya ang kanyang mga paghihirap hanggang sa panahong iyon: “mas maraming pagkakabilanggo, ng di mabilang na bugbog, at malimit na mabingit sa kamatayan. Sa mga Judio ay limang ulit akong tumanggap ng apatnapung hagupit, kulang ng isa. Tatlong ulit na ako’y hinampas ng mga pamalo, minsan ako’y pinagbabato. Tatlong ulit na akong nawasakan ng barko, isang araw at isang gabing ako’y nasa laot; nasa madalas na paglalakbay, nasa panganib sa mga ilog, panganib sa mga magnanakaw, panganib sa aking mga kababayan, panganib sa mga Hentil, panganib sa lunsod, panganib sa mga ilang, panganib sa dagat, panganib kasama ng mga huwad na kapatid; sa pagpapagal at hirap, sa mga pagpupuyat, sa gutom at uhaw, madalas na walang pagkain, giniginaw at hubad” (2 Corinto 11:23–27).

Pero baka isipin natin na ang mga paghihirap na ito ang pinakatampok sa kanyang isipan, idinagdag agad ni Pablo, “Bukod sa mga bagay na nasa labas, ako’y araw-araw na nabibigatan sa alalahanin para sa mga iglesya” (2 Corinto 11:28).

`Basahin ang 1 Corinto 4:14–16; 1 Tesalonica 2:10, 11; Galatia 4:19; at Filemon 10. Anong relasyon mayroon si Pablo sa mga iglesyang kanyang itinatag at mga taong nadala niya kay Cristo?`

Kagaya ni Jesus, na walang ipinagkait upang iligtas tayo, handa si Pablo na “gumugol at gugulin” para sa kapakanan ng kapwa niya mga mananampalataya (2 Corinto 12:15). Ngunit sa kabaligtaran, mas higit na katulad ni Jesus ang mga kilos ng isang tao, mas hindi siya minamahal o pinahahalagahan ng ilan. “Tunay na ang lahat ng ibig mabuhay na may kabanalan kay Cristo Jesus ay daranas ng pag-uusig” (2 Timoteo 3:12). Ngunit ang tapat na mga Kristiyano marahil ang nananatiling pinakamakapangyarihang paraan upang luwalhatiin ang Diyos at ipahayag ang katotohanan ng ebanghelyo (ihambing ang Filipos 1:7). “Ang pagtitiyaga at pagiging masayahin ni Pablo sa panahon ng kanyang mahaba at hindi makatwuring pagkakabilanggo, ang kanyang lakas ng loob at pananampalataya, ay isang nagpapatuloy na sermon.”―Ellen G. White, The Acts of the Apostles, p. 464.

`Tingnan kung paano ka nabubuhay at paano mo tinatrato ang mga tao, lalo na ang mga taong hindi ka tinatrato ng maganda. Anong uri ng pagsaksi para kay Jesus ang iyong ipinapakita?`