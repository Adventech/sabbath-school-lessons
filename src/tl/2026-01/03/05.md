---
title:  Tumayong Matatag sa Pagkakaisa
date:   14/01/2026
---

Ang huling panalangin ni Jesus para sa Kanyang mag alagad ay sinasaklaw ng isang susing tema: pagkakaisa. Tumingin si Jesus sa kabila ng krus sa muling pakikisama sa Kanyang Ama at pakikisama sa atin: “Ama, nais Kong ang mga ibinigay Mo sa Akin ay makasama Ko kung saan Ako naroroon, upang makita nila ang kaluwalhatiang ibinigay Mo sa Akin” (Juan 17:24). Idinalangin ni Jesus na ingatan ng Ama ang Kanyang mga anak “upang sila’y maging isa, na gaya naman Natin na iisa” (Juan 17:11). Kanya ring binigyang-diin ang mga matinding kahihinatnan ng kawalang pagkakaisa―ito’y naging isang dahilan ng hindi pagsampalataya ng marami. Dalawang beses sa maikling panalanging ito, binigyang-diin ni Jesus na ang ating pagiging isa sa Kanya at sa Ama ay “upang ang sanlibutan ay sumampalataya” at “upang malaman ng sanlibutan ng Ikaw ang nagsugo sa Akin.” (Juan 17:21, 23).

`Basahin ang Filipos 1:27 at ihambing ang Juan 17:17–19. Ano ang kapwa sinasabi ni Jesus at ni Pablo na kailangang-kailangan para sa pagkakaisa sa iglesya?`

Ang salitang Griyego sa Filipos 1:27 na isinaling “ang inyo lamang pamumuhay ay maging karapat-dapat” ay politeuomai, na nangangahulugang “mamuhay bilang isang mamamayan”―hindi ng makalupang kaharian kundi bilang isang mamamayan ng makalangit na kaharian. Ang Sermon sa Bundok ay nagpipinta ng isang magadang larawan ng kung ano ang kahulugan ng maging mga anak ng makalangit na Ama at mga miyembro ng Kanyang kaharian: dukha sa espiritu, mapagpakumbaba, nagugutom at nauuhaw sa katuwiran, mahabagin, malinis na puso, mapagpayapa, inihaharap ang kabilang pisngi, nagmamahal sa kaaway, pinagpapala ang mga sumusumpa sa atin, gumagawa ng mabuti sa mga napopoot sa atin. Sa madaling salita, “ang gumawa na may katarungan, at umibig sa kaawaan, at lumakad na may kapakumbabaan na kasama ng iyong Diyos” (Mikas 6:8).

Mahirap na mayamot o magalit sa isang taong ganyan, tama ba? O, mali? Minsan, naiinis tayo sa mga taong tila napakabuti. Maaari pa nga tayong matukso na paliitin sila o humanap ng isang mahinang punto upang patunayan na sila’y hindi kasingbuti tulad ng nakikita sa kanila, lahat ay para gumaan ang pakiramdam natin para sa ating mga sarili. Sa halip, bakit hindi tingnan kung gaano tayo higit na magiging mapagmahal, mapagbigay, maawain, mapagpakumbaba?

Nagsalita si Ellen G. White tungkol sa mga taong “umiibig sa sanlibutan ng higit pa sa kanilang pag-ibig sa Diyos o sa katotohanan.”―Testimonies for the Church, vol. 5, p. 277.

Napakadalas na ang hindi pagkakaisa sa iglesya sa huli ay nagmumula sa pagmamataas. “Kapag ang pagmamataas at makamundong ambisyon ay iniingatan, ang espiritu ni Cristo ay lumalayo, at ang paligsahan, hindi pagkakasundo, at alitan ay pumapasok upang abalahin at pahinain ang iglesya.”―Testimonies for the Church, vol. 5, pp. 240, 241.

Gaano kahalaga na ang bawat isa sa atin ay matutuhan ang kapakumbabaan at kaamuan na iniwang halimbawa ni Cristo para sa atin! Anong kakaibang iglesya magkakaroon tayo, hindi ba?