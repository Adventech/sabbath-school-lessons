---
title:  Buhay at Kamatayan
date:   10/01/2026
---

### Basahin Para sa Pag-aaral sa Linggong Ito
Filipos 1:19–30, 1 Corinto 4:14–16, 2 Corinto 10:3–6, Juan 17:17–19, Micas 6:8, Gawa 14:22.

> <p>Talatang Sauluhin</p>
> “Sapagkat sa ganang akin ang mabuhay ay si Cristo, at ang mamatay ay pakinabang” (Filipos 1:21).

Madalas na sinasabi sa atin na ang kamatayan ay bahagi lamang ng buhay. Iyon ay isang kasinungalingan. Ang kamatayan ay kasalungat ng buhay, ang kaaway ng buhay. Hindi ginawa ang kamatayan para sa buhay gaya ng hindi ginawa ang pagkawasak para sa isang sasakyan. Mariing sinabi ni Pablo na namatay si Cristo upang “mapuksa ang may kapangyarihan sa kamatayan, samakatuwid ay ang diyablo, at mapalaya silang lahat na dahil sa takot sa kamatayan sa buong buhay nila ay nasa ilalim ng pagkaalipin” (Hebreo 2:14, 15).

Bagaman handang mamatay para kay Cristo, tiwala si Pablo sa kanyang pangmatagalang kapalaran. Ang pinakamahalagang bagay sa kanya sa pangkasalukuyan ay, sa pamamagitan ng kanyang buhay o kamatayan, ay maparangalan si Cristo at maipangaral ang ebanghelyo sa mas marami hangga’t maaari. Maaaring iyon ay isang dahilan kung bakit marami tayong sulat na taglay ang kanyang pangalan. Sa pamamagitan ng kanyang mga sulat, maaari niyang maabot ang maraming mga tao at lugar, kasama ang mga lugar na kailanma’y hindi niya napuntahan.

Maikli ang buhay, at mahalagang makagawa ng pinakamalaking kabutihan para sa kaharian ng Diyos sa loob ng mga taon na ipinagkakaloob sa atin ng Diyos. Walang maliit na bahagi ng epektong iyon ang may kinalaman sa ating pagpapasigla ng “pagkakaisa sa pananampalataya.” Tulad ng ating makikita simula sa linggong ito, ang temang ito ay isang mahalagang dahilan sa pagsulat ni Pablo sa mga taga Filipos.

_*Pag-aralan ang liksyon sa linggong upang makapaghanda para sa Sabbath, Enero 17._