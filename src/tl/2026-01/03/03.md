---
title:  Ang Mamatay Ay Pakinabang
date:   12/01/2026
---

Kung sakaling hindi mo napansin, lahat tayo, lalo na bilang mana­nampalataya, ay kasangkot sa dakilang tunggalian, na nagngangalit sa lahat ng nasa paligid natin, at, tunay nga, sa loob din natin. Lahat tayo, sa isa o ibang paraan, ay nakakaranas ng katotohanan ng pangsansinukob na labanang ito, at patuloy nating mararanasan ito hanggang sa araw na tayo ay mamatay.

`Basahin ang 2 Corinto 10:3–6. Ano ang basehan ng pakikibakang espirituwal na ating ipinakikipaglaban, at ano ang ating mga sandata?`

Ang pinakanakamamatay na mga sandatang espirituwal ay ang mga ideya, mabuti at masama. Ginagamit si Satanas ang kritisismo, pagkakaila, pagkahiya, takot, pamimilit ng mga kasamahan, at isang malaking hukbo ng katulad na kasangkapan na hindi dapat kailanman gamitin ng mga Kristiyano. Tayo, sa halip, ay dapat gumamit ng pag-ibig, kaawaan, kapayapaan, kaamuan, pagpapahinuhod, kagandahang-loob, at pagpipigil sa sarili. Ang ating pinakamakapangyarihang sandata, na ginagamit ng tama, ay “ang Salita ng Diyos” na taglay natin sa pamamagitan ng Espiritu (Efeso 6:17), dahil Diyos lamang ang makapagdadala ng katotohanan sa loob ng puso ng isang tao. Tayo’y mga kasangkapan lamang na ginagamit ng Diyos upang isakatuparan ang Kanyang mga layunin.

`Basahin ang Filipos 1:21, 22. Paano natin nauunawaan ang punto ni Pablo, lalo na sa konteksto ng dakilang tunggalian?`

Dahil ang labanan ay espirituwal, tayo ay nasa digmaan ng mga ideya at mga pinahahalagahan. Gayunpaman nakamit ni Cristo ang tagumpay sa krus para sa atin, at habang tayo ay nananatiling nakaugnay sa Kanya, hindi tayo kalianman matatalo, kahit na tayo ay mapatay. Isinuko ni Pablo ang kanyang buhay sa anumang mangyayari sa kanya dito sa mundo, gaano man kawalang katarungan, dahil ipinagkatiwala niya ang kanyang buhay at ang kanyang hinaharap sa isang mas mataas na korte.

Bilang mga Kristiyano, hindi tayo dapat makipagpunyagi ng labis para sa ating mga karapatan kundi dapat tayong makipagpunyagi ng lubos sa kung ano ang tama. Hindi ang “kapangyarihan ang nagpapaging tama,” kundi ang “tama ang gumagawa ng kapangyarihan.” Ang pagpapasakop sa kalooban ng Diyos ay marangal na bagay; sa katunayan, ito lamang ang tanging daan upang maging matagumpay sa digmaan na kung saan nasusumpungan natin ang ating mga sarili. Si Jesus, tunay nga, ang pangunahing halimbawa ng pagpapasakop sa kalooban ng Diyos, tulad ng sinasabi ni Pablo sa Filipos 2.

`Sa anong mga paraan, sa ngayon, nararanasan mo ang katotohanan ng dakilang tunggalian? Paano ka makakakuha ng kaaliwan at kalakasan mula sa pagkaalam na nakamit na ni Cristo ang tagumpay para sa atin?`