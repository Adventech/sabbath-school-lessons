---
title:  Nagkakaisa at Walang Takot
date:   15/01/2026
---

`Basahin ang Filipos 1:27–30. Paanong ang ating kapakumbabaan at “magkakasamang pagsisikap para sa pananampalataya ng ebanghelyo” ay nakaugnay sa kawalang takot?`

Ang estratehiya ni Satanas ay ang tayo’y buwagin at sakupin. Ang kawalan ng pagkakaisa ay nakamamatay. Sinabi ni Jesus, “At kung ang isang bahay naman ay nagkakabaha-bahagi laban sa kanyang sarili, hindi makakatayo ang bahay na iyon” (Marcos 3:25). Ito ay isang simpleng prinsipyo na ikinatutuwa niyang malimutan natin. Ang ating pagkakaisa ay nakakatulong sa atin upang magampanan natin ang ating papel sa propesiya bilang ang nalanbi ng propesiya ng Biblia (Apocalipsis 12:17), na ipinangangaral ang “walang hanggang ebanghelyo” sa “bawat bansa, lipi, wika, at bayan” (Apocalipsis 14:6). Dahil mahalaga ang pagkakaisa upang maganap ang ating misyon na ipalaganap ang mensaheng ito na ibinigay ng Diyos, at ang panalangin ni Jesus sa Juan 17 ay nagtatampok sa “katotohanan” ng Salita ng Diyos bilang isa sa pinakamahalagang susi para sa pagkakaisa (Juan 17:17, 19), ang ating mensahe ay hindi maihihiwalay mula sa ating misyon o sa ating pagkakaisa. Lahat ng tatlo ay tatayo o magkakasamang babagsak. Kung ang isa sa tatlong susing ito ay wala, hindi tayo magtatagumpay. Gayunpaman, kung mayroon tayo nitong tatlo, wala tayong dapat ikatakot. Hindi natin kailangang matakot sa ating mga kaaway (tingnan ang Filipos 1:28). Si Satanas ay isang talunang kaaway. Kahit na tayo ay patayin para sa ating pananampalataya, walang anuman ang makapipinsala sa atin kung tayo ay “masigasig sa paggawa ng mabuti” (1 Pedro 3:13). Walang kapangyarihan ang demonyo na pigilan ang pagsulong ng katotohanan ng Diyos.

`Basahin ang mga sumusunod na talata sa Biblia at buurin ng maikli ang kanilang magkakaparehong tema: Mateo 10:38, Gawa 14:22, Roma 8:17, 2 Timoteo 3:12.`

Ang buhay mismo dito sa nagkasalang sanlibutan ay mahirap, kahit na sa “pinakamabuti” sa atin. Si Job ay isang matuwid na tao; kahit ang Diyos ay nagsabi na siya’y “walang kapintasan, matuwid, may takot sa Diyos at lumalayo sa kasamaan” (Job 1:1). Gayunpaman, sa maikling panahon, sinaktan siya at ang kanyang pamilya ng kalamidad. Sino ang hindi natuto, mula sa personal na karanasan o maging sa pamamagitan ng pagkakita sa karanasan ng iba, na ang buhay dito, ay tila nasa isang bangin, at hindi mo kailanman malalaman kung kailan ka mapupunta sa gilid? Ang pagdurusa, sa ilang antas, ay kapalaran nating lahat. Sa huli, gayunpaman, mas mabuting magdusa alang-alang kay Cristo kaysa para sa ibang bagay.

`Anong pag-asa, anong kaaliwan, na tayong mga Kristiyano ay dapat magkaroon sa gitna ng ating pagdurusa?`