---
title:  Pagiging Tiwala
date:   13/01/2026
---

`Basahin ang Filipos 1:23, 24. Ano ang ibig sabihin ni Pablo nang kanyang sabihin na “umalis, at makasama si Cristo” ay “higit na mabuti”?`

Ang talatang ito ay lubos na hindi naiintindihan sa mahabang panahon. Sa talata para sa pag-aaral sa linggong ito, tinalakay ni Pablo ang pagkakaiba sa pagitan ng nabubuhay at namamatay. Ang Kristiyano ay nabubuhay para kay Cristo at maaari ring mamatay para sa Kanya. Sa ganoong kahulugan, ito ay isang “pakinabang” dahil ang ating patotoo ay higit na makapangyarihan at mapanghikayat (Filipos 1:21). Walang alinlangang naniniwala ang isang tao kapag handang mamatay para sa paniniwalang iyon.

Ngunit dapat din nating kilalanin na ang mga patay ay talagang patay na. Sila’y “walang nalalamang anuman.” Sila’y namamahinga sa libingan hanggang sa pagkabuhay (tingnan ang Ecclesiastes 9:5; Juan 5:28, 29). Iyon ang dahilan kung bakit sinabi ni Jesus tungkol kay Lazaro, na namatay, “Si Lazaro na ating kaibigan ay natutulog, ngunit Ako’y pupunta roon, upang gisingin siya” (Juan 11:11).

Kung kapag namatay ang mga tao, ay pupunta agad sila sa langit, isipin kung papaano iyon para kay Lazaro. Pagkatapos ng apat na araw ng pagsasaya ni Lazaro sa Paraiso, dumating ang isang anghel na may “masamang” balita: “Paumanhin, Lazaro, ngunit tinatawag kang pabalik ni Jesus sa lupa. Hindi ka pwedeng manatili dito.”

Kapag susundan natin ang kamalian sa makatwirang konklusyon nito, makikita natin kung gaano ito kamali. Ang kamatayan ay tulad ng pagtulog na walang panaginip kung saan gigisingin ni Jesus ang Kanyang tapat na mga tagasunod sa Ikalawang Pagparito; pagkatapos, kasama ng mga nabubuhay na banal, sila’y iaakyat at dadalhin sa langit upang makasama si Jesus magpakailanman (tingnan ang 1 Tesalonica 4:16, 17).

Ang “paglisan” ni Pablo mula sa pangkasalukuyang buhay upang makasama si Jesus ay nangangahulugang makasama Siya sa pagdurusa at pagkamatay (2 Timoteo 4:6) upang “makamit ang muling pagkabuhay mula sa mga patay” (Filipos 3:11). Gayundin, walang dudang alam niya na kanyang ipipikit ang kanyang mga mata sa kamatayan at ang tanging susunod na bagay na kanyang malalaman, sa pagkisap ng mata, ay ang makita si Jesus, na magdadala sa kanya, kasama ng buong bayan ng Diyos, sa lugar na inihanda ni Jesus para sa lahat ng umiibig sa Kanya (Juan 14:3, 1 Corinto 2:9).

Bagaman handang mamatay para kay Cristo, alam ni Pablo na makabubuti para sa mga taga Filipos kung siya ay “mananatili sa laman” (Filipos 1:24). Kapansin-pansin, para sa Kristiyano, kung mas mabuting mabuhay para kay Cristo o mamaatay para sa Kanya ay hindi agad madaling sagutin. Si Pablo ay “naiipit sa pagitan ng dalawa” (Filipos 1:23), sa pagitan ng pananatiling buhay o ng pamamahinga sa libingan.

`Muli, gaano man walang gustong mamatay, naisip mo na ba na sa oras na mamatay ka, ang susunod na bagay na iyong malalaman ay ang pagbabalik ni Cristo? Paano makatutulong sa iyo ang kaisipang iyon na maunawaan ang pag-iisip ni Pablo dito?`