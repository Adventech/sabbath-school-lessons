---
title:  Komento ng Guro
date:   16/01/2026
---

### Unang Bahagi: Pangkalahatang-ideya

**Susing Talata:** Filipos 1:21

**Pokus ng Pag-aaral:** Filipos 1:19–30, 1 Tesalonica 4:14–16

Nagsabi si Martin Luther King, Jr., “Kung ang isang tao ay wala pang natuklasan na bagay na handa siyang ipaglaban hanggang kamatayan, hindi siya bagay mabuhay.”—Sipi mula kay Mark Water, The New Encyclopedia of Christian Quotations (Alresford, Hampshire, England: John Hunt Publishers Ltd., 2000), p. 404. Sa katulad na diwa, sinabi ni Pablo, “Sapagkat sa ganang akin ang mabuhay ay si Cristo, at ang mamatay ay pakinabang” (Filipos 1:21). Hindi ito mga salita na walang laman! Tunay ngang handa si Pablo na mamatay para kay Cristo (Roma 14:8), at ito nga ang nangyari sa kanya (2 Timoteo 4:6–8).

Sa pagsipi mula sa Awit 44:22, inihayag ni Pablo sa Panginoon: “Dahil sa Iyo kami'y pinapatay sa buong araw; kami ay itinuring na mga tupa sa katayan” (Roma 8:36). Kaya’t hindi tayo dapat mabigla sa kanyang sinabi sa Galacia 2:20, “Ako'y ipinakong kasama ni Cristo.” Handa si Pablo na mamatay para kay Cristo dahil siya’y nakatuon sa pamumuhay para sa Kanya. Sinabi pa niya, “Hindi na ako ang nabubuhay, kundi si Cristo ang nabubuhay sa akin, at ang buhay na ikinabubuhay ko ngayon sa laman ay ikinabubuhay ko sa pamamagitan ng pananampalataya sa Anak ng Diyos” (Galacia 2:20). Kaya naman, si Pablo ay nabuhay at namatay alang-alang sa ebanghelyo.

Binibigyang-diin ng liksyon sa linggong ito ang tatlong pangunahing tema:

1. Tinatawag tayo ng Diyos na mamuhay na may misyon sa puso, at handang mamatay para sa Kanya.
2. Inihahalintulad ang kamatayan sa pagtulog, kung saan ang lunas ay ang pagkabuhay na muli ng katawan, hindi ang imortalidad ng kaluluwa.
3. Tinatawag tayo ni Cristo sa pagkakaisa sa Kanyang Espiritu. Sa espirituwal na digmaan, kailangang gamitin ang tamang mga armas at lumaban nang may pagkakaisa.

### Ikalawang Bahagi: Komentaryo

**Paglalarawan**

Isinasalaysay ang kuwento ni John Bradford, na itinali sa isang tulos at sinunog ng buhay noong Hulyo 1, 1555. Si Bradford ay “naging kapelyan ni Haring Edward VI ng Inglatera, at isa sa mga pinakatanyag na mangangaral ng kaniyang panahon. Ngunit naging martir siya alang-alang sa kaniyang pananampalataya. Habang dinadala siya patungo sa Newgate upang sunugin, pinayagan siyang magsalita. Mula sa karwaheng sinasakyan niya hanggang sa huling sandali ng kaniyang buhay—mula West London hanggang Newgate—patuloy siyang sumigaw: ‘Si Cristo, si Cristo, wala nang iba kundi si Cristo.’ ”—Paul Lee Tan, Encyclopedia of 7,700 Illustrations: Signs of the Times (Garland, TX: Bible Communications, Inc., 1996), p. 787. Gaya ni Pablo, inialay ni Bradford ang kaniyang sarili sa misyon—sa pamumuhay at pagkamatay para kay Cristo.

**Pamumuhay at Pagkamatay Para kay Cristo**

Ang pahayag ni Pablo sa Filipos 1:21 ay isa sa mga pinakakilala sa kanyang mga sulat. Ang kanyang kahandaang mabuhay para kay Cristo—kasama na ang pagtitiis sa mga pagsubok—at maging ang kahandaang mamatay para sa Kanya ay nagpapakita ng pag-asa na binanggit sa nakaraang talata, “Ayon sa aking lubos na inaasahan . . . ay dadakilain si Cristo sa aking katawan, maging sa pamamagitan ng buhay, o sa pamamagitan ng kamatayan” (Filipos 1:20).

Isang palaisipang konsepto, gayunpaman, ang pahayag ni Pablo na ang mamatay ay pakinabang. Ano ang ibig niyang sabihin dito? Paano makikinabang ang isang tao mula sa kanyang sariling kamatayan? Batay sa pagnanais ni Pablo, na ipinahayag sa Filipos 1:23, “umalis at makasama si Cristo,” may ilang nag-aakalang tinutukoy ni Pablo na agad siyang makakasama ni Cristo kapag siya’y namatay. Ngunit ang ganitong paniniwala ay salungat sa malinaw na mga turo ng Kasulatan tungkol sa pagiging hindi-walang kamatayan ng kaluluwa at ang kamatayan bilang pagtulog lamang. Upang maunawaan ang ibig sabihin ni Pablo sa pagtukoy na ang kamatayan ay kapakinabangan, mahalagang suriin ang paggamit niya sa salitang “pakinabang” (mula sa Griyegong kerdos) at ang kaugnay na pandiwang “upang makinabang” (mula sa Griyegong kerdainō) sa iba pang bahagi ng kanyang mga sulat. Sa Filipos 3:7, 8, binanggit ni Pablo na ang dating itinuring niyang pakinabang (kerdos) ay ngayo’y itinuturing niyang kalugihan “dahil kay Cristo” (Filipos 3:7, idinagdag ang italics); ibig sabihin, “dahil sa higit na kahalagahan na makilala si Cristo Jesus” (Filipos 3:8, idinagdag ang italics). Pinaliwanag pa ni Pablo, “Alang-alang sa Kanya'y tiniis ko ang kalugihan ng lahat ng mga bagay, at inari kong basura lamang, upang makamit [kerdainō] ko si Cristo” (Filipos 3:8). Kaya, para kay Pablo, ang mamatay ay pakinabang sa diwa na sa huli ay makakamit niya si Cristo sa dahilang makikita niya Siya sa ikalawang pagdating (2 Timoteo 4:8).

Posible ring may kahulugang pang-misyon ang “pakinabang” sa Filipos 1:21. Sa 1 Corinto 9:19–23, ginamit ni Pablo ang kerdainō bilang salitang pang-misyon: “Nagpaalipin ako sa lahat, upang higit na marami ang aking mahikayat [kerdainō]; . . . sa mga Judio, ako ay naging gaya ng isang Judio, upang mahikayat [kerdainō] ko ang mga Judio; sa mga nasa ilalim ng kautusan, ako ay naging gaya ng isang nasa ilalim ng kautusan . . . upang aking mahikayat [kerdainō] ang mga nasa ilalim ng kautusan; sa mga nasa labas ng kautusan, ako ay naging tulad sa walang kautusan, . . . upang mahikayat [kerdainō] ko ang mga nasa labas ng kautusan; sa mahihina, ako ay naging mahina, upang mahikayat [kerdainō] ko ang mahihina.”

Sa pananaw na ito, ang sumusunod na paliwanag sa Filipos 1:21 ay makatutulong: [Si Pablo] ay nakatuon sa pagluwalhati kay Cristo. Kung nakita ng kanyang Panginoon na mas mainam para sa kanya na magpatotoo sa pamamagitan ng pamumuhay at paglilingkod, gagawin niya ito alang-alang sa Kanya. Ngunit ang kamatayan ng isang matuwid na tao ay maaari ring maging makapangyarihang pagpapatotoo sa bisa ng ebanghelyo ng biyaya. Ang pagkakaiba ng kanyang kamatayan kompara sa kamatayan ng isang namamatay na walang pag-asa ay magiging napakalinaw kaya’t ang impluwensya nito ay magdudulot ng pakinabang para sa kaharian ni Cristo. Ang mga puso ay naantig at napalambot dahil sa panatag na katiyakan at pagtitiwala ng taong lubos ang pagtitiwala sa kaniyang Diyos, kahit pa sa oras ng kamatayan.”—The SDA Bible Commentary, vol. 7, p. 147, idinagdag ang italics. Naniniwala si Pablo na ang kanyang kamatayan ay marka ng pagkumpleto ng kanyang gawaing misyonero (Filipos 2:17; ihambing sa 2 Timoteo 4:6,7). Malamang na inakala niyang sa pamamagitan ng pag-aalay ng kanyang buhay ay “mahihikayat ang mga taga-Filipos na higit pang magsakripisyo, o maaaring magdulot ito ng pag-usisa sa pananampalatayang kanyang mahigpit na pinanindigan”—The SDA Bible Commentary, vol. 7, p. 160.

Naniniwala si Pablo na ang kamatayan ay pakinabang dahil makikita niya si Cristo sa kanyang muling pagkabuhay. Kasabay nito, tiyak din siya na sa pagitan ng kanyang kamatayan at Ikalawang Pagparito, siya ay mahimbing na matutulog sa libingan.

**Ang Kamatayan ay Parang Pagtulog**

Inihahalintulad ni Pablo ang kamatayan sa pagtulog (1 Tesalonica 4:14,15), na nagsasaad ng kawalan ng malay. Tumutugma ito sa mga turo ni Jesus sa Ebanghelyo (Lucas 8:52,53; Juan 11:11–13). Isang malinaw na halimbawa ang pagkabuhay na muli ng anak na babae ni Jairus. Kapansin-pansing bagamat binanggit lang nina Mateo at Marcos na pinagtawanan ang sinabi ni Jesus na natutulog lang ang babae (Mateo 9:24, Marcos 5:39,40), mas tumpak ang obserbasyon ni Lucas bilang isang manggagamot: “At kanilang pinagtawanan Siya, dahil ang alam nila'y patay na ang bata” (Lucas 8:53). Bukod pa rito, sa mga Gawa ng mga Apostol—na isinulat din ni Lucas—nang mamatay si Esteban, sinabing siya ay “natulog” (Gawa 7:60, salin ng patnugot mula sa Ingles na Biblia, NKJV). Ganito rin ang sinabi tungkol kay David (Gawa 13:36, NKJV).

Tungkol naman sa kamatayan ng mga patriyarka o “mga ninuno,” sinabi ni Pedro na sila ay “natulog” (2 Pedro 3:4, salin ng patnugot mula sa Ingles na Biblia, NKJV). Pinagdedebatehan ng mga iskolar kung ang tinutukoy ba ni Pedro na “mga ninuno” ay ang naunang henerasyon ng mga Kristiyano o ang mga patriarka, ngunit hindi mahalaga ang pag-uuri na ito. Anuman ang kaso, inilalarawan ang kamatayan bilang isang estado ng walang malay, katulad ng nangyayari kapag tayo ay natutulog tuwing gabi. Kapansin-pansin ding “maraming katawan ng mga banal na natulog ay bumangon,” nang muling nabuhay si Jesus (Mateo 27:52, idinagdag ang italics). Mahalaga ang talatang ito sa Ebanghelyo ni Mateo hindi lamang dahil inihahalintulad nito ang kamatayan sa pagtulog kundi dahil malinaw nitong ipinapakita ang pagkabuhay-muli ng katawan bilang lunas sa kamatayan.

Tulad ng nabanggit na, ang paniniwala ni Pablo na ang kamatayan ay inihahalintulad sa pagtulog ay malalim na nakaugat sa mga aral ni Jesus at tumutugma sa kaisipang ipinahayag ng iba pang mga apostol. Kaya, hindi inilalarawan ng Biblia ang kamatayan bilang isang estado ng kamalayan, gaya ng iniisip ng marami.

**Pagkakaisa kay Cristo**

Sinisimulan ng Filipos 1:27 ang isang bahagi sa liham kung saan inilipat ni Pablo ang usapin mula sa kaniyang sariling pagdurusa tungo sa pagdurusa ng kaniyang mga tagapakinig sa kanilang paglilingkod para kay Cristo (Filipos 1:27–30). Dalawang mahalagang tema ang lumilitaw sa Filipos 1:27: isang paraan ng pamumuhay at pagkakaisa na gaya ng kay Cristo. Tinatawag ang mga mananampalataya na magpakita ng kahanga-hangang asal at manatiling nagkakaisa, sa kabila ng matigas na pagtutol at pagdurusa na kanilang nararanasan dahil sa kanilang pananampalataya kay Cristo.

Gumagamit si Pablo ng dalawang pangunahing parirala upang ipakita ang uri ng ugnayan na dapat maghari sa pagitan ng mga mananampalataya; ito ay ang “isang espiritu” at “isang isipan” (Filipos 1:27). Ang lengguwaheng ito ng pagsasamahan ay makikita sa buong liham. Sa kontekstong ito, pinatunayan ni Pablo na malulubos ng mga taga-Filipos ang kanyang kagalakan “sa pagkakaroon ng gayunding pag-iisip, magtaglay ng gayunding pag-ibig, na magkaisa ng diwa, at may isa lamang pag-iisip” (Filipos 2:2). Sa Filipos 4:1–3, ipinakikita ni Pablo na mahalaga ang pagkakaisa sa pagsasakatuparan ng misyon.

Ipinapakita sa Filipos 4:3 ang apat na salitang tambalan na nagsisimula sa pariralang Griyego syn (“kasama” o “kasama rin”): syzygos (“kamanggagawa”); syllambanō (literal na, “kumuhang sama-sama”); synathleō (“sama-samang nakikipaglaban”) at synergos (“kasamang manggagawa”). Binanggit ni Pablo ang mga babaeng “nagpagal na kasama” niya sa ebanghelyo pati na rin ang mga “kamanggagawa” na lahat ay kasama sa misyon.

### Ikatlong Bahagi: Aplikasyon sa Buhay

Magnilay-nilay sa mga sumusunod na tema. Pagkatapos, hilingin sa inyong mga estudyante na sagutin ang mga tanong sa dulo ng bahaging ito:

Sinabi ni Jesus, “Hindi nakahihigit ang alagad sa kanyang guro, o ang alipin sa kanyang panginoon.” (Mateo 10:24). Kasama sa katuruang ito ang, na tayo bilang alagad, ay tatanggihan, magdurusa, at mamamatay dahil sa pananampalataya. Sa Juan 15:20, sinabi ni Jesus, “Kung Ako'y kanilang inusig, kayo man ay kanilang uusigin din; kung tinupad nila ang Aking salita, ang inyo man ay tutuparin din nila.” Bilang mga manggagawa sa gawain ni Cristo, dapat tayong maging handa sa mahihirap na panahon. Ipinapakita ng Biblia na masigasig na kumikilos si Satanas sa sanlibutang ito upang hadlangan ang pagpapahayag ng ebanghelyo sa lahat ng mga bansa, angkan, wika, at mga tao, sapagkat “alam niya na maikli na lamang ang kanyang panahon” (Apocalipsis 12:12). Dapat ding masigasig na gumawa ang mga tao ng Diyos.

Kaya't tinatawag tayo ni Cristo na mamuhay para sa misyon. At kung tayo ay mamatay habang ginagampanan ang ating gawaing misyonero, tiyak tayong matutulog sa ating libingan, na hinihintay ang pagkabuhay na muli sa Ikalawang Pagdating. Hindi kinakalimutan ng Diyos ang mga namatay na tapat sa mensahe ng ikatlong anghel. Ipinangako sa kanila na, “ ‘Mapapalad ang mga patay na namamatay sa Panginoon mula ngayon.’ ‘Oo,’ sinasabi ng Espiritu, ‘sila'y magpapahinga sa kanilang mga gawa, sapagkat ang kanilang mga gawa ay sumusunod sa kanila.’ ” (Apocalipsis 14:13). Sa ngayon, kinakailangan ang pagtitiis (Apocalipsis 14:12). Tayo ay tinawag na pasanin ang ating krus at sumunod kay Cristo (Mateo 10:38) hanggang sa araw na mapalitan natin ang krus ng korona ng buhay (Apocalipsis 2:10). Samantala, kailangan nating magkaisa laban sa isang karaniwang kaaway. Sabi ni Pablo, “Sapagkat ang ating pakikipaglaban ay hindi laban sa laman at dugo, kundi . . . laban sa hukbong espirituwal ng kasamaan” (Efeso 6:12). Nakikipag-isa kay Cristo at suot ang baluti ng Diyos, tayo ay magwawagi!

**Mga Tanong:**

Isipin ang isang panahon kung kailan ka nakaranas ng pag-uusig dahil sa iyong pananampalataya. Paano pinatatag ng pagdurusa para kay Cristo ang iyong pananampalataya?

Anong misyon ang ipinapagawa sa iyo ni Cristo? Paano mo ito tinutupad para sa Kanya?