---
title:  Ang “Nakaraang Buhay” ni Pablo
date:   02/02/2026
---

Isang pangkaraniwang karanasan para sa mga nahikayat na Kristiyano na isipin ang kanilang mga buhay bilang may dalawang bahagi: bago at pagkatapos nilang tinanggap si Jesus, tulad ng ginawa ni Pablo sa Filipos 3. Gayunpaman, tama man o mali, tayo kung minsan ay nagsasalita tungkol sa mga hindi Kristiyano bilang “mabubuting tao,” at, kahit man lamang ayon sa mga pamantayan ng sanlibutan, marami nga ang gayon. Taliwas dito, kung ihahambing sa mga pamantayan ng Diyos, walang sinuman ang mabuti, kahit na mga Kristiyano.

`Sa Filipos 3:4–6, itinuro ni Pablo ang maraming bagay sa kanyang buhay na dati niyang ipinagmamalaki. Ano ang mga ito? Paano mo ilalarawan ang “mabuti” sa iyong buhay (nakaraan at kasalukuyan)?`

Si Pablo ay gumawa ng isang malinaw na pagkakaiba sa pagitan ng mga sumasampalatayang mga Judio na nagpapakalat ng maling doktrina at ng mga hindi tuling mananampalataya na umaasa ng lubusan kay Cristo para sa kanilang kaligtasan at hindi naglalagay ng tiwala sa mga gawa lamang ng tao tulad ng pagtutuli (tingnan ang Hebreo 6:1, Hebreo 9:14; ihambing ang Roma 2:25–29). Kahit na ang nakaraang buhay at pagkakakilanlan ni Pablo ay kahanga-hanga sa paningin ng kaniyang mga kapwa Judio, wala sa mga bagay na ito ang nag-ambag sa kanyang kaligtasan. Sa katunayan, kanila itong hinadlangan dahil binulag siya ng mga ito sa sandaling panahon sa kanyang pangangailangan kay Cristo.

Si Pablo ay hindi lamang basta tuli―siya’y “ikawalong-araw,” na nanga­ngahulugang siya, na isang Israelita sa pagkapanganak at kasama sa bayan ng tipan, ay tinuli sa ikawalong araw. Higit pa rito, siya’y mula sa tribo ni Benjamin, na ang teritoryo ay kasama ang ilan sa pinakamahalagang lunsod ng Israel. Hindi lamang Hebreo ang alam ni Pablo, bilang isang mag-aaral ni Gamaliel ang Matanda (Gawa 22:3, Gawa 26:4, 5), at isang Fariseo, siya’y puno ng kaalaman sa kautusan at kung paano ito, sang-ayon sa tradisyon, isasabuhay. Napakasigasig ni Pablo sa kautusan anupat kanyang pinag-usig ang iglesya dahil sa inaaakalang pagbabanta nito sa paraan ng pamumuhay ng mga Judio, na inaakala niyang ipinag-uutos ng kautusan. Kapansin-pansing bagaman “walang kapintasan” sa mga tuntunin ng “katuwirang” nagmula sa tao, napagtanto ni Pablo na ang kautusan ay totoong higit na malalim at higit ang hinihingi kaysa maaari niyang isipin, at kung walang Cristo, siya’y nakatayo sa harap nito na hinatulan.

`Ihambing ang Roma 7:7–12 sa Mateo 5:21, 22, 27, 28. Ano ang mahalagang punto na ginawa kapwa ni Jesus at Pablo tungkol sa kautusan, at bakit ang “pananampalataya kay Cristo” (Filipos 3:9), sa halip na sa kautusan, ang tanging pinanggagalingan ng katuwiran? Tingnan ito sa ganitong paraan: Gaano kahusay mong sinusunod ang kautusan, kahit sa paraang sinabi ni Jesus na dapat natin itong sundin?`