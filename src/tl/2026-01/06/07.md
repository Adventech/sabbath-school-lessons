---
title:  Karagdagang Kaisipan
date:   06/02/2026
---

“Ang nagnanais na bumuo ng matatag at balanseng pagkatao, at maging isang mahusay na Kristiyano, ay dapat ibigay ang lahat at gawin ang lahat para kay Cristo; sapagkat ang Tagapagligtas ay hindi tumatanggap ng bahagi lamang ng paglilingkod. Araw-araw ay dapat niyang matutuhan ang kahulugan ng ganap na pagsuko ng sarili. Dapat niyang pag-aralan ang Salita ng Diyos, unawain ang ibig sabihin nito, at sundin ang mga aral nito. Sa ganitong paraan, maaabot niya ang pamantayan ng kahusayan ng isang Kristiyano. Araw-araw ay kasama niya ang Diyos sa paghubog ng kanyang pagkatao upang maging matibay sa huling pagsubok. At araw-araw na isinasabuhay ng mananampalataya sa harap ng tao at mga anghel ang isang dakilang patunay kung ano ang kayang gawin ng ebanghelyo sa mga bumagsak na tao.”—Ellen G. White, The Acts of the Apostles, p. 483.

“Yaong mga naghihintay sa pagdating ng Panginoon ay dapat magsabi sa mga tao, ‘Masdan ninyo ang inyong Diyos.’ Ang mga huling silay ng mahabaging liwanag, ang huling mensahe ng kahabagan na ibibigay sa sanlibutan, ay isang paghahayag ng Kanyang karakter ng pag-ibig. Ang mga anak ng Diyos ay dapat magpakita ng Kanyang kaluwalhatian. Sa kanilang sariling buhay at karakter ay dapat nilang ipakita kung ano ang ginawa ng biyaya ng Diyos para sa kanila.

“Ang liwanag ng Araw ng Katuwiran ay dapat magliwanag sa pamamagitan ng mga mabuting gawa―sa mga salita ng katotohanan at mga gawa ng kabanalan.”―Ellen G. White, Christ’s Object Lessons, pp. 415, 416.

**Mga Tanong Para sa Talakayan:**

`Pag-isipang mabuti ang tanong na ito ng pagkagalak sa Panginoon. Pansinin na hindi nito sinasabi na magalak sa iyong mga pagsubok (bagaman ito’y nasa Biblia rin) kundi sa Panginoon. Bakit napakahalaga na laging panatilihin sa harap natin ang Panginoon, ang Kanyang kabutihan, ang Kanyang kapangyarihan, ang Kanyang pag-ibig, at ang Kanyang kaligtasan? Paano ka makikinabang ng malaki sa paggawa nito sa gitna ng hindi maiiwasang mga pagsubok ng buhay?`

`Pansinin kung paanong ang sipi sa itaas ay naglalarawan ng papel ng biyaya sa paggawa ng “mabubuting gawa” na ating ginagawa bilang mga Kristiyano. Bakit ang gawaing ito ng biyaya ay napakahalaga samanatalang tayo’y naghihintay sa malapit na pagdating ni Cristo? Iyon ay, bagaman hindi tayo naliligtas sa pamamagitan ng mabubuting gawa, tayo ba talaga ay ligtas kung wala tayo ng mga ito?`

`Pag-isipang mabuti ang ideyang ito ng kawalang tiwala sa laman. Ano ang kahulugan niyaon? Bakit hindi tayo dapat magkaroon ng tiwala dito? Hindi ba isang kaloob ng Diyos ang ating laman?`