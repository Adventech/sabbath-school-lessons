---
title:  Komento ng Guro
date:   06/02/2026
---

### Unang Bahagi: Pangkalahatang-ideya

**Susing Talata:** Filipos 3:10, 11

**Pokus ng Pag-aaral:** Filipos 3

Matapos ipahayag ni Pablo na ang mga mananampalataya ay nagliliwanag sa mundong ito sa pamamagitan ng mabubuting gawa na nakatuon kay Cristo, inilipat niya ngayon ang pokus sa pangangailangang magtiwala nang ganap kay Cristo para sa kaligtasan. Ipinakita ng apostol ang kanyang pag-aalala tungkol sa impluwensya ng mga bulaang guro na nagtataguyod ng pananaw na nakasentro sa laman, na ginugulo nila ang mensahe ng ebanghelyo at inilalagay sa panganib ang buong pamayanang Kristiyano sa Filipos. Tila may uri ng maling katuruan, kahawig ng sa Galacia, na nagdudulot ng kalituhan kung ano ang dapat paniwalaan at gawin ng mga Hentil na Kristiyano upang maligtas.

Seryosong tinutugunan ni Pablo ang usaping ito. Nakataya ang mensahe ng ebanghelyo! Labis ang kanyang pag-aalala sa pagpasok ng mga mapanlinlang na guro kaya tinawag niya silang mga aso at masasamang manggagawa (Filipos 3:2). Malalakas na salita ang ginamit upang ipakita ang pagtuligsa at pagkondena sa mga ito. Sa pagtalakay sa mga isyung ito sa Filipos, nagbigay si Pablo ng mahahalagang aral kung paano harapin ang mga maling katuruan. Mahalaga ang mga liksyong ito para sa iglesya ngayon dahil, sa iba't ibang antas, halos lahat ng ating mga iglesya ay nakararanas ng pag-atake mula sa mga bulaang guro.

Binibigyang-diin ng liksyon sa linggong ito ang tatlong pangunahing tema:

1. Ang kagalakan sa Panginoon ay salungat sa pag-asa sa lakas ng tao.
2. Ang tunay na pagbabalik-loob ay nagdudulot ng tunay na pagbabago — mula sa pagtitiwala sa laman patungo sa pagtitiwala kay Cristo.
3. Ang pagkilala kay Cristo ay isang sumusulong na karanasan. Sa paglapit natin sa Kanya, lalalim ang ating ugnayan. Ang pakikipagrelasyon kay Cristo ay dapat patuloy na lumago hanggang sa araw na makita natin Siya ng harapan.

### Ikalawang Bahagi: Komentaryo

**Paglalarawan**

“Pinangakuan ng hari ng Italya at ng hari ng Bohemia si John Huss ng isang ligtas na paglalakbay at pangangalaga. Ngunit nilabag nila ang kanilang mga pangako, at si Huss ay naging martir. Dinala ni Thomas Wentworth ang isang dokumentong nilagdaan ni Haring Charles I na nagsasaad, ‘Sa salita ng isang hari, hindi ka dapat magdusa sa buhay, dangal, o kayamanan.’ Ngunit makalipas ang ilang sandali, nilagdaan din ng parehong hari ang utos na ipapatay siya. ‘Huwag ninyong ilagak ang iyong tiwala sa mga prinsipe,’ ang huling sinabi ni Huss. ‘Mas mabuting magtiwala sa Panginoon’ kaysa sa sinuman o sa anumang bagay.”—Paul Lee Tan, Encyclopedia of 7,700 Illustrations: Signs of the Times (Garland, TX: Bible Communications, Inc., 1996), p. 1525.

**Kagalakan sa Panginoon Laban sa Pagtitiwala sa Laman**

Sa Filipos 3:1–3, nagbigay si Pablo ng babala laban sa pagmamalaki sa mga nagawa ng tao. Ang paanyayang “Magalak sa Panginoon” sa talata 1 ay isang konsepto na madalas na matatagpuan sa Lumang Tipan, lalo na sa Mga Awit. Ilan sa mga halimbawa ay: “Ang hari ay nagagalak, O Panginoon, sa iyong kalakasan, at sa iyong pagliligtas ay napakalaki ng kanyang kagalakan!” (Awit 21:1); “Magsaya kayo sa Panginoon, at magalak kayong matutuwid” (Awit 32:11); “Ang taong matuwid ay magagalak sa Panginoon” (Awit 64:10); “Pasayahin mo ang kaluluwa ng lingkod mo” (Awit 86:4); “Sapagkat ikaw, Panginoon, pinasaya mo ako ng iyong gawa” (Awit 92:4); “Maging kalugud-lugod nawa sa Kanya ang aking pagbubulay-bulay, para sa akin, ako'y magagalak sa Panginoon” (Awit 104:34); “Ang Panginoon ay gumawa ng dakilang mga bagay para sa atin, at tayo’y nagalak” (Awit 126:3). Sa katunayan, ang magalak sa Panginoon ay isang utos na paulit-ulit na binibigyang-diin sa buong aklat ng Deuteronomio (tingnan Deuteronomio 12:7, 12, 18; 14:26; 16:11, 15; 26:11; 27:7).

Sa Filipos 3:1–3, ang ideya ng “magalak” ay lumalabas nang dalawang beses sa ilang salin sa Ingles—“magalak sa Panginoon” (Filipos 3:1) at “magalak kay Cristo-Jesus” (Filipos 3:3, at iba pa). Ngunit sa orihinal na teksto sa Griyego, ginagamit ang dalawang magkaibang salita. Sa Filipos 3:1, ginamit ni Pablo ang salitang chairō, na kadalasang nagpapahiwatig ng kaligayahan at kaginhawaan sa Bagong Tipan. Sa kabilang dako, sa Filipos 3:3, ginamit niya ang salitang kauchaomai, na sa King James Version ay karaniwang isinalin bilang “boasting” o “pagmamalaki,” lalo na sa mga sulat ni Pablo sa mga taga-Roma (tingnan Rom. 2:17, 23) at lalo na sa 2 Corinto kung saan ito rin ay isinalin bilang “glory” o “glorying” (2 Cor. 5:12; 7:14; 9:2; 10:8, 13, 15, 16; 11:12, 16, 18, 30; 12:1, 5, 6, 9, 11). Ang pandiwang kauchaomai ay nagpapahayag ng mas masalimuot at mas malalim na damdamin ng matinding kagalakan o pagpupuri kumpara sa chairō. Dahil dito, ang orihinal na teksto na isinalin bilang “magalak kay Cristo-Jesus” sa Filipos 3:3 ay maaari ring isalin bilang “magmalaki kay Cristo-Jesus” (gaya ng sa NRSV) o “glory in Christ Jesus” (gaya ng sa ESV). Gumamit si Pablo ng malakas na salita upang ipaliwanag na lubos na magkasalungat ang pagtitiwala kay Cristo at ang pag-asa sa pagsisikap ng tao: ang isa ay nagwawalang-bisa sa isa pa! Sa ganitong diwa, ang pahayag ni Pablo ay katulad ng kanyang sinabi sa Galacia 6:13, 14, kung saan tinuligsa ni Pablo ang mga taong “nagmamayabang sa laman” (Galacia 6:13) at itinuturing niyang tanging dahilan ng kanyang pagmamalaki ang krus ni Cristo (Galacia 6:14).

**Mula sa Pagtitiwala sa Laman Tungo sa Pagtitiwala kay Cristo**

Ang babala laban sa pagmamalaki sa mga nagawa ng tao, na ipinakilala sa Filipos 3:1–3, ay mas pinalalim sa mga talata 4–6 ng parehong kabanata. Makikita na ang pariralang “pagtitiwala sa laman” ay isang mahalagang kaisipan sa Filipos 3:1–6, at ito ay nabanggit nang hindi bababa sa tatlong beses. Tulad ng nabanggit na, sa Filipos 3:3, inihambing ni Pablo ang pagtitiwala sa laman sa pagmamataas kay Cristo. Sa talata 4, ipinahayag niya na walang ibang Judio ang may higit na pagtitiwala sa laman kaysa sa kaniya. Sa mga talata 5 at 6, inilista niya ang pitong dahilan kung bakit siya, higit sa iba pa, ay maaaring magtiwala sa kanyang laman: (1) “tinuli ng ikawalong araw,” (2) “mula sa angkan ni Israel,” (3) “mula sa lipi ni Benjamin,” (4) “Hebreo ng mga Hebreo,” (5) Pariseo, (6) taga-usig ng iglesia, at (7) walang dungis. Kapansin-pansing ang pagkakasunod-sunod ng listahan ay nagsisimula sa pagtutuli at nagtatapos sa pagiging walang dungis. Tila naniniwala si Pablo na ang kanyang mga pagsisikap ay makapagdudulot ng kaligtasan. Ngunit nang makilala niya si Cristo, naunawaan niya ang kabulukan ng pagtitiwala sa sariling mga gawa bilang paraan ng kaligtasan.

Sa Filipos 3:7–9, inihahambing ni Pablo ang kanyang buhay pagkatapos na siya’y maging Kristiyano sa dating buhay na nakatuon sa sarili. Namumukod-tangi dito ang mga salitang “pakinabang” at “kalugihan.” Ang mga talatang 7 at 8 ay nakaayos sa paraang “chiastic structure,” na ganito ang pagkakasunod:

- A. “Ang mga bagay na sa akin ay naging pakinabang” (Filipos. 3:7a)
	- B. “Inari kong kalugihan, alang-alang kay Cristo” (Filipos 3:7b)
	- B’ “Ang lahat ng mga bagay ay inaari kong kalugihan” (Filipos 3:8a)
- A’ “Upang makamit ko si Cristo,” (Filipos 3:8b)

Ang “chiastic structure” na ito ay nagbibigay-diin sa radikal na pagbabago sa kaisipan ni Pablo. Bukod sa salitang “kalugihan” (mula sa Griyegong zēmia), ginamit din ni Pablo ang pandiwang anyo nito na “magtiis ng kalugihan” (mula sa Griyegong zēmioō) sa Filipos 3:8. Ang pag-uulit at pagbabago ng anyo ng salita ay lalong nagbibigay-diin sa pagbabagong naganap sa kanyang pag-iisip. Ang mga bagay na inilista niya bilang pitong dahilan ng kanyang pagmamataas base sa nagawa ng sarili ay itinuring na kawalan kumpara sa “higit na kahalagahan na makilala si Cristo Jesus” (Filipos 3:8). Ang pagkakilala kay Cristo ang nagbigay-linaw at nagbigay ng tamang pananaw sa lahat ng mga bagay sa buhay ni Pablo noon. Lumayo siya mula sa pagtitiwala sa laman tungo sa pagtitiwala kay Cristo (Filipos 3:8), mula sa katuwiran na nakatuon sa kautusan tungo sa katuwiran na nakasentro kay Cristo, na ganap na umaasa sa pananampalataya sa biyaya ng Diyos (Filipos 3:9).

**Ang Pagkilala kay Cristo Ay Isang Progresibong Karanasan**

Sa Filipos 3:10, ipinapahiwatig ni Pablo na ang pinakamahalagang layunin ng kanyang buhay ay ang makilala si Cristo. Ang pagbanggit niya sa mga pagdurusa, kamatayan, at pagkabuhay na muli ni Cristo ay nagpapakita na ang pagkilala kay Cristo ay hindi lamang tungkol sa kaalaman o pagkaunawa, kundi higit sa lahat ay isang malalim na relasyon na unti-unting lumalago (tingnan din 2 Pedro 3:18). Bagaman bahagyang naipapakita na ito sa Filipos 3:10, mas pinalawig pa ni Pablo ang kaisipang ito sa mga talata 12 hanggang 16 ng parehong kabanata.

Bukod dito, alam ni Pablo na ang ganap at mas kumpletong pagkilala kay Cristo ay matatamo lamang sa pagkabuhay na muli (Filipos 3:10–11). Ito ang konteksto ng kanyang pahayag sa Filipos 3:12 na “Hindi sa ito'y aking nakamit na, o ako'y sakdal na; kundi nagpapatuloy ako upang iyon ay aking maabot.” Ipinaliliwanag rin niya kung paano niya kinakamit ang layunin sa Filipos 3:10–11, na may dalawang bahagi: (1) kinakalimutan niya ang “mga bagay na nasa likod,” at (2) inaabot niya ang “mga bagay na nasa unahan” (Filipos 3:13). Ngunit hindi hiwalay ang dalawang ito; sa katunayan, tinutukoy ni Pablo ang mga ito bilang isang gawa na ginagawa niya, gamit ang pananalita na “isang bagay ang ginagawa ko” (Filipos 3:13). Ang isang bagay na ito ay kinikilos ng isang malinaw na layunin: ang “mithiin para sa gantimpala ng dakilang pagtawag ng Diyos kay Cristo Jesus” (Filipos 3:14). Ang “gantimpala” at ang “tawag” ay tumutukoy sa iisang bagay, gaya ng pagsasalin sa Good News Translation na nagsasabing: “Ang gantimpala, na siyang tawag ng Diyos sa pamamagitan ni Cristo Jesus” (sariling salin ng patnugot mula Ingles na Biblia, GNT). Malamang na ang mga ito ay metapora para sa muling pagkabuhay, kung kailan ganap na makikilala ni Pablo si Cristo. Hanggang sa araw na iyon, tinawagan ang mga mananampalataya na patuloy na lumago sa kanilang pagkilala kay Cristo habang hinahabol nila ang gantimpala (Filipos 3:15–16).

### Ikatlong Bahagi: Aplikasyon sa Buhay

Pagnilayan ang mga sumusunod na tema. Pagkatapos, hilingin sa iyong mga estudyante na sagutin ang mga tanong sa dulo ng bahaging ito:

Malinaw na itinuturo ng Biblia na ang ating kaligtasan ay hindi nakasalalay sa ating sariling pagsisikap. Ito ang matibay na dahilan upang magalak tayo sa Panginoon araw-araw. Kung ang kaligtasan ay nakasalalay sa mabuti nating gawa, wala sana tayong pag-asa! Ang kagalakang ito ay tugon sa mga nagawa ng Diyos sa atin sa pamamagitan ni Jesu-Cristo. Maaaring hindi laging umayon sa ating inaasahan ang mga pangyayari, ngunit may sapat tayong dahilan upang magalak, tulad ng ipinahayag sa awit ni Habakuk: “Magagalak ako sa Panginoon, ako'y magagalak sa Diyos ng aking kaligtasan” (Habakuk 3:1).

Sa buhay ng tunay na mananampalataya, walang puwang ang pagmamalaki sa mga nagawa ng tao. Kapag nauunawaan na ang kaligtasan ay hindi nakasalalay sa mga nagagawa natin kundi lubos na nakasalalay sa ginawa at ginagawa ng Diyos sa atin kay Cristo, ang mga bagay na dating itinuturing na pakinabang ay itinuturing nang kawalan dahil sa higit na kahalagahan na makilala si Cristo Jesus (Filipos 3:8). Ang maging kagaya ni Cristo ang layunin natin, at ang mabubuting gawa ay natural na bunga nito. Sinasabi rin ni Pablo: “Sapagkat tayo'y kanyang pinakamahusay na gawa, na nilalang kay Cristo Jesus para sa mabubuting gawa” (Efeso 2:10).

Bilang mga Kristiyano, patuloy tayong nililikha at pinalalago. Ito ang ibig sabihin ni Pablo nang sinabi niya, “Ang nagpasimula sa inyo ng mabuting gawa ay siyang magtatapos nito hanggang sa araw ni Jesu-Cristo” (Filipos 1:6). Hanggang dumating ang araw na iyon, kailangan nating kalimutan ang mga bagay na nasa likod at abutin ang mga bagay na nasa unahan (Filipos 3:13)!

**Mga Tanong:**

Pag-isipan nang mabuti ang kaisipang ang ating kaligtasan ay hindi nakasalalay sa ating mabubuting gawa. Bakit kaya itinuturing na magandang balita ang katuruang ito? Bakit ito dapat magbigay ng pag-asa sa atin?

Maraming tao ang nahuhulog sa siklo ng pagkapoot sa sarili at pagsisisi dahil sa mga nakaraang kasalanan. Bagamat tinatanggap nila sa isip ang kapatawaran ni Cristo, hindi pa nila ito ganap na nadarama sa puso at naniniwala na sila’y tunay nang pinatawad. Dahil dito, hindi nila ganap na nakakalimutan ang nakaraan. Pag-isipan ang kaisipang dapat nating kalimutan ang “mga bagay na nasa likod” at abutin ang “mga bagay na nasa unahan” (Filipos 3:13). Anong kahanga-hangang pahintulot ang ibinibigay ng utos na ito sa atin? Bakit ito’y nakapagpapalaya at nakakagaling sa puso ng tao?