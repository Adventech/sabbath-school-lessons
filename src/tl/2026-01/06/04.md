---
title:  Ang Mga Bagay na Mahalaga
date:   03/02/2026
---

Tulad ng itinuro ng pag-aaral kahapon, ang mga bagay na dating naging dahilan upang maging mapagmalaki si Pablo ay sa katotohana’y mga hadlang pala sa pananampalataya dahil binulag siya ng mga ito sa kanyang pangangailangan kay Cristo. Ginagamit ni Pablo ang wika ng komersiyo, kita o pakinabang at pagkalugi, upang ilarawan ang kanyang espirituwal na talaan (ledger) bago ang pananampalataya. Bagaman hindi natin gustong isipin ng higit ang tungkol dito, bawat tao ay mayroong “espirituwal na talaan (ledger).” Noong una, sinusukat ni Pablo ang kanyang espirituwal na talaan batay sa mga pamantayang Judio ng kanyang kapanahunan, sa halip na sa mga pamantayang biblikal na itinuro ni Jesus.

Pagkatapos ng kanyang pagkahikayat, lubhang nagbago ang hitsura ng kanyang espiritwal na talaan dahil nag-iba nang husto ang sukatan ng mga pagpapahalaga nito, mula sa “salapi” ng Judaismo patungo sa “salapi ng langit.”

“Siya na bumaba mula sa langit ay makapagsasalita tungkol sa langit, at tumpak na mailalarawan ang mga bagay na mula sa pananalapi ng langit, kung saan itinatak Niya ang Kanyang larawan at superskripsyon. Alam Niya ang panganib ng mga taong Kanyang ipinarito upang itaas mula sa pagkapahamak, at itaas sa tabi Niya sa Kanyang trono. Itinuturo Niya ang panganib ng pag-aaksaya ng pagmamahal sa mga bagay na walang silbi at mapanganib. Ninanais Niyang ilayo ang ating pag-iisip mula sa makamundong mga bagay tungo sa makalangit, upang huwag nating sayangin ang ating panahon, kakayahan, at mga pagkakataon sa mga bagay na pawang walang kabuluhan.”―Ellen G. White, The Review and Sabbath Herald, July 1, 1890.

Sa mundo ng Judaismo noong unang siglo, si Pablo ay isang bituing mabilis na sumisikat, ngunit ng siya ay nabulag sa pagkakita sa naluwalhating Jesus sa daan ng Damasco (Gawa 9), ang kanyang espirituwal na paningin ay naitama, at siya’y nakakita ng malinaw.

`Sinasabi ng Juan 9 ang kuwento ng isa pang lalaki na bulag at pagkatapos ay nakitang malinaw si Jesus. Sinabi ni Jesus na Siya’y naparito sa sanlibutan “upang ang mga hindi nakakakita ay makakita, at upang ang mga nakakakita, ay maging mga bulag” (Juan 9:39). Paano maiaangkop sa iyong sariling buhay ang prinsipyong ito?`

Ano pa ba ang mas mahalaga kaysa walang hanggang buhay sa langit at sa bagong lupa? Gayunpaman binubulag ng mga makamundong pagpapahalaga ang marami sa reyalidad na ito. May likas na kompetisyon sa pagitan ng mga pinahahalagahang bagay dito (tingnan ang Mateo 13:22; Lucas 4:5, 6; 1 Juan 2:16) at sa mga bagay na pinahahalagahan ng langit―pagiging katulad ni Cristo at mga nailigtas na kaluluwa.

`Maaaring bulagin tayo ng sanlibutan sa mga katotohanang espirtuwal at kung ano ang totoong mahalaga. Ano ang susi upang mapanatili nating nakatuon ang ating mga mata sa kung ano ang tunay na mahalaga?`