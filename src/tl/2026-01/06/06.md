---
title:  Tanging Isang Bagay―Makilala si Cristo
date:   05/02/2026
---

`Basahin ang Filipos 3:10–16. Ano ang ilan sa mga pangunahing punto na ginawa ni Pablo sa talatang ito?`

Tiyak na walang mas higit na mahalaga kaysa ang makilala si Cristo, na tumitiyak sa huli na makikilala Niya tayo at kikilalanin tayo sa harapan ng Ama (tingnan ang Mateo 7:21–23; Mateo 10:32, 33). Paano natin siya makikilala? Sa pamamagitan ng Kanyang nakasulat na Salita―na binabasa ito at isinasabuhay. Hindi natin Siya makikilala ng mukhaan katulad ng mga alagad. Ngunit kapansin-pansin, sa kabila ng kaalamang iyon, nabigo pa rin silang maunawaan ang Kanyang mga salita, na nagbibigay-diin sa ating pangangailangan ng Espiritu Santo upang pumatnubay sa atin (tingnan ang Juan 16:13). Mas higit natin Siyang nakikilala, mas lumalapit tayo sa Kanya, dahil nararanasan natin ang “kapangyarihan ng Kanyang pagkabuhay” (Filipos 3:10), na bumubuhay sa atin sa “panibagong buhay” (Roma 6:4).

Ang isa pang paraan na mas mapapalapit tayo kay Jesus ay sa pamamagitan ng “pakikisama sa Kanyang mga kahirapan” (Filipos 3:10). Bawat pagsubok na kinakaharap, bawat masasakit na karanasang dinaranas, ay tumutulong sa atin na makilala at higit na pahalagahan kung ano ang pinagdaanan ni Jesus para sa atin, gayundin ay mas malinaw na maunawaan Siya at ang Kanyang kalooban.

Ang ikatlong paraan na tayo ay mas makakalapit ay sa pamamagitan ng pagpapatuloy “tungo sa mithiin” (Filipos 3:14). Ano ang mithiing iyon? Isinalin nito ang isang salita na dito lamang ginamit sa Bagong Tipan (skopos). Ito’y tumutukoy sa linya ng pagtatapos ng isang karera at ang gantimpala na ipinagkakaloob sa nagtagumpay. Tinatawag ito ni Pablo na “gantimpala ng dakilang pagtawag ng Diyos kay Cristo Jesus” (Filipos 3:14). Kung paano si Cristo, sa pamamagitan ng Kanyang kamatayan at pagkabuhay, ay uamakyat sa langit, inaanyayahan tayo ng Diyos na tanggapin ang katulad na makalangit na gantimpala―ang buhay na walang hanggan.

Malinaw naman, na hindi pa natin naaabot iyon. Hindi tayo mapasasakdal sa pinakasukdulan hanggang ang ating “hamak na katawan” ay mabago “upang maging katulad ng katawan ng Kanyang kaluwalhatian” (Filipos 3:21). Ngunit sa pamamagitan ng pagkakilala sa Kanya at pag-anyaya sa Kanyang presensya sa ating mga buhay araw-araw, nagpapatuloy tayo tungo sa mithiin na maging katulad ni Jesus sa bawat pamamaraang posible ngayon. Ito ang “isang bagay” na tinititigan din ni Pablo. Tulad ng pagtakbo sa isang karera (tingnan ang 1 Corinto 9:24–27), hindi natin iniintindi kung saan tayo nanggaling o kung sino ang nasa likod natin. Ang buong atensyon natin ay nakatuon sa mga bagay na nasa unahan—ang gantimpalang makalangit na naghihintay sa atin. Ang inilalarawan dito ay malinaw: ang mananakbo ay buong-pokus sa layunin, pinagsisikapang gamitin ang bawat kalamnan at humihilig pasulong upang marating ang linya ng pagtatapos.

`Bakit, sa iyong paglakad kasama ang Panginoon, mahalagang huwag nang patuloy na tumingin sa nakaraan, lalo na sa iyong mga kasalanan at kabiguan, kundi tumingin sa hinaharap sa mga pangakong nasa iyo ngayon kay Cristo?`