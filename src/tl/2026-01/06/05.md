---
title:  Ang Pananampalataya ni Cristo
date:   04/02/2026
---

Ang pangunahing punto ni Pablo ay hindi dapat palampasin. May napakagandang pakikipagpalitan na kanyang naranasan sa daan ng Damasco, na ipinagpapalit niya ang kanyang luma at buhay na nakabatay sa kautusan sa presensya mismo ni Cristo―“upang makamit ko si Cristo, at ako’y matagpuan sa Kanya” (Filipos 3:8, 9).

`Ang “matagpuan sa Kanya,” ibig sabihan ay, kay Cristo, ay isang kapansin-pansing pagpapahayag. Basahin ang Efeso 1:4, 2 Corinto 5:21, Colosas 2:9, and Galatia 2:20. Batay sa mga talatang ito, ano sa palagay mo ang ibig sabihin ni Pablo sa ideyang ito?`

Ang mga reperensya ni Pablo sa pagiging kay Cristo ay malawakang tinalakay. Hindi nakapagatatakang marahil ang pinakamahusay na paliwanag nito ay nanggaling mismo kay Pablo: “Bilang katiwala ng kaganapan ng panahon, upang tipunin ang lahat ng mga bagay kay Cristo, ang mga bagay na nasa sangkalangitan, at ang mga bagay na nasa ibabaw ng lupa” (Efeso 1:10). Iyon ang layunin ng Diyos mula pa noong una. Niliwanag ni Pablo kung paano iyon nangyayari: “Subalit kayo ay na kay Cristo Jesus , na naging karunungan para sa atin mula sa Diyos, at katuwiran, at kabanalan, at katubusan” (1 Corinto 1:30).

Ang pagiging “kay Cristo” ay sumasaklaw sa lahat ng bagay na nasasakop ng panukala ng kaligtasan, mula sa simula ng ating karunungang espirituwal (karunungan), hanggang sa pag-aaring-ganap sa pamamagitan ng pananampalataya (katuwiran), hanggang sa paghahanda para sa langit (pagpapakabanal), at sa huli, hanggang sa pagluwalhati sa Ikalawang Pagparito (katubusan). Ang kaligtasan ay gawain ni Cristo mula sa simula hanggang sa katapusan―para sa atin at sa loob natin. Kaya nga, sa pamamagitan ng pagtatamo kay Cristo, mayroon tayo ng lahat ng ating kinakailangan.

`Basahin ang Filipos 3:9. Anong dalawang bagay ang pinaghahambing ni Pablo, at bakit mahalagang laging tandaan ang pagkakaibang ito?`

Tulad ng naunawaan ni Pablo, ang pagkakaroon ng “sariling katuwiran” ay hindi tunay na katuwiran dahil ang kautusan ay hindi makapagbibigay ng buhay (tingnan ang Galatia 3:21, 22); tanging si Cristo lamang, sa pamamagitan ng pananampalataya. At hindi basta kahit anong pananampalataya. Sa kabila ng lahat, ang mga demonyo ay nanampalataya at nanginginig (Santiago 2:19). Ang tanging nagliligtas na pananampalataya ay “ang pananampalataya ni Cristo.” Tanging ang pananampalataya Niya ang sumunod ng buo at makakasunod. (Ang salitang Griyego para sa pananampalataya, pistis, ay nangangahulugan din na katapatan). Kaya, kung tayo ay na kay Cristo at Siya’y nabubuhay sa loob natin (Galatia 2:20), kung gayon ay nabubuhay tayo sa pamamagitan ng Kanyang pananampalataya sa pamamagitan ng pananampalataya sa Kanya.