### Göyü və Yeri̇ Bi̇rləşdi̇rmək

Düşün və indiyə qədər gördüyün ən çətin işi xatırla. Onu çətin edən nə idi? Görüləcək işə qoyulan gözləntilər, yoxsa ayrılmış vaxt? Bəlkə, tapşırığa olan münasibətin idi? Yoxsa, birlikdə işlədiyin insanlar işin gedişini çətinləşdirirdi? Bəlkə də, sadəcə bu işdə uğur qazanmağın mümkünsüz görsənirdi?

Xilas planının məqsədini düşün: göyü və yeri birləşdirmək. Bu mümkünsüz səslənir, elə deyilmi? İnsan baxımından, əlbəttə ki, belədir. Lakin, səmaya qalxmazdan əvvəl İsa həvarilərə sanki mümkünsüz görünən bir tapşırıq verdi: “Beləliklə, gedin, bütün millətləri Mənim şagirdim edin; onları Ata, Oğul və Müqəddəs Ruh adı ilə vəftiz edin; sizə əmr etdiyim hər şeyə riayət etməyi onlara öyrədin” (Mat. 28:19–20).

İsa Paulu bu mümkünsüz kimi görünən tapşırığı yerinə yetirmək üçün bütpərəstlərin yanına göndərdi: “Onların gözlərini açıb qaranlıqdan işığa, Şeytanın hakimiyyətindən Allaha tərəf döndərəsən. Belə ki onlar günahlarının bağışlanmasına və Mənə iman etməklə təqdis olunanlar arasında irsə nail olsunlar” (Həv. iş. 26:18).

Bəziləri belə tapşırıqları eşidəndə ruhdan düşüb imtina edə bilərdilər.

Lakin biz İsanın bu iki hadisədə verdiyi vədləri unutmamalıyıq.

Həvarilərə O dedi: “Budur, Mən dövrün sonuna qədər hər gün sizinləyəm” (Mat. 28:20). Paula isə İsa dedi: “Mən ona görə sənə göründüm ki, səni xidmətçi və haqqımda gördüyün, sənə göstərəcəyim şeylərin şahidi olmağa təyin edim. ” (Həv. iş. 26:16).

Qısacası, İsa insana mümkün görünməyən tapşırıqları bizim öz gücümüzə deyil, Onun gücünə arxalanmağımız üçün verir. O, heç vaxt güc vermədən bizə bir iş tapşırmır. “İnsanın iradəsi Allahın iradəsi ilə əməkdaşlıq etdikdə, bu iradə qüdrətli olur. Allahın əmr etdiyi hər bir şey Onun gücü ilə yerinə yetirilə bilər. Onun hər bir göstərişi eyni zamanda qüvvə verir.” — Elena Uayt, Həyat Dərsləri, s. 333.

Təəccüblüdür ki, Paul Kolosselilərə məktub yazan vaxta qədər Müjdə artıq “səma altında olan bütün yaradılışa vəz olundu” (Kolosselilər 1:23). Əlbəttə, hamı onu qəbul etmədi. Lakin diqqətlə baxsaq, İsanın həvarilərə (Matta 28:18–20) və Paula verdiyi tapşırıqlarda İsa heç vaxt hamının şagird olacağını və ya hamının dönəcəyini vəd etməmişdi. Müjdə “bütün millətlərə şəhadət olmaq üçün bütün dünyada vəz ediləcək. O zaman hər şeyin axırı gələcək” (Matta 24:14). Bəs bu şəhadət nəyə bənzəyir? Və bu iş dəqiq necə həyata keçirilməlidir?

Bu məktubları öyrənərkən biz İsanın həm insan, həm də ilahi tərəflərini görəcəyik. Biz Məsihin ilahiliyi haqqında dünyanın hər yerində tapıla biləcək ən uca bəyanatlardan bəzilərini nəzərdən keçirəcəyik və Onun bizi xilas etmək üçün hər şeyi necə tərk etdiyini anlayacağıq.

Biz həmçinin Paulun həbsdə olarkən özünün yaratdığı bir ibadətgahda (Filipidə) və heç vaxt getmədiyi bir ibadətgahda (Kolossedə) qarşılaşdığı problemlərlə mübarizəsini müşahidə edəcəyik.

Paulun o dövrdə “dünya kilsəsi” ilə yaratdığı əlaqələr ona Romada həbsdə olarkən belə problemlərə cavab verməyə imkan verdi. O, zamanının qısa olduğunu bilirdi və ibadətgahı həm göyə, həm də bir-birinə daha yaxınlaşdırmaq üçün əlindən gələni etdi.

Belə edərək, o, bizə göstərir ki, bu gün Allahın ibadətgahı göylə birləşərək Vəhy 14-də verilmiş son gün tapşırığını, yəni bizə tanış olan “üç mələyin xəbərini,” necə həyata keçirə bilər.

_**Müəllif haqqında:** Klinton Uolen, Ph.D., Ümumdünya Konfransın Müqəddəs Yazılar Araşdırmaları İnstitutunun müavin direktorudur. Onun ixtisas sahələri Əhdi-Cədid, hermenevtika və Adventist tarixi üzrədir. O, Almaniya, Yeni Zelandiya, Rusiya, Birləşmiş Krallıq və Filippinlərdə yaşamış və çalışmışdır. O və həyat yoldaşı Ginanın iki böyük övladı, bir gəlinləri və iki nəvəsi vardır._