---
title:  Gələcək tədqiqatlar üçün
date:   23/01/2026
---

“Nəsildən-nəsilə insan qəlblərinin vasitəsilə axan bütün ata məhəbbəti, insanların ruhunda oyanan bütün şəfqət bulaqları — Allahın sonsuz və tükənməz məhəbbəti ilə müqayisədə yalnız kiçik bir axardır. Dil onu ifadə edə bilməz, qələm onu təsvir edə bilməz. Sən ömrünün hər gününü bu məhəbbət üzərində düşünməyə sərf edə bilərsən; onu anlamaq üçün Müqəddəs Yazıları diqqətlə araşdıra bilərsən; göylər Atasının məhəbbətini və mərhəmətini dərk etməyə çalışaraq Allahın sənə verdiyi bütün güc və qabiliyyətləri səfərbər edə bilərsən; amma buna baxmayaraq, bunun hüdudlarından kənarda hələ sonsuz bir dərinlik qalacaq. Sən bu məhəbbəti əsrlər boyu öyrənə bilərsən; amma Allahın Öz Oğlunu dünya uğrunda ölməyə göndərməkdə göstərdiyi məhəbbətin uzunluğunu və enini, dərinliyini və ucalığını heç vaxt tam anlaya bilməzsən. Əbədi həyatın özü belə onu tam aça bilməyəcək. Lakin biz Müqəddəs Kitabı öyrəndikcə, Məsihin həyatını və xilas planını düşünərək təfəkkür etdikcə, bu böyük mövzular bizim anlayışımıza get-gedə daha çox açılacaq”. (Elena Uayt, İbadətgah üçün şəhadətlər, cild 5, səh. 740).

“Biz Məsihin məktəbində Musa kimi tərbiyə alarkən nə öyrənməliyik? — Qürurlanmağımı? — Özümüz haqqında yüksək fikirdə olmağımı? — Qətiyyən yox. Bu məktəbdə nə qədər çox öyrənsək, bir o qədər də təvazökarlıqda və ürək yumşaqlığında irəliləyəcəyik. Biz elə hiss etməməliyik ki, artıq bilməyə dəyər olan hər şeyi öyrənmişik. Allahın bizə verdiyi istedadlardan ən yaxşı şəkildə istifadə etməliyik ki, fanilikdən əbədiyyətə keçəndə əldə etdiklərimizi geridə qoymayaq, onları özümüzlə o biri tərəfə apara bilək. Əbədiyyət boyu Məsih və Onun xilas işi bizim öyrənmə mövzumuz olacaq.” (Elena Uayt, Əlyazma 36, 1885).

**Müzakirə üçün suallar:**

`Siz Allahın sevgisinin reallığını özünüz necə təcrübə etmisiniz? Dərsdə Onun sevgisini tanıdığınız və təcrübə etdiyiniz müxtəlif yollar haqqında danışın.`

`İsanın “insan surətində” gəldiyi (Filip. 2:7) nə deməkdir? Rom. 8:3 ilə müqayisə edin. Bu ayələri bir-biri ilə əlaqəli şəkildə müzakirə edin.`

`Bölgənizdəki ibadətgah birliyə qarşı hansı çətinliklərlə üzləşir? Məsələ nə olursa olsun, heç bir işi özünü göstərərək və ya lovğalıqla etməməyə (Filipililərə 2:3) hazır olmaq, heç olmasa problemlərin öhdəsindən gəlməyə başlamaq üçün əla bir yol ola bilərmi?`