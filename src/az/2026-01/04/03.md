---
title:  Birliyin mənbəyi
date:   19/01/2026
---

Filip. 2:2-də əsasən dörd fərqli şəkildə eyni şeyi deməklə Paulun birliyə verdiyi önəmi daha dərindən düşün. Həmçinin onun zehnə, düşüncələrə və hisslərə fokuslanmasına diqqət yetir. Dini rəhbərlər xarici davranışı vurğulamağa meylli ikən, İsa fikirlərimizə və hisslərimizə diqqət yetirdi. Məsələn, varlı gənc rəhbər hər zaman qanuna əməl etdiyini iddia edirdi. Lakin İsa ona sahib olduğu hər şeyi satmağı, kasıblara paylamagı və Onun ardınca getməyi söyləməklə onun dünyəvi şeylərə bağlılığını sınadı. O həmçinin dedi ki, insanı murdarlayan şey qəlbdən (və ya zehndən) çıxandır: “Çünki ürəkdən pis fikirlər, qatillik, zinakarlıq, cinsi əxlaqsızlıq, oğurluq, yalançı şahidlik və küfr çıxar” (Mat. 15:19) və “Çünki ürək doluluğundan ağız danışar” (Mat. 12:34).

`Filip. 2:3–4 ayələrini oxuyun. Paul kilsədə birliyi qorumaq üçün hansı praktik addımları tövsiyə edir?`

Paulun sözləri təvazökarlığın bir mənzərəsini təqdim edir: düşüncədə təvəzökarlılıq, başqalarını özümüzdən üstün tutmaq, yalnız öz maraqlarımıza deyil, başqalarının maraqlarına da diqqət yetirmək. Düzdür, demək asandır, amma etmək çətindir. Lakin bu prinsiplər bütün münasibətlərimizdə yadda saxlamağımız üçün çox vacibdir. Çox vaxt söhbət zamanı diqqətimizi qarşı tərəfin dediklərini anlayaraq dinləmək əvəzinə, ona nə cavab verəcəyimizə yönəldirik. Çox vaxt mübahisələr sadəcə yanlış anlaşılmalardan yaranır və bunun qarşısı asanlıqla diqqətlə dinləmə ilə alına bilər. Biz razılaşmaya da bilərik, lakin qarşı tərəfin baxış bucağını dinləmək və anlamağa çalışmaq sağlam ünsiyyət və etimadın formalaşması üçün ilk addımdır.

Paul “Ruhun birliyi” (Efes. 4:3) haqqında bəhs edir, bu birlik “bizi birləşdirən sülh bağı yaradır” (Efes. 4:3). Əgər ibadətgahda narazılıq varsa, Müqəddəs Ruh sakitləşdirə və bizi birliyə gətirərək harmoniya yarada bilər. Eyni fəsildə Paul “imanda və Allahın Oğlunu tanımaqda birliyə çatmağımızdan” danışır (Efes. 4:13). Bu iki anlayış bir-biri ilə bağlıdır. Eyni imana, Məsihi və Onun təlimlərini tanımaqdan doğan eyni Müqəddəs Yazı anlayışına sahib olmaq, aramızda birliyin davam etməsi üçün həyati əhəmiyyət daşıyır.

`“Özümüzü öldürməyin” hansı növü bizi, həqiqətən də, başqalarını özümüzdən üstün tutmağa aparar? Bunu necə öyrənə bilərik? Əgər hamımız bu cür yaşasaydıq, münasibətlərimiz nə qədər fərqli olardı?`