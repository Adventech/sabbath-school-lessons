---
title:  “Başlanğıc” (və Təşəbbüskar)
date:   18/02/2026
---

`Kolosselilərə 1:18 ayəsini oxuyun. Məsihin baş olaraq təsvir edilməsi ilə Onun “başlanğıc” adlandırılması arasında nə əlaqə var?`

İbrani dilində baş (roʾš) və başlanğıc (rēʾšît) sözləri bir-biri ilə əlaqəlidir. Müqəddəs Yazılarda sonuncu sözün ilk nümunəsi Yaradılış 1:1 ayəsindədir: “Başlanğıcda [rēʾšît] Allah göyü və yeri yaratdı”. İsa təkcə təcəssüm etdiyinə görə deyil, həm də Yaradan olduğuna görə bəşəriyyətin və imanlılar cəmiyətinin başçısıdır.

Yunan dilində başlanğıc (archē) sözünün geniş mənası var. Burada “başlanğıc” İsaya imanlılar cəmiyyətinin mənbəyi və ya təşəbbüskarı (Kol. 1:18) və buna görə də onun Başçısı kimi istinad edir, necə ki, O, yaradılışın “başlanğıc”ı və ya təşəbbüskarı olub.

İsa təkcə yaradılışın və imanlılar cəmiyyətinin başlanğıcını qoyan deyil, O həm də ölülərdən dirilməsi vasitəsilə (Rom. 6:3,4) yeni yaradılışın təşəbbüskarıdır. Günahın əvəzi ölüm olduğu üçün Onun ölüm üzərində qələbəsi həm də günah üzərində qələbəsini və bizi Öz surətində yenidən yaratmaq gücünü göstərir. Bütün bunlar niyə Onun “ölülər arasından ilk doğulan” adlandırıldığını izah edir ( “ilkdoğulan” ifadəsinin mənası üçün bazar ertəsi dərsinə baxın). Onun dirilməsi ən üstün, ən əhəmiyyətli dirilmədir — baxmayaraq ki, birinci deyil (birinci dirilən Musa idi; buna görə də onun bədəni üzərində iblislə mübahisə baş vermişdi [Yəhuda 9]). Məsihin dirilməsi olmasaydı, heç kim ölülərdən dirilə bilməzdi.

Bu məqamda Paulun İsanın üstünlüyünü izah etmək üçün gətirdiyi bütün səbəbləri qısa şəkildə xatırlamaq faydalıdır:

1. O, görünməz Allahın kamil təcəssümüdür.

2. O, hər şeyin yaradılışının səbəbkarıdır.

3. O, hər şeydən əvvəl mövcud idi və bütün şeylər Onda bərqərar olur.

4. O, Öz bədəni olan imanlılar cəmiyyətinin Başıdır.

5. O, yaradılışın və yenidən yaradılışın təşəbbüskarıdır.

6. O, günahı və ölümü məğlub etmiş və buna görə də Ona xilaskar kimi iman edən hər kəsi diriltmək haqqını qazanmışdır.

7. İsa həmişə mövcud olub, lakin bütün bunların sayəsində indi insanlığın və imanlılar cəmiyyətinin Başçısı kimi üstünlüyə malikdir.

`Məsihin öz həyatınızdakı üstünlüyünü daha yaxşı hiss etmək üçün nəyi dəyişməlisiniz?`