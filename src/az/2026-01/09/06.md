---
title:  Müjdənin gücü
date:   26/02/2026
---

`Kolosselilərə 1:28, 29 ayələrini oxuyun. Paulun diqqət mərkəzi nədir? Sizcə niyə “hər kəs” ifadəsi üç dəfə təkrar olunur?`

Paulun vəzinin mərkəzində Məsih və Onun çarmıxa çəkilməsi dayanırdı (1 Kor. 1:23). Efes. 5:27-yə görə, Məsihin qurbanının məqsədi “imanlılar cəmiyyətini Özünə ləkəsiz, qırışıq yaxud başqa qüsur olmadan təqdim etməkdir; yəni onun izzətli şəkildə, müqəddəs və nöqsansız olmasıdır”. Buna görə də Paulun müjdəni təbliğ etməsinin məqsədi “Hər bir insanı Məsihdə kamilləşmiş olaraq Allaha təqdim etməkdir” (Kol. 1:28).

O bunu öyrətməklə və xəbərdarlıq etməklə edir: məsihçi təlimi və həyatının müxtəlif məqamlarını öyrətməklə (2 Salon. 2:15; 1 Tim. 4:11; 1 Tim. 5:7; Tit. 1:9) və müjdənin rədd edilməsinin nəticələri və saxta müəllimlərin təhlükələri barədə xəbərdarlıq etməklə (Həv. 20:29–31; Rom. 16:17).

Beləcə, Müqəddəs Yazıların təlimlərini qəbul edib xəbərdarlıqlarına qulaq asmaqla biz yetkin məsihçilər oluruq. Yetkinlik çox vacib bir anlayışdır. Yeni doğulmuş körpənin valideynləri hər bir irəliləyişə – ilk sözlərə, yeriməyi öyrənməsinə, oxumağa başlamasına – sevinirlər. Hansı valideyn illər keçməsinə baxmayaraq övladının hələ də yeriyə və danışa bilmədiyini görsə, narahat olmaz? Artım və inkişaf təbiidir və gözləniləndir. Xristian həyatı üçün də eyni prinsip keçərlidir.

Yunan dilində “yetkin” kimi tərcümə olunan teleios sözü “kamil, qüsursuz, nöqsansız” deməkdir. Məsihçi inkişafı prosesində biz Allahın qanununun dərinliyini daha aydın görməyə başlayırıq və onun tələblərinin “son dərəcə geniş” olduğunu anlayırıq (Zəb. 119:96). Başa düşürük ki, bu qanun yalnız zahiri davranışlara deyil, “ürəyin düşüncələrinə və niyyətlərinə” də şamil olunur (İbr. 4:12).

Amma ehtiyatlı olmalıyıq — buna görə də Paul Kolosselilərə 1:28-də “xəbərdarlıq etmək” sözünü işlədir. Çünki “insana düz kimi görünən yolun… axırı ölümə aparır” (Məs. 14:12). Ruh tərəfindən yönəldilən Allah kəlamını dərindən bilmək bizə ruhları ayırd etmə qabiliyyəti verir. Əksər yalan təlimlər tamamilə yanlış olmur — adətən az da olsa həqiqət daşıyır, amma ya Müqəddəs Yazıya əlavə edir, ya da ondan nə isə çıxarır (Yeş. 8:20). Bu yoldan çıxarma forması çox vaxt birbaşa Allahın sözünü inkar etməklə deyil, “doğrudanmı bu mümkündür?” və ya “bizim dövrümüzə də aiddirmi?” kimi şübhələr yaratmaqla baş verir. Ona görə də doktrinal həqiqətlə səhvi ayırd etmək məsələsində “ilan kimi müdrik və göyərçin kimi məsum” olmalıyıq.

`“Məsihdə kamilləşmiş olmaq” (Kol. 1:28) ifadəsini necə başa düşürsünüz? İsanın çarmıxda bizim üçün etdiklərini anlamaq “Məsihdə kamilləşmiş” olmağın nə demək olduğunu anlamağa necə kömək edir?`