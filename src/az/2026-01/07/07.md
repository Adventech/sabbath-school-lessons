---
title:  Gələcək tədqiqatlar üçün
date:   13/02/2026
---

“Yalnız daima yenilənən lütf mənbələrini qəbul edənlər gündəlik ehtiyaclarına uyğun və bu gücü istifadə etmə qabiliyyətinə uyğun qüvvəyə sahib olacaqlar. Möcüzəvi ruhani qüvvə ilə canları qurtarmaq üçün xüsusi bir hazırlıq alacaqları gələcək bir vaxtı gözləmək əvəzinə, onlar hər gün özlərini Allaha təslim edirlər ki, O onları istifadəyə yararlı qablar halına gətirsin. Onlar hər gün əlçatan olduqları xidmət imkanlarını təkmilləşdirirlər. Hər gün, istər evdə sadə bir iş sahəsində, istərsə də ictimai faydalı sahədə olsun, Rəb üçün şahidlik edirlər.”

“Həsr olunmuş işçi üçün, hətta Məsihin yer üzündəki həyatı boyunca hər gün lazımi lütfün təzə tədarükünü axtarması və Allahla bu ünsiyyətdən başqalarını gücləndirmək və xeyir-dua vermək üçün irəli getməsi böyük bir təsəlli verir...

“Məsihin nümunəsini izləyən hər bir işçi, Allahın yer üzünün məhsulunun yetişməsi üçün Öz cəmiyyətinə vəd etdiyi gücü qəbul etməyə və istifadə etməyə hazır olacaq.” (Elena Uayt, Allahın heyrətamiz lütfü, səh. 117).

“Allah bizim istəklərimizi bilir və onları təmin edib. Rəbbin övladları üçün ehtiyat xəzinələri var və onlara hər vəziyyətdə ehtiyac duyduqları hər şeyi verə bilər. Bəs niyə Ona etibar etmirik? O, övladlarına Öz əmrlərinə sədaqətlə itaət etmək şərti ilə qiymətli vədlər verib. Elə bir yük yoxdur ki, O onu aradan qaldıra bilməsin, elə bir qaranlıq yoxdur ki, O onu dağıda bilməsin, elə bir zəiflik yoxdur ki, O onu gücə çevirə bilməsin, elə bir qorxu yoxdur ki, O onu sakitləşdirə bilməsin, elə bir layiqli səy yoxdur ki, O onu doğru yola yönəldə və ona haqq qazandıra bilməsin.”

“Biz özümüzə baxmamalıyıq. Öz çatışmazlıqlarımız üzərində nə qədər çox düşünürüksə, onları dəf etmək üçün bir o qədər az gücümüz olacaq” (Elena Uayt, Onu Tanıya Bilərəm, səh. 224).

**Müzakirə üçün suallar:**

`Öz cavabını aldığın ən parlaq dualarından bəzilərini xatırla. Bunlar sənin anlayışı aşan Allahın sülhünü yaşamağına necə kömək edib? Bəs cavablanmayan dualar haqqında nə demək olar? Vəd olunmuş sülhü hələ də necə yaşaya bilərsən?`

`Filipililərə 4:8 kontekstində, vaxtını nələr haqqında düşünərək keçirirsən? Düşündüklərin sənin imanını və Rəbb ilə yolunu nə dərəcədə möhkəmləndirir?`

`Yuxarıdakı son sitatı müzakirə et. “Öz çatışmazlıqlarımız üzərində nə qədər çox düşünürüksə, onları dəf etmək üçün bir o qədər az gücümüz olacaq” ifadəsinin nəticələri nələrdir? O zaman qalib gəlməyin açarı nədir?`