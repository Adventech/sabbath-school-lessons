---
title:  Duanın gücü
date:   08/01/2026
---

`Kolosselilərə 1:9–12 ayələrini oxuyun. Paulun duasında hansı konkret xahişləri görürsünüz?`

Paul belə dua edir: “hikmət və ruhani idrakla Allahın iradəsini bütünlüklə qavrayasınız”. Paul Allahın iradəsini tanımağı “hikmət və ruhani idrak” kimi təsvir edir (Kolosselilərə 1:9). Hikmət, hər şeydən əvvəl, Allaha tam etibar etməkdən, Onun iradəsini yerinə yetirməyə hazır olmaqdan (Yəhya 7:17) və öz anlayışımıza söykənməməkdən başlayır (Süleymanın məsəlləri 3:5). Lakin çox vaxt belə bir sual yaranır: “Bu vəziyyətdə Allahın mənim üçün olan iradəsi nədir?” Biz dua ilə Onun iradəsini axtararkən, onu öyrənə biləcəyimiz üç əsas mənbə vardır:

1. Hikmətin ən mühüm mənbəyi elə Müqəddəs Kitabın özüdür. “Sözün addımıma çıraqdır, yollarıma işıqdır” (Zəbur 119:105).

2. Allahın iradəsini və yönləndirməsini həm də həyatdakı ilahi təsadüflər, yəni Onun açdığı və ya bağladığı qapılar vasitəsilə tanımaq olar (bax: Kol. 4:3).

3. Biz Onun səsini tanımağı öyrəndikdən sonra Müqəddəs Ruh bizi yönləndirir:

“Sağa ya sola azdığınız vaxt arxanızdan «Yol budur, gedin bu yolla» deyilən səsi eşidəcəksiniz” (Yeşaya 30:21)

Paul Kolosselilər üçün belə dua edir: “Rəbbə layiq şəkildə həyat sürəsiniz” (Kol. 1:10). Əlbəttə, heç kim özlüyündə “layiq” deyil, lakin Allah bizi Öz lütfü ilə layiq sayır və bizi bu ali çağırışa uyğun yaşamağa çağırır (Ef. 4:1; 1 Salon. 2:12). Paul bu məktubda “həyat sürmək” və ya “yaşamaq” felini daha üç dəfə işlədir (Kol. 2:6; 3:7; 4:5). Bu, Allahın qanununa uyğun yaşamaq və davranmaq deməkdir (Çıxış 18:20) və bu, yalnız Müqəddəs Ruhun işi sayəsində mümkündür (Yez. 36:27).

Paul həmçinin dua edir ki, onların (və bizim) həyatımız “Rəbbi tamamilə razı salsın” və bunu necə edə biləcəyimizi bir neçə şəkildə izah edir: “Hər yaxşı işdə bəhrə verərək” (Kol. 1:9–10), “Allahı tanımaqda böyüyərək” (Kol. 1:10) və nəhayət, “şükür edərək” (Kol. 1:12).

`Əgər kimsə sizdən soruşsaydı: “Allahın sizi bu və ya digər istiqamətə apardığını haradan bilirsiniz?” - necə cavab verərdiniz və niyə?`