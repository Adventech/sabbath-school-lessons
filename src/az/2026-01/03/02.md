---
title:  Məsih ucaldılacaq
date:   11/01/2026
---

`Filipililərə 1:19–20 ayələrini oxuyun. Paul öz məhkəməsinin nəticəsi barədə nə gözləyir? Nəyi o azad edilməsindən belə daha vacib hesab edir?`

Paul cinayətkar olmasa da, bu, onun ilk dəfə həbs olunması deyildi və o, təqiblərə yad deyildi. O, Korinflilərə çəkdiyi əzabları belə təsvir etmişdi: “Həbsə düşməyim daha çoxdur, döyülməyimin sayı-hesabı yoxdur, dəfələrlə ölümlə üz-üzə gəlmişəm. Beş dəfə Yəhudilərdən otuz doqquz qırmanc yemişəm, üç dəfə dəyənəklə döyülmüşəm, bir dəfə məni daşqalaq etdilər, üç dəfə gəmi qəzasına düşdüm və bir gün gecə-gündüz ucsuz-bucaqsız dənizdə qaldım. Tez-tez səyahətdə olduğum müddətdə çaylarda təhlükəyə, quldurlar arasında təhlükəyə, soydaşlarım arasında təhlükəyə, başqa millətlər arasında təhlükəyə, şəhərdə təhlükəyə, çöldə təhlükəyə, dənizdə təhlükəyə, saxta qardaşlar arasında təhlükəyə məruz qaldım. Zəhmət və əmək çəkdim, dəfələrlə yuxusuz qaldım. Aclığın, susuzluğun dadını gördüm. Çox vaxt yemək, soyuqda paltar tapmadım” (2 Kor. 11:23-27).

Lakin bu əzabların onun fikrini tamamilə zəbt etdiyini düşünməmək üçün Paul dərhal əlavə edir: “Bunlarla yanaşı bütün cəmiyyətlər üçün hər gün çəkdiyim qayğının yükü boynumdadır.” (2 Kor. 11:28).

`1 Kor. 4:14–16; 1 Sal. 2:10–11; Qal. 4:19 və Filimona 10 ayələrini oxuyun. Paul qurduğu ibadətgahlarla və Məsih üçün qazandığı insanlarla necə bir münasibəti var idi?`

Məsihin bizləri xilas etmək üçün heç nəyi əsirgəmədiyi kimi, Paul da imanlıların xatirinə “malından və canından keçməyə” hazır idi (2 Korinflilərə 12:15). Lakin qəribə bir şəkildə, insanın davranışları Məsihə nə qədər çox bənzəyirsə, bəziləri tərəfindən bir o qədər az sevilir və qiymətləndirilir.

"Məsih İsada möminliyə yaraşan bir həyat sürmək istəyənlərin hamısı təqibə məruz qalacaq" (2 Tim. 3:12). Lakin sadiq məsihçilər bəlkə də Allahı izzətləndirmək və Müjdənin həqiqətini aşkar etmək üçün ən güclü yol olaraq qalırlar (müqayisə et. Fil.1: 7). Paulun uzun və ədalətsiz həbsxana həyatı boyu göstərdiyi səbir və şən ruhu, onun cəsarəti və imanı davamlı bir vəz idi”. (Elena Uayt, Həvarilərin işləri, s. 464).

`Öz həyatına və insanlara, xüsusilə sənə yaxşı davranmayanlara necə davrandığına bax. Sən İsa üçün necə şahidlik edirsən?`