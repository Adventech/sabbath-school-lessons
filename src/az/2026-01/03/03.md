---
title:  Ölmək qazancdır
date:   12/01/2026
---

Bəlkə də fərqinə varmamısan, amma biz hamımız, xüsusilə də imanlılar, ətrafımızda və hətta içimizdə gedən böyük mübarizənin içindəyik. Hər birimiz bu kainat miqyaslı mübarizənin reallığını bir şəkildə yaşayırıq və bu, biz ömrümüzü başa vurana qədər, bu nə vaxt və necə olursa olsun, davam edəcək.

`2 Korinflilərə 10:3–6 ayələrini oxuyun. Bizim apardığımız ruhani mübarizənin əsası nədir və silahlarımız nələrdir?`

Ən güclü ruhani silahlar fikirlərdir, istər yaxşı, istərsə də pis. Şeytan tənqid, xəyanət, utandırma, qorxu, ictimai təzyiq və bu kimi saysız-hesabsız vasitələrdən istifadə edir, amma bunların heç biri məsihçilərə yaraşmaz. Biz isə bunun əvəzində sevgi, mərhəmət, sülh, zəriflik, səbirlilik, şəfqət və özünüidarə kimi silahlardan istifadə etməliyik. Ən güclü silahımız, Müqəddəs Ruhun vasitəsilə işlədilən “Allahın Kəlamı”dır (Efes. 6:17), çünki yalnız Allah həqiqəti bir insanın ürəyinə yerləşdirə bilər. Biz isə sadəcə Onun məqsədlərini həyata keçirmək üçün istifadə etdiyi alətik.

`Filipililərə 1:21, 22 ayələrini oxuyun. Xüsusilə böyük mübarizə kontekstində Paulun fikrini necə başa düşürük?`

Çünki bu mübarizə ruhani bir savaşdır, biz ideyalar və dəyərlər uğrunda müharibədəyik. Lakin Məsih çarmıxda bizim üçün qələbə qazanmışdır və biz Onunla bağlı qaldığımız müddətcə, öldürülsək belə, heç vaxt məğlub ola bilmərik. Paul başına bu dünyada nə gələcəksə, nə qədər ədalətsiz olsa da, həyatını tamamilə Ona təslim etmişdi, çünki o, həyatını və gələcəyini daha yüksək bir məhkəməyə — Allaha həvalə etmişdi.

Məsihçi olaraq, biz öz “haqlarımız” uğrunda deyil, “haqq” uğrunda mübarizə aparmalıyıq. “Güc haq qazandırır” deyil, “haqq güc qazandırır.” Allahın iradəsinə tabe olmaq şərəflidir və əslində, daxil olduğumuz bu müharibədə qələbə qazanmağın yeganə yoludur. Əlbəttə ki, İsa Allahın iradəsinə tabe olmağın ən ali nümunəsidir və Paul bunu Filipililərə 2-ci fəsildə vurğulayır.

`Hazırda hansı yollarla sən böyük mübarizənin reallığını yaşayırsan? İsanın artıq bizim uğrumuzda qələbə qazandığını bilmək sənə necə təsəlli və güc verə bilər?`