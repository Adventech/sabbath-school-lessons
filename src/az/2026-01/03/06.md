---
title:  Birləşmiş və qorxusuz
date:   15/01/2026
---

`Filip. 1:27–30 ayələrini oxuyun. Bizim birliyimiz və “müjdəyə əsaslanan iman uğrunda birlikdə mübarizə aparmağımız” qorxusuzluqla necə əlaqəlidir?`

Şeytanın strategiyası parçala və hökm sür prinsipinə əsaslanır. Birliyin olmaması ölümcül nəticələrə gətirir. İsa dedi: “ Əgər bir ev öz daxilindən bölünübsə, davam gətirməz” (Mark 3:25). Bu sadə bir prinsiptir, lakin Şeytan bizim bunu unutmağımızdan çox məmnundur. Birliyimiz bizə Müqəddəs Kitab peyğəmbərliyində təsvir olunan qalıq xalq kimi peyğəmbərlik rolumuzu yerinə yetirməyə kömək edir (Vəhy 12:17) — yəni “əbədi Müjdəni” hər millətə, qəbiləyə, dilə və xalqa (Vəhy 14:6) təbliğ etmək. Çünki birlik bizə Allah tərəfindən verilmiş bu xəbəri yaymaq tapşırığımızı yerinə yetirmək üçün həyati dərəcədə vacibdir. İsanın Yəhya 17-dəki duası da Allahın Kəlamının “həqiqətini” birliyin ən mühüm açarlarından biri kimi vurğulayır (Yəhya 17:17, 19). Buna görə də, bizim xəbərimiz, tapşırığımız və birliyimiz bir-birindən ayrılmazdır — onlar birlikdə dayanır və ya birlikdə yıxılır.

Bu üç açardan biri çatışmırsa, uğur qazana bilmərik. Lakin əgər bu üç şey bizdə varsa, qorxmağa heç bir səbəb yoxdur. Biz “heç bir şeydən qorxmamalıyıq” (Filip. 1:28). Şeytan artıq məğlub olan bir düşməndir. Hətta imanımız uğrunda öldürülsək belə, “yaxşılıq etməyə səy göstərsək”, bizə heç kim pislik etməz (1 Pet. 3:13). Şeytan Allahın həqiqətinin irəliləyən hərəkətini dayandıra bilməz.

`Aşağıdakı Müqəddəs Kitab ayələrini oxuyun və onların ümumi mövzusunu qısaca yekunlaşdırın: Mat. 10:38, Həv. 14:22, Rom. 8:17, 2 Tim. 3:12.`

Bu günaha batmış dünyada həyat öz-özlüyündə çox çətindir, hətta “ən yaxşılar” üçün belə. Əyyub saleh bir insan idi; Allahın özü belə dedi ki, o, “kamil, əməlisaleh, Allahdan qorxan və özünü şərdən uzaq saxlayan bir adam idi” (Əyyub 1:1). Lakin bir anda onun və ailəsinin başına böyük bəla gəldi. İstər şəxsi təcrübəsindən, istərsə də başqalarının başına gələnləri görərək kim öyrənməyib ki, bu dünyadaki həyat sanki uçurumun kənarında yaşanılır və nə vaxt aşacağını heç vaxt bilmirsən? Əzab müəyyən dərəcədə hamımızın payına düşür. Amma nəticədə, hər hansı başqa səbəbə görə deyil, Məsih naminə əzab çəkmək daha yaxşıdır.

`Biz, məsihçilər, əzablar içində hansı ümidə, hansı təsəlliyə sahib olmalıyıq?`