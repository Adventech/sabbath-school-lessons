### İki̇nci̇ Şans: Yeşua Ki̇tabi

Yeşua kitabı Allahın xalqına rəhbərlik edən şəxsin dəyişməsindən bəhs edir. Musadan sonra bu vəzifə Yeşuaya verilir. Kitab İsrailin Vəd edilmiş Torpağa daxil olması ilə başlayır və onların orada yerləşməsi ilə sona çatır.

Yeşuanın qarşısında asan olmayan bir vəzifə dururdu — Musanın başladığı işi davam etdirmək. Amma bu çağırış yalnız başlanğıc idi. O, Musanın etmədiyini etməli idi: xalqı İordan çayından keçirib, səhrada qırx il dolaşdıqdan sonra onları Kənan torpağına aparmalı idi. Bu, Allahın illər əvvəl atalarına verdiyi vədin bir hissəsi idi.

«Qulum Musa öldü. İndi qalx, sən və bütün bu xalq İordan çayını keçib İsrail övladlarına verəcəyim torpağa gedin.» (Yeşua 1:2). Bu ayədə əsas ifadə budur: « İsrail övladlarına (Mənim [YAHVE<sup>1</sup>]) verəcəyim torpağ».

Yeşua bu vəzifənin öhdəsindən təkbaşına gələ bilməzdi. Yalnız Rəbbin gücü və rəhbərliyi sayəsində xalq Vəd edilmiş torpağa daxil ola bildi. Halbuki, əgər onlar əhdə sadiq qalsaydılar, bu hadisə bir nəsil əvvəl baş verə bilərdi. Təəssüf ki, onlar öz öhdəliklərini yerinə yetirmədilər.

Ötən qırx il ərzində İsrail pozulmuş bir əhdin şərtləri altında yaşamışdı. Allaha qarşı üsyan etdiklərinə görə, Misirdən çıxışın möcüzələrini görən yaşlı nəslinin hamısı — Xalev və Yeşua istisna olmaqla — səhrada həlak oldu. Bu hadisələr Musanın ilk dörd kitabında ətraflı şəkildə təsvir olunub. İndi isə, Yeşuanın rəhbərliyi altında ikinci nəsil Vəd edilmiş torpağı fəth etməyə hazır idi.

Sonra Musa Yeşuanı çağırıb bütün İsraillilərin gözü qarşısında ona belə dedi: «Möhkəm və cəsarətli ol! Çünki Rəbbin atalarına vəd etdiyi ölkəyə bu xalqla birlikdə sən gedəcəksən. Ölkəni irs olaraq onlara sən verəcəksən. Başının üstündə Rəbb gedəcək. O səninlədir, səni atmaz və tərk etməz. Qorxub çəkinmə!» (Qanunun Təkrarı 31:7,8).

Allahın ağsaqqallara və Musaya verdiyi vədlər indi yerinə yetmək üzrədir. Havanı gözlənti və həyəcan bürüyüb. Bu, Allahın uzun müddət evsiz və əziyyət içində yaşamış bir xalqı üçün yeni bir başlanğıcdır. Allah onları əsarətdən qurtararaq Öz sadiqliyini göstərdi. Buna görə də, Onun Vəd edilmiş torpağa daxil olmaqla bağlı verdiyi vədlərə tam etibar etmək olar.

«Yeşua kitabının əsas məqsədi — İsrailin Vəd edilmiş torpağa daxil olmasını,

həmin torpağın fəthini və qəbilələr arasında bölüşdürülməsini təsvir etməkdir. Bu məqsəd kitabın əsas mesajını da müəyyən edir: Allah İbrahimə verdiyi torpaqla bağlı vədini yerinə yetirməkdə sadiqdir. Kitab Allahın əhd vədlərinə sədaqətini vurğulayır. (Yeşua 21:43–45)» (Andrews Bible Commentary, s. 365).

Yeşua kitabı üç min ildən çox əvvəl yazılsa da, bu gün qarşılaşdığımız ruhani sınaqlar o dövrdəkilərdən çox da fərqlənmir. Müxtəlif çətinliklərlə üzləşə bilərik, amma elə şeylər var ki, onlar iman həyatımıza və Allahın Öz xalqına tapşırdığı vəzifənin yerinə yetirilməsinə ciddi şəkildə təsir edə bilər. Yeşuanın nümunəsi bizi Allahın vədlərinin yerinə yetəcəyinə inanmağa və Onun köməyi ilə uğur qazanmağa ruhlandırır.

Müəllif haqqında:

_Barna Mağyaroşi — Avropa Divizionunun İcra Katibi və bu divizionun Müqəddəs Kitab Araşdırmaları Komitəsinin rəhbəridir. O, xidmətinə Rumıniyanın Cənub-Transilvaniya Konfransasında pastor kimi başlamışdır. Sonra isə ilahiyyat müəllimi və Rumıniyada Advent Universitetinin rektoru kimi xidmətini davam etdirmişdir._

---

<sup>1</sup> Bu, Allahın müqəddəs adının (dörd hərfli — tetragrammaton) ənənəvi şəkildə verilməsidir. Müasir yəhudi dil ənənəsində bu adın tələffüzü qadağandır (burada və sonrakı hallarda redaktorun qeydi).