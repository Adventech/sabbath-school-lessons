---
title:  Yenilənmənin rəmzi olan qurbangahlar
date:   11/11/2025
---

`Yeşua Rəbbə qurbangah qurarkən nəyə əsaslanırdı? Yeşua 8:30, 31 ayələrini oxuyun; Qanunun Təkrarı 11:26–30 və Qanunun Təkrarı 27:2–10 ayələri ilə müqayisə edin.`

Ağsaqqallar dövründə qurbangahlar onların səyahətlərinin və Allahın vəd etdiyi torpağa iddialarının simvolu idi. İsraillilərin qurbangah ucaltması ata-babalarına verilmiş vədlərin yerinə yetməsinin sübutu oldu. Bu hərəkət birbaşa Musanın verdiyi göstərişlərə uyğun idi (Qan. 11:26–30; 27:2–10).

Yeşua 8:30–35-də olan parça kitabın teoloji mesajını anlamaq üçün əsasdır. O, amansız müharibəni ibadət səhnəsi və əhdin təsdiqi ilə birləşdirir, bizi kitabın mərkəzi mövzusuna qaytarır , yəni Yeşua İsraili əhdə itaətdə yaşamağa aparır (Yeşua 1:7). Bu mövzu kitabın sonunda da açılır (Yeşua 24).

Müharibə aparmaq və fəthlərin önəmli olmasına baxmayaraq, daha vacib olan başqa bir şey var — Allahın qanununa sədaqət. Fəth yalnız İsrail üçün Allahın planının və bütün bəşəriyyətin bərpasının bir mərhələsidir. Tövratın əmrlərinə sədaqət - bəşəriyyətin taleyində əsas məsələdir.

Yeşua qanunun sözlərini qurbangahın daşlarından fərqlənən böyük, ağardılmış daşlara yazırdı (müqayisə edin: Qan. 27:2–8). Beləliklə, ehtimal ki, üzərində On Əmr yazılmış daşlar qurbangahın yaxınlığında ayrıca bir abidə təşkil edirdi və israillilərə əhdin tələb etdiyi üstünlükləri və vəzifələri daimi olaraq xatırladırdı.

Yeşua (Yehoşua) israillilərin rəhbəri olaraq Əhdi Cədiddə İsa Məsihi öncədən simvolizə edir. Onun missiyası insanlığı Allaha itaətə qaytarmaq idi. Bu məqsədə çatmaq üçün O, şər qüvvələrlə mübarizəyə girməli oldu. Onun son məqsədi bizim uğrumuzda əhdin tələblərini yerinə yetirmək idi: «Çünki Allahın bütün vədləri İsa Məsihdə «bəli»dir. Buna görə Allahın izzəti üçün Məsih vasitəsilə «Amin» deyirik» (2 Kor. 1:20).

`Bu gün hansı ruhani təcrübələri həyata keçirə bilərik ki, qədim zamanlarda qurbangahların ucadılması ilə eyni məqsədlərə xidmət etsinlər?`