---
title:  Onun hüzuruna susamaq
date:   13/11/2025
---

`Yeşua 18:1, 2 ayələrini oxuyun. Niyə Yeşua torpağın bölgüsü prosesini dayandırdı?`

İordan çayının qərb tərəfində iki ən böyük qəbilənin və Menaşşe qəbiləsinin yarısının torpaqları bölüşdürüldükdən sonra, bu hissədə bütün xalqın Şiloya toplaşmasından bəhs olunur. Orada torpaq qalan yeddi qəbilə arasında bölüşdürülmüşdü.

Müqəddəs məkanın (“Mənim çadırımın”) qurulması Allahın Öz xalqı arasında yaşamaq vədinin yerinə yetirilməsini simvolizə edir (Çıx. 25:8; Lev. 26:11, 12). Bu hadisə kitabın mərkəzi mövzusunu açır — Allah İsrailin arasında olaraq torpağın əldə olunmasını mümkün etdi və O, yalnız İsrail üçün deyil, bütün dünya üçün daimi xeyir-dua mənbəyi olacaq (Yar. 12:3). Allaha ibadət mərkəzi yer tutur və torpağın fəthindən və bölgüsündən belə daha vacib sayılır. Müqəddəs çadır, sonradan isə məbəd, həmişə insanlara Allahın onların arasında olduğunu və əhdə bağlılıqları barədə xatırlatmalı idi.

`İbr. 9:11, 12 və İbr. 10:19–23 ayələrini oxuyun. Yer üzündə fiziki olaraq Allahın olduğu bir məbədimiz olmasa da, Yeşuadan nə öyrənə bilərik?`

Müqəddəs məkanın meydana çıxması qeyri-adi bir hadisə deyildi, çünki bu mövzu artıq Yeşua kitabında səslənmişdi — burada Əhd sandığından bəhs olunurdu. Sandıq ən Müqəddəs yerin əsas elementi idi və kitabın ilk iki bölməsi — keçid və fəth — məhz onunla bağlıdır. İndi isə Yeşua müqəddəs çadırı torpağın bölgüsünün mərkəzində yerləşdirərək vurğulayır ki, İsrailin bütün həyatı müqəddəs məkanla, yəni Yahvenin yer üzündəki evi ilə bağlı idi.

Bizim üçün — bu dövrdə yaşayan məsiçilər üçün, əsl Satınalınma Günü (Əhdi Ətiqdə Yom-Kipurun prototipi) zamanında — diqqətimizi səmavi müqəddəs məkana yönəltmək daha da vacibdir. Biz hələ də imanımıza, ümidimizə və ruhani irsimizə meydan oxuyan müasir (və ya postmodernist) nəhənglərlə mübarizə aparırıq. Amma biz daim çarmıxda və səmavi müqəddəs məkanda İsa Məsihin yerinə yetirdiyi işə güvəndiyimiz üçün, inamla irəliyə — Allahın yenidən xalqının arasında yaşayacağı vaxta baxa bilərik. Bu dəfə isə O, əbədi olaraq onlarla birgə olacaq (müqayisə edin: Vəhy 21:3).

---

<sup>1</sup> Zamanımız artıq post-postmodern dövrü (və ya psevdomodernizm) adlandırılır. Bu mərhələdə fəlsəfə, incəsənət, ədəbiyyat və mədəniyyətin məqsədləri yenidən dəyərləndirilir, postmodernizmin təsiri aradan qaldırılmağa çalışılır və əsas mövqe virtual, rəqəmsal reallığın qəbuluna verilir (red. qeyd).