---
title:  Daşların üzərindəki yazılar
date:   12/11/2025
---

`Yeşua 8:32–35 ayələrini oxuyun. Bu ayələrdə təsvir olunan hərəkətin əhəmiyyəti nədir? Yeşuanın bu addımlarından həyatımız üçün hansı praktik dərsi çıxara bilərik?`

Eval dağı Əhdi Ətiqdə yalnız iki kitabda — Qanunun Təkrarı və Yeşua kitablarında qeyd olunur (Qan. 11:29; 27:4, 13; Yeşua 8:30, 33). O, Gerizim dağı ilə birlikdə əhdin xeyir-dua və lənətlərinin səsləndirildiyi yer olmuşdur. Qanunun Təkrarına əsasən, Eval dağında lənətlər səsləndirilməli idi (Qan. 11:29; 27:4, 13). İsraillilər kahinlərin iştirakı ilə sandığın hər iki tərəfində durmalı idilər (Yeşua 8:33). Bir qrup Eval dağı qarşısında, digər qrup isə Gerizim dağı qarşısında dayanmışdı. Bu şəkildə onlar əhdə iki mümkün münasibəti rəmzi olaraq təcəssüm etdirirdilər. Eval dağında təqdim olunan qurbanlar İsanı simvolizə edirdi — O, əhdin bütün lənətlərini Öz üzərinə götürdü ki, Ona inanan hər kəs Onun xeyir-dualarından bəhrələnə bilsin (Qal. 3:13; 2 Kor. 5:21).

`Niyə əhdin surətini hər kəsin görə biləcəyi bir abidənin üzərində yazmaq vacib idi? (Yeşua 8:32). Baxın həmçinin: Qan. 6:12; 8:11, 14; 2 Pad. 17:38; Zəb. 78:7.`

Biz insanlar unutqan olmağa meyilliyik. Getdikcə daha çox işi məhdud vaxta sığdırmağa çalışırıq. Nizamlı şəkildə təkrarlanmayan və ya əvvəlki gücü ilə yaşanmayan şeyləri tədricən unuduruq. Rəbbin Şam yeməyi mərasimində hər dəfə bizim üçün xüsusi bir imkan yaranır — özümüzü yenidən Rəbbə həsr etmək və əhdə olan sədaqətimizi təzələmək. Bu anlara yalnız fərdi yenilənmə kimi deyil, həm də imanlılar cəmiyyəti üçün Allaha sədaqətin bir daha təsdiqi kimi baxmaq lazımdır. Fərdiliyin getdikcə daha çox dəyər qazandığı bir dünyada, birlik gücünü xatırlamaq olduqca vacibdir. Ortaq dəyərləri, inamı və misyiyanı bölüşən bir icma bizi doğru yolda qalmağa kömək edir.

`Gündəlik həyatın qayğıları içində biz nə qədər tez-tez Allahı unudur və yalnız öz gücümüzə arxalanırıq? Niyə bu, xüsusilə işlərimiz yaxşı getdiyi zaman bu qədər asan baş verir?`