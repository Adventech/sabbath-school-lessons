---
title:  Gələcək tədqiqatlar üçün
date:   19/12/2025
---

Hellen Uaytın “Ağsaqqallar və Peyğəmbərlər” kitabından “Yeşuanın sonuncu sözləri ” fəslini (s. 521–522) oxuyun.

“Şeytan çoxlarını həqiqətəbənzər bu nəzəriyyə ilə aldadır ki, guya Allahın Öz xalqına məhəbbəti o qədər böyükdür ki, O onlara hər bir günahı bağışlayacaqdır; o təsdiq edir ki, Allah hədələri Onun mənəvi hakimiyyətində müəyyən rol oynasa da, heç vaxt hərfi mənada yerinə yetməyəcəkdir. Lakin Allah Öz yaratdığı varlıqlarla salehlik prinsiplərini rəhbər tutaraq rəftar edir, günahı Öz həqiqi işığında göstərir, həm də onun mütləq iztiraba və ölümə aparacağını aşkar edir. Günahların şərtsiz bağışlanması heç vaxt olmamışdır və olmayacaqdır. Bu cür bağışlanma Allah idarəsinin əsasının özü olan salehlik əhdlərinin tapdalanmasına şəhadət edərdi. Bu bütün saleh dünyalarda dəhşət doğurardı. Allah günahın nəticələrini düzgün göstərmişdir və əgər bu xəbərdarlıqlar yalandırsa, onda biz necə inana bilərik ki, O əhdlərini yerinə yetəcəkdir? Ədalət əvəzinə bu cür xeyirxahlıq xeyirxahlıq deyil, zəiflikdir.

Allah həyat bəxş edir. Əvvəldən Onun bütün qanunları həyata yönəldir. Lakin günah Allahın yaratdığı qaydanı dağıtdı və xaos gətirdi. Nə qədər ki, günah mövcüd olacaqdır, iztirablar və ölüm qaçılmazdır. Yalnız Zəmanətçinin bizim uğrumuzda günahın lənətini Öz üzərinə götürməsi sayəsində insanın günahın dəhşətli nəticələrindən qurtulmaq ümidi vardır”. (Hellen Uayt “Ağsaqqallar və Peyğəmbərlər” kitabı,s.522).

**Müzakirə üçün suallar:**

`Həyatınızda Allahın sədaqətini göstərdiyi anları xatırlayın. Onları sadalaya bilərsinizmi? Sizin üçün vəziyyət gözlədiyiniz və ya dua etdiyiniz kimi olmadıqda, yaxud Allah dualarınıza cavab vermədikdə necə reaksiya verirsiniz?`

`Müqəddəs Yazıda Allahın qəzəbi barədə təlimi müzakirə edin. Siz Rəbbin qəzəbini Müjdə mesajının bir hissəsi kimi necə izah edərdiniz?`

`Bu həftə dərsindən inanmayanlarla ünsiyyət barədə hansı prinsipləri çıxara bilərsiniz? Öz inanc və təcrübələrinizə əsaslanan aydın sərhədləri qoruyaraq insanlarla ünsiyyətdə tarazlığı necə saxlamaq, onlara xidmət etmək və rifahları ilə maraqlanmaq olar?`

`Sizə özünüzü tamamilə Rəbbə həsr etməkdə nə əngəl olur?`