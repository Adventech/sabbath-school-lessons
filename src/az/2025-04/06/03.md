---
title:  Akanın günahı
date:   03/11/2025
---

`Yeşua kitabı 7:16–19 ayələrini oxuyun. Allahın əmrinə qarşı çıxan şəxsin necə aşkar edildiyini düşünün. Hansı detalları sizə təsirli gəlir, hansıları isə sizi təəccübləndirir?`

Cinayətkarın şəxsiyyətini açmaq əvəzinə, Allah həm öz ədalətini, həm də mərhəmətini göstərən proseduru müəyyən edir. Allah İsrailin məğlubiyyətinin səbəbini izah edir və xalqı müqəddəs olmağa çağırır (Yeşua 7:13). O, prosedurun elan edilməsi ilə onun həyata keçirilməsi arasında vaxt ayrılmasına imkan verir ki, Akan düşünə, tövbə edə və günahını etiraf edə bilsin. Eynilə, onun ailəsi (əgər baş verənləri bilirdilərsə) günahı gizlətməkdə iştirak etmək yoxsa günaha köməkdən imtina etmək qərarını vermək imkanına malikdirlər. Bu, Qorah oğullarının vəziyyətinə bənzəyir; onlar atalarının tərəfinə keçməkdən imtina edərək məhv olmaqdan qurtulmuşdular (Müqayisə edin: Saylar 16:23–33; 26:11).

Çətin vəziyyətdən çıxış yolu İsrailə zərər verən vəziyyətin yaranma istiqamətinin əksinə gedir: ümumi günah bütün xalqdan bir qəbiləyə, qəbilədən nəsilə, nəsildən ailəyə, ailədən isə fərdi insanlara doğru daralır və bölünür. Araşdırma prosesində yalnız günahkar aşkar edilmirdi, həm də günahsızlar təmizlənirdi. Bu, diqqətli hüquqi prosesin başqa vacib tərəfi idi, burada Allah özü Akannın gizli səhvlərinə şahidlik edirdi.

Oxucu demək olar ki, gərginliyi dərindən hiss edir, Allahın baxışlarını Akana yönəltdiyini görür. Kim onun gizlənmək ümidinə görə inadkarlığından təəccüblənməzdi? Heç nə Rəbbin dərin görən gözlərindən qaça bilməz (Zəbur 139:1–16; 2 Səlnam. 16:9). O, insanın ürəyində gizlənəni tam bilir (1 Şamuel 16:7; Yeremya 17:10; Məsəllər 5:21).

Yeşuanın Akana «oğlum» müraciətinə diqqət yetirmək vacibdir. Bu ifadə yalnız Yeşuanın yaşını və rəhbərliyini deyil, həm də bu böyük döyüşçünün ədalətə yanaşma ruhunu göstərir. Onun ürəyi Akana qarşı şəfqətlə dolu idi, baxmayaraq ki, o, günahkara hökm vermək üçün çağırılmışdı. Yeşua öz münasibətilə bir daha Onun həssaslığını, mərhəmətini və sevgisini qabaqcadan göstərirdi — O Kəsi ki, «heç vaxt kobud olmamış, ehtiyac olmadan sərt sözlər işlətməmiş, həssas qəlbləri lüzumsuz yerə incitməmişdi... O, ikiüzlülüyü, imansızlığı və haqsızlığı cəsarətlə ifşa edirdi, lakin belə sərt ittiham anlarında gözləri yaşla dolurdu» (Uayt E. "Əsrlərin Arzusu", s. 353).

`Allahın sizin etdiyiniz hər şeyi, hətta gizlətməyə çalışdıqlarınızı da bildiyini dərk etmək həyatınıza necə təsir edir? Bu həqiqət həyatınıza necə təsir etməlidir?`