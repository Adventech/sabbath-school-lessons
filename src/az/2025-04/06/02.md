---
title:  Əhdi pozulması
date:   02/11/2025
---

`Yeşua 7-ci fəsli oxuyun. İsraillilərin Ay şəhərinin sakinlərin tərəfindən məğlub olmasının iki əsas səbəbi nə idi?`

Bunu qeyd etmək maraqlıdır ki, oxucu hekayənin əvvəlindən Yahvenin qəzəbinin səbəbini və günahkarın adını bilir. Beləliklə, Akanın cinayətinin üzə çıxması ilə bağlı gərginlik, əslində, oxucunun baxış bucağı ilə Yeşua və israillilərin baxış bucağı arasındakı gərginlikdən doğur.

Əvvəlki Müqəddəs Kitab fəsillərində olduğu kimi, Yeşua 7-ci fəsil də xiasmatik (simmetrik) quruluşa malikdir. Bu strukturdakı mərkəzi və kulminasiya nöqtəsi isə israillilərin Ay şəhərini ilk hücumda niyə fəth edə bilmədikləri sualına cavab verir.

İsraillilərin Ay şəhərindəki sakinlərə məğlub olmasının iki əsas səbəbi var idi — Akanın günahı və onların özündənrazılığı. Sonuncu isə o yerə gətirdi ki, onlar Aya hücum etməzdən əvvəl Rəbbin iradəsini soruşmadılar və düşmənin gücünü lazımınca qiymətləndirmədilər.

Yeşua 7:1, 11–13 ayələrinə əsasən görürük ki, Akan hər nə qədər lənəti pozmaqda şəxsən məsuliyyət daşıyırdısa da, bütün xalq onun etdiyinə görə cavabdeh tutulur və əziyyət çəkir. Allah Akanın günahını tədricən ifşa edir, bu günahın nə qədər ağır olduğunu 11-ci ayədə “hətta” və ya “eləcə də” mənasını verən (ibranicə gam) sözünün təkrarlanması ilə vurğulayır (rus Sinodal tərcüməsində bu söz “və” kimi tərcümə olunub).

Əvvəlcə günahı bildirmək üçün ən ümumi ibrani termini olan хата́ istifadə olunur. Daha sonra Akanın törətdiyi cinayət daha dəqiq şəkildə beş ayrı əməl vasitəsilə təsvir edilir və bunların hamısı “hətta” və ya “eləcə də” mənasını verən гам (gam) bağlayıcısı ilə bir-birinə bağlanır:

1. **abar** — “keçmək”, “əmri pozmaq”;
2. **lakax** — “götürmək”, yəni Allahın tam məhv edilmək (херем) üçün ayırdığı əşyaları özünə götürmək;
3. **qanab** — “oğurlamaq;
4. **kaxaş** — “aldatmaq”, “yalan danışmaq”;
5. **sum** — “qoymaq”, “yerləşdirmək”, yəni oğurladıqlarını öz əşyalarının arasına gizlətmək.

Yahve ilə İsrail arasındakı əhd həm bütöv xalqı, həm də hər bir fərdi ayrıca əhatə edirdi. Bu əhdin işığında İsrail Allahın seçilmiş xalqı kimi bölünməz bir birlik kimi qəbul olunurdu; buna görə də bir nəfərin və ya bir neçə nəfərin günahı bütün əhd icmasının günahkar sayılmasına səbəb olurdu. Rəbbin dediyi kimi: « İsraillilər günah etdilər və onlara əmr etdiyim əhdimi pozdular» (Yeşua 7:11).

`Bütöv cəmiyyətlər necə və nəyə görə bir və ya bir neçə şəxsin günahı ucbatından əziyyət çəkə bilər? Hansı nümunələri xatırlaya bilərsiniz və bu, həmin cəmiyyətə necə təsir edib?`