---
title:  Fəlakətli seçim
date:   04/11/2025
---

`Yeşua 7:19–21-i oxuyun. Akanın üzərində aparılan mühakimə prosesində lütf nümayiş etdirildimi? Sizcə, Akan həqiqi tövbə yaşadı?`

Yeşua Akandan iki şey etməsini xahiş edir: Birincisi, Rəbbə hörmət göstərmək; İkincisi, etdiyini açıq şəkildə etiraf etmək. Akan etdiyi günahı etiraf etməklə Allaha ehtiram və təvazökarlıq göstərməli idi. Burada işlədilən “toda” termini həm şükür (Zəbur 26:7; Yeşaya 51:3; Yeremya 17:26), həm də günahın etirafı (Ezra 10:11) mənasında işlənə bilər.

Təəssüf ki, Müqəddəs Kitab mətnində Akanın həqiqi tövbə etdiyinə dair heç bir əlamət qeyd olunmur. O, son ana qədər ifşa olunmayacağına ümid edirdi. Onun bu cür cəsarətli və meydanoxuyan davranışı onu Musanın Qanununa əsasən **bağışlanması mümkün olmayan, bilərəkdən və təkəbbürlə** günah işləyən biri kimi göstərirdi (bax: Saylar 15:27–31).

Akanın Yeşua 7:21-dəki sözləri Adəm və Həvvanın günaha düşməsini xatırladır. Həvva “gördü” (ibr. ra’á) ki, ağacın meyvəsi “arzuolunan” (xamad) idi və nəhayət, onu “götürdü” (lakax) — (Yaradılış 3:6). Akan da etirafında eyni ardıcıllığı izləyir: o da qənimətdə gözəl Şinar paltarı, iki yüz şəkel gümüş və bir külçə qızıl “gördü” (ra’á). Sonra o, bu əşyaları “arzuladı” (xamad) və “götürdü” (lakax). Elə Adəm və Həvvanın halında olduğu kimi, Akanın seçimi də göstərir ki, tamahkarlıq günahı əslində imansızlıq günahıdır. Bu günahın mahiyyəti ondan ibarətdir ki, insan Allahın Öz məxluqatına olan qayğısına şübhə etməyə başlayır və düşünür ki, Rəbb Ondan yalnız ilahi aləmdə mövcud olan bəzi ali ləzzətləri gizlədir.

İnsan günahabatmasını qeyd etməklə yanaşı, Yeşua 7:21 ayəsi Raxav (bax: Yeşua 2:1–13) və Akanın davranışını aydın şəkildə bir-birinə qarşı qoyur. Raxav casusları damda gizlədərək onları əsgərlərdən xilas etdi. Akan isə lənətlənmiş qəniməti götürüb Yeşuadan gizlətdi. Raxav israilli casuslara mərhəmət göstərdi və onlara qələbə qazanmağa kömək etdi, halbuki Akanın tamahkarlığı İsrailin başına bəla gətirdi və məğlubiyyətə səbəb oldu. Raxav israillilərlə əhd bağladı və onların cəmiyyətində hörmət qazandı. Akan isə Yah ilə bağlanan əhdi pozdu və özünü, həmçinin ailəsini ölümə məhkum edərək rüsvayçılığın simvoluna çevrildi.

`Tamahkarlıq günahı üzərində düşünün. Əlimizdə nə qədər çox və ya az olsa da, buna təslim olmaqdan necə qaça bilərik?`