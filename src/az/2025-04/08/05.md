---
title:  İtaətkar qəhraman
date:   19/11/2025
---

Qəbilələrin sərhədlərində bələdçi kimi xidmət edən yerlərin uzun siyahısı İsrail qəbilələri arasında torpağın bölüşdürülməsi ilə bağlı iki qəhrəman — Kalev və Yeşua haqqında hekayə ilə tamamlanır. Kalev mirasını birinci aldı, Yeşua isə sonuncu. Bu vaxta qədər Yeşua torpağı İsrail qəbilələri arasında bölüşdürürdü, indi isə İsrail xalqının ona onun payını vermək vaxtı çatmışdı.

`Yeşua 19:49–51 ayələrini oxuyun. İsrailin böyük rəhbərinin torpağı bölüşdürdükdən sonra mirasını sonuncu olaraq almasının mənası nədir?`

Yeşuanın aldığı şəhər Timnat-Serah adlanır və bu ad iki sözdən ibarətdir. Birinci söz — Timnat — “saymaq” və ya “mənsub etmək” mənasını verən “mana” feilindən törəmişdir. Bu söz müəyyən bir hissəyə və ya əraziyə işarə edir. İkinci söz — Serah — yəqin ki, “artıq” və ya “qalıq” mənasını verən qədim ibrani dilindəki “serah” feilindən yaranmışdır (bax. Çıx. 26:12). Beləliklə, Yeşuanın şəhərinin adını “qalan hissə” və ya “artıq qalmış ərazi” kimi izah etmək olar.

Yeşuanın qalıqlardan seçdiyi şəhərin adı İsrailin ikinci rəhbərinin alicənab xarakterindən xəbər verir. O, hər şeydən əvvəl, hamı öz payını alana qədər gözlədi. Daha sonra isə mirası olaraq nə ölkənin sıx məskunlaşmış ərazilərindən birini, nə də ən heyranedici şəhərlərdən birini seçdi. Əvəzində o, sadə bir şəhəri və ya onun xarabalıqlarını seçdi ki, onları ağır zəhmətlə bərpa etsin (bax: Yeşua 19:50).

Üstəlik, Timnat-Serah Şilonun yaxınlığında, məbədin yanında yerləşirdi. Bu, Yeşuanın ruhani dəyərlərə böyük önəm verdiyini göstərir. İsraillilər Vəd olunmuş torpağa daxil olub öz paylarını aldıqdan sonra, o, daha dəyərli bir miras tələb edə bilərdi. Amma Yeşua əsas olan şeyə diqqət yetirərək sadə bir həyat tərzini üstün tutdu. Bu, Davudun duasını xatırladır: “Rəbdən bir arzum, bir istəyim var: bütün ömrüm boyu Rəbbin evində yaşayım, məbədində Rəbbin camalına baxım, Ona pərəstiş edim.” (Zəbur 27:4).

`Yeşuanın əməllərindən hansı dərsləri çıxarmaq olar? Bu dərsləri bu gün həyatda necə tətbiq etmək olar?`