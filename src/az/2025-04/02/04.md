---
title:  Yeni sədaqət
date:   07/10/2025
---

`Yeşua 2:12–21 və Çıxış 12:13, 22–23 ayələrini oxuyun. Bu ayələrdəki çıxış hekayəsi sizə casuslar və Raxav arasında bağlanmış razılaşmanı necə daha yaxşı başa düşməyə kömək edir?`

Rahavın razılaşması tamamilə aydındır: həyat qarşılığında həyat, yaxşılıq qarşılığında yaxşılıq. Yeşua 2:12 -də işlənən "xesed" sözü — (dəyişməz sevgi, sədaqət) — o qədər dərin və zəngin mənaya malikdir ki, başqa dillərdə onu tək bir sözlə ifadə etmək çətindir. Bu söz ilk növbədə əhdə sədaqəti ifadə edir, lakin eyni zamanda rəhm, mərhəmət, xoş niyyət və sevgi anlayışlarını da özündə cəmləşdirir.

Raxavın sözləri həmçinin Qanunun Təkrarı 7:12 ayəsini xatırladır. Orada Yahve Özü İsrailə qarşı "xesed" (sədaqət və mərhəmət) göstərəcəyinə and içmişdi: «Əgər bu əmrlərə qulaq asıb diqqətlə əməl edəcəksinizsə, Allahınız Rəbb ata-babalarınıza etdiyi anda sadiq qalıb məhəbbətini [xesed] göstərəcək » (Qan. 7:12).

Qeyd etmək maraqlıdır ki, elə həmin fəsildə (Qanunun Təkrarı 7) Kənanlılara qarşı lənət (xesed) elan edilir. Və biz burada Raxavı, bir kənanlı qadını, lənət altında olan birisini görürük. Amma o, içində yaranan imanı sayəsində İsrail övladlarına verilmiş vədlərin onun üzərində də yerinə yetirilməsini xahiş edir. Nəticədə, o xilas olur.

Casuslarla Raxav arasında baş verən söhbətlə bağlı ağıla gələn ilk obraz Misirdən çıxış zamanı keçirilən Pasxa bayramıdır. O zaman israillilər qorunmaq üçün evdə qalmalı və qurbanlıq quzunun qanını qapının yan dirəklərinə və yuxarı eşiyinə sürtməli idilər.

«Sizin olduğunuz evlər üzərindəki qan sizin üçün əlamət olacaq. Qanı görəndə yan keçəcəyəm və Misir ölkəsini cəzalandırdığım zaman sizə məhvedici bəla gəlməyəcək» (Çıxış 12:13, həmçinin baxın Çıxış 12:22,23).

“Xalq itaətkarlığı ilə öz imanını göstərməli idi. Eyni şəkildə, Məsihin qanının ləyaqəti ilə xilas olunmağa ümid edən hər kəs anlamalıdır ki, xilas olmaq üçün öz üzərinə düşən addımları atmalıdır. Günahın cəzasından yalnız Məsih bizi qurtara bilər, lakin biz özümüz də günahdan üz çevirib itaətə yönəlməliyik. İnsan əməlləri ilə deyil, imanla xilas olunur, amma iman onun əməllərində özünü göstərməlidir.” (E. Uayt, “Ağsaqqallar və peyğəmbərlər”, s. 279).

Bu halda qurban qanı israilliləri məhvedici mələkdən qoruyan bir nişan idi. Necə ki, Allah Misirdəki sonuncu bəla zamanı israilliləri xilas etdi, eləcə də indi israillilər Raxavı və onun ailəsini qorumalı idilər — çünki Yerixonun üzərinə fəlakət gəlirdi.

`Bu iki hekayədə hansı önəmli müjdə var? Onlardan hansı dərsləri götürə bilərik?`