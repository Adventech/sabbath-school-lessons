---
title:  Dəyərlərin toqquşması
date:   08/10/2025
---

`YeşuA 9:1–20 ayələrini oxuyun. Raxavın hekayəsi ilə Giveonluların hekayəsi arasında hansı oxşarlıqlar və fərqlər var?`

Bu fəsl, adətən kiçik şəhər-dövlətlərə rəhbərlik edən beş Kənan padşahının İsrailə qarşı birləşməsi ilə başlayır. Lakin Giveon sakinləri İsraillə müharibə etmək əvəzinə, onlarla sülh sazişi bağlamaq qərarına gəldilər. İsrailliləri aldatmaq və onları bu sazişə razı salmaq üçün giveonlular uzaq ölkədən gəlmiş elçilər kimi özlərini göstərdilər. Qanunun Təkrarı 20:10–18 ayələrinə əsasən, Allah Kənanlılarla Vəd olunmuş torpaqdan kənarda yaşayan xalqlar arasında fərq qoyurdu.

“Hiləgərlik” kimi tərcümə olunan söz (Yeşua 9:4) Müqəddəs Yazılarda həm müsbət, həm də mənfi mənada işlənə bilər. O, müdriklik və uzaqgörənlik kimi müsbət keyfiyyətləri ifadə edə bilər (Məsəllər 1:4; 8:5, 12), eyni zamanda qəsdli və pis niyyətli davranışlara da işarə edə bilər (Çıxış 21:14; Zəbur 83:3). Giveonluların vəziyyətində isə onların bu hiyləgər davranışlarının arxasında əsasən zərər vermək istəyi deyil, sağ qalmaq və həyatlarını qorumaq istəyi dayanırdı.

Giveonluların danışığı Raxavın sözlərini xatırladır. Hər iki halda İsrailin Allahının qüdrəti etiraf olunur — onlar İsrailin uğurlarının təsadüfi olmadığını anlayırlar. Digər kənanlılardan fərqli olaraq, giveonlular Rəbbin İsrail xalqına torpağı vermək niyyətinə qarşı çıxmırlar. Onlar inanırlar ki, Rəbb Öz əli ilə İsrailin qarşısından xalqları qovur. Misirdən çıxış və Sixonla Oq üzərində qazanılan qələbə hekayələri həm Raxavı, həm də giveonluları İsraillə ittifaq axtarmağa sövq edir. Lakin Raxav Allahın iradəsinə tabe olmağa açıq şəkildə hazır olduğunu etiraf etdiyi halda, giveonlular məqsədlərinə çatmaq üçün hiyləyə əl atırlar.

Musanın Qanununa görə belə hallarda Rəbbin iradəsi soruşulmalı idi (Saylar 27:16–21). Əgər Yeşua Rəbbə müraciət etsəydi və Onun nə istədiyini öyrənsəydi, giveonluların hiyləsinə aldanmazdı.

Allahın rəhbərliyi altında olan bir rəhbərin və ümumiyyətlə hər bir məsihçi rəhbərinin əsas vəzifəsi – Rəbbin iradəsini axtarmaqdır (1 Saln. 28:9; 2 Saln. 15:2; 18:4; 20:4). Əgər insan bu vəzifəni yerinə yetirməzsə, İsrail xalqının qarşısında olduğu kimi, iki çətin seçim qarşısında qala bilər: ya Allahın bir torpağı fəth etmək üçün qoyduğu əsas şərtləri pozmalı, ya da Rəbbin adı ilə verilmiş andı pozmalı – vəziyyətin hər ikisi eyni dərəcədə ciddi və vacib idi.

`Həyatınızda nə vaxtsa iki fərqli, bəzən bir-birinə zidd görünən Müqəddəs Kitab dəyərləri arasında seçim etməli olduğunuz anlar olubmu?`