---
title:  İkinci şans
date:   05/10/2025
---

`Yeşua 2:1, Saylar 13:2, 3, 26–29, 33 və Saylar 14:6–9 ayələrini oxuyun. Nə üçün Yeşua vəd olunmuş torpağı fəth etməyə casuslar göndərməklə başladı?`

İki casusun göndərildiyi yer Kral Yaqubun yeni tərcüməsində (NKJV) "Akasiyalı meşə" adlanır, ibrani mətnində isə "Sittim". Bu ad İsrail tarixindəki iki xoşagəlməz hadisə ilə əlaqələndirilir.

Birinci hadisə — Saylar 13-də təsvir olunan casusların hekayəsidir. Burada eyni elementləri görürük: tapşırıq, düşmən ərazisinə gizli daxilolma, geri qayıdış və casusların hesabatı, həmçinin onların hesabatına əsasən hərəkət etmək qərarı.

Sittimdə baş vermiş digər hadisə israillilərin əhdə qarşı ən cəsarətli bütpərəstlik pozuntularından biridir. Vəlamın təhriki ilə onlar moavlı qadınlarla zina edib onların tanrılarına sitayiş etdilər (Saylar 25:1–3; 31:16). Bu kontekstdə “Sittim” adı bütün hekayənin nəticəsi ilə bağlı böyük gərginlik yaradır. Bu, vəd olunmuş torpağın sərhədində növbəti bir uğursuzluq olacaq, yoxsa qədim vədin uzun gözlənilən yerinə yetməsi ilə nəticələnəcək?

`Müqəddəs kitab nümunələri xatırlayın, hansı vaxtlarda kiməsə ikinci şans verilmişdir.`

`Yəhya 18:16–18, 25–27 və Yəhya 21:15–19 ayələrini oxuyun. Xalq olaraq İsrailə verilən ikinci şans ilə Şəxs olaraq Peter arasında hansı oxşarlıqları görürsünüz?`

Allah ikinci şans verir. Müqəddəs Kitabda bu, “lütf” adlanır — yəni bizim layiq olmadığımız bir hədiyyə (Romalılara 5:2; Efeslilərə 2:8; Romalılara 11:6). Allah mərhəmətlə hər kəsə həyatda yenidən başlamaq fürsəti təqdim edir (Tit. 2:11–14). Peter bu lütfü şəxsən yaşadı və imanlıları lütfdə böyüməyə çağırdı (2 Peter 3:18). Amma bu hələ hamısı deyil: bizə yalnız ikinci şans deyil, ondan da çox fürsətlər verilir. Bu lütf olmasaydı, harada olacağımızı təsəvvür etmək belə çətindir.

İsraillilərə Allah ikinci dəfə Kənan torpağına daxil olmaq imkanı verdi. Peter isə Rəbbini inkar etdikdən sonra yenidən mərhəmət gördü və xidmətə çağırıldı. Bu hadisələr bizə öyrədir ki, biz də başqalarına qarşı mərhəmətli olmalıyıq. İnsan səhv edə bilər, amma əgər Allah bağışlayırsa və ikinci şans verirsə, biz də qardaş və bacılarımıza qarşı eyni ruhda davranmalıyıq. Mərhəmət göstərmək – Allahın təbiətini əks etdirməkdir.

---

<sup>1</sup> I Yaqub İngiltərə kralı, eyni zamanda Şotlandiya kralı VI Yaqub olaraq tarix elmi tərəfindən qəbul edilir, 1604–1611-ci illərdə vahid ingilis normativ Bibliyasının yaradılmasının təşəbbüskarı olmuşdur. Bu tərcüməyə “Kral Yaqubun tərcüməsi” (King James Version) adı verilmişdir. 1982-ci ildə bu Bibliyanın yenilənmiş versiyası “Kral Yaqubun yeni tərcüməsi” (New King James Version) adı ilə nəşr olunmuşdur. — Redaksiya qeydi.