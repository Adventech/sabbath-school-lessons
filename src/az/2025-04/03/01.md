---
title:  Lütfün abidələri
date:   11/10/2025
---

### Araşdırma üçün Müqəddəs kitab ayələri

Yeşua 3, 4; Saylar 14:44; Luka 18:18–27; Yəhya 14:26; İbranilərə 4:8–11

> <p>Yadda saxlanacaq ayə</p>
> «Çünki Allahınız Rəbb biz keçənə qədər qarşımızda qurutduğu Qırmızı dəniz kimi İordan çayının sularını da siz keçənə qədər qarşımızda qurutdu ki, 24 yer üzünün bütün xalqları Rəbbin əlinin qüdrətli olduğunu bilsin və siz də bütün ömrünüz boyu Rəbdən qorxasınız» (Yeşua 4:23, 24).

Polis nəfəri çubuğunu qaldırdı. İvan Nikolayeviç maşını saxlamağa məcbur oldu. Polis ondan sürücülük vəsiqəsini təqdim etməsini xahiş etdi və elə həmin anda İvan Nikolayeviç başa düşdü ki, vəsiqəsini ofisdə, pulqabısında unudub. O, baş verənləri izah etdi və polis onun harada işlədiyini soruşdu. İvan Nikolayeviç cavab verdi ki, o, professordur. Polis ona cərimə yazarkən izah etdi ki, bu, cərimə deyil.

— Bu təhsil haqqıdır, — deyə zarafat etdi. — İnsanlar nəyisə öyrənmək istəyəndə, bunun üçün pul ödəyirlər. Siz də sükan arxasına keçəndə sürücülük vəsiqənizi unutmayasınız deyə ödəniş etdiniz, professor.

Biz insanlar olaraq daim göz önündə olmayan şeyləri unutmağa meylliyik. Telefon zənglərinə cavab verməyi, elektron məktubları oxumağı, gülləri sulamağı və ya kimisə ad günü münasibətilə təbrik etməyi unuda bilərik. Lakin əgər biz mənəvi ehtiyaclarımızı unuduruqsa, bu, sadəcə cərimədən daha ciddi nəticələrə səbəb ola bilər. Söhbət əbədi taleyimizi müəyyən edən məsələlərdən gedir.

Bu gün biz israillilərin İordan çayından keçidini araşdıracağıq və onların yaşadığı təcrübədən hansı dərsləri götürə biləcəyimizi öyrənəcəyik.