---
title:  İkinci şans
date:   23/10/2025
---

`Çıxış 17:8–16 və Yeşua 6:15–20 ayələrini oxuyun. Bu iki müharibə hekayəsində hansı oxşarlıqları görürsünüz? Hər bir döyüşdə insanların (Allahın xalqının) rolu nə idi?`

İsraillilərin çıxış hadisələrindən sonra baş verən ilk döyüş Çıxış 17-ci fəsildə təsvir olunur. Burada onlar amaleqlilərə qarşı müdafiə olunurdular. İsraillilər həm misirlilərin məğlubiyyətində, həm də İsrailin azad edilməsində Allahın qüdrətli gücünün şahidi olmuşdular. Biz görürük ki, Allahın yəhudilər üçün ilkin planında digər xalqlarla müharibə etmək nəzərdə tutulmamışdı (Çıxış 23:28; 33:2). Lakin Misirdən azad olduqdan qısa müddət sonra israillilər yolda narazılıq etməyə başladılar (Çıxış 17:3), hətta aralarında Allahın onlarla olub-olmamasını şübhə altına alanlar vardı. Məhz bu anda Amaleq gəlib İsraillə döyüşməyə başladı. Bu, təsadüfi deyildi. Allah İsrailin Ona yenidən etibar etməyi öyrənməsi üçün amaleqlilərin hücum etməsinə icazə verdi.

Prinsiplərindən əsla dönməyən Allah, Öz xalqının olduğu səviyyəyə qədər enir və onları daim ideal planına, ilahi müdaxiləyə tam və qeyd-şərtsiz etimada qayıtmağa çağırır. Əslində, müharibə aparmaq qanunu (Qan. 20) yalnız səhrada qırx illik dolaşmadan sonra verildi və bu dolaşma da İsrailin imansızlığı səbəbilə baş vermişdi. Yeni şərait yeni strategiyalar tələb edirdi və məhz bundan sonra Allah İsraildən kənanlıların tamamilə məhv edilməsini istədi (Qan. 20:16–18).

İsrail üçün müharibə zərurət olmaqla yanaşı, həm də onların Yahveyə sədaqətinin bir sınağına çevrildi. Allah onlardan üz çevirmədi, əksinə, Onun qüdrətinə tam şəkildə arxalanmalarını istəyərək, Öz gücünün şahidi olmalarına imkan verdi.

İsraillilərin Kənanı fəth etməsində iştirak etmələri Yeşua kitabının sonunda verdiyi nəticədən aydın görünür. Orada deyilir ki, kənanlılar israillilərə qarşı vuruşmuşdular (Yeşua 24:11). Yerixonun divarlarının uçması Allahın möcüzəsi olsa da, israillilər döyüşdə iştirak etməli və şəhərin sakinlərinin sərt müqaviməti ilə üzləşməli idilər.

İsraillilərin silahlı münaqişələrdə iştirakı, Yahvenin köməyinə qeyd-şərtsiz güvənməyi öyrənmələrinin bir yolu oldu. Lakin onlara daim xatırladılırdı (Yeşua 7:12–13; 10:8) ki, hər bir döyüşün nəticəsi son nəticədə Rəbbin əlindədir və bu nəticəyə təsir göstərə biləcək yeganə amil onların Allaha olan imanı və ya imansızlığıdır. Bu isə onların öz seçimindən asılı idi.