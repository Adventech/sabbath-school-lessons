---
title:  Yeşua (tip)
date:   02/12/2025
---

`Musanın həyatı və xidməti ilə Yeşuanın həyatı və xidməti arasında hansı paralelləri tapmaq olar? Baxa bilərsiniz: Çıx. 3:1, 2; Yeşua 1:1–3; Say. 13:1, 2; Yeşua 2:1; Çıx. 3:5; Yeşua 5:15.`

Bu kvartalın ilk dərsində öyrəndik ki, Yeşua — yeni Musadır. O, Misirdən çıxışın əsas məqamlarını təkrarlayır, amma artıq İsrailin ikinci nəsli üçün. Musa kimi, Yeşua da təyinatını Rəbbdən şəxsi görüşdə almışdı. Onların rəhbərliyi altında İsrailin izzəti digər xalqlarda qorxu oyadırdı. Musa İsrailliləri Qırmızı dənizdən keçirdi, Yeşua isə İordandan. Hər ikisinə sünnət olunmağın vacibliyi və Pasxa bayramının əhəmiyyəti bildirildi. Manna Musanın dövründə göydən düşməyə başladı, Yeşuanın dövründə isə dayandı. Hər ikisinə də ayaqqabılarını çıxarmaq əmr olunmuşdu. Hər ikisinin uzadılmış əli İsrailin qələbəsini göstərirdi. Musa torpağın bölünməsi və sığınacaq şəhərlərinin yaradılması barədə göstəriş verdi, Yeşua isə bu göstərişləri yerinə yetirdi. Xidmətlərinin sonunda hər ikisi xalqa vida nitqi ilə müraciət edib əhdi yenilədi.

`Qanunun təkrarı 18:18 və Həvarilərin işləri 3:22–26 ayələrini araşdırın. Musanın özünə bənzər peyğəmbər haqqında dediyi peyğəmbərliyi kim yerinə yetirir? Yeşuanın bu təsfirə uyğunluğu nədədir?`

Yeşuanın həyatı qismən Musanın peyğəmbərliyini (Qanunun təkrarı 18:15,18) həyata keçirdi, amma tam mənada yox. Bu peyğəmbərliyin son icrası yalnız Məsihin gəlişi ilə baş verəcək. İsa Atanı yaxından tanıyırdı (Yəhya 1:14, 18); O, həqiqətin özü idi və Allahı düzgün şəkildə açıqlayırdı (Luka 10:22; Yəhya 14:6; Matta 22:16). Allah həqiqətən də Öz sözlərini Onun dilinə qoymuşdu (Yəhya 14:24). Beləliklə, Musanın və Yeşuanın həyatı gələcək Məsh olunmuşun — İsa Məsihin — qabaqcadan təsviri (tipi) olur.

`İsa sizin ruhani yolunuz üçün nə dərəcədə əhəmiyyətlidir? Onun şəxsiyyəti və qurbanı niyə sizin xristian təcrübənizin əsası olmalıdır?`