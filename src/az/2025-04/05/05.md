---
title:  Azad seçim
date:   29/10/2025
---

`Qanun. 20:10, 15–18; Qanun. 13:12–18 və Yeşua 10:40 ayələrini oxuyun. Kənan xalqlarına öz həyatlarını və şəhərlərinin bütövlüyünü qoruyub saxlamaq üçün hansı seçim verilmişdi?`

İbrani dilində bir xalqın müharibə zamanı tamamilə məhv edilməsini təsvir etmək üçün "xerem" sözü işlədilir. Bu söz “qadağan olunmuş”, “lənətlənmiş” və ya “məhv edilmək üçün ayrılmış” mənasını verir. Ən çox hallarda xerem, insanlar, heyvanlar və ya əşyaların tam və qəti şəkildə Allaha həsr olunaraq Ona verilməsini ifadə edir ki, bu da müharibə şəraitində onların məhv edilməsi demək idi. Xerem anlayışını insanın müharibədə tam şəkildə məhv edilməsinin Yahvenin şər qüvvələrə qarşı apardığı mübarizə kontekstində başa düşmək vacibdir. Bu mübarizədə Onun xarakteri və hakimiyyəti təhlükə altındadır.

Günahın meydana çıxmasından bəri dünya neytrallığını itirdi — insan ya Allahla birgədir, ya da Ona qarşı. Bir yol əbədi həyata, digər yol isə əbədi və qəti ölümə aparır. Tam məhv etmə təcrübəsi, günah və şər üzərində Allahın saleh hökmünü göstərir. Allah Öz hökmünün bir hissəsini İsrailə, yəni Öz seçilmiş xalqına tapşırdı. Bu məhv etmə Allahın ciddi nəzarəti altında həyata keçirilirdi və məkan və zaman baxımından məhdudlaşdırılmışdı. Bu dövr yalnız vəd olunmuş torpağın – qədim Kənanın fəthi ilə məhdud idi.

Dünən öyrəndiyimiz kimi, məhv edilməyə məhkum olanlar daim Allahın məqsədlərinə qarşı çıxır və heç vaxt tövbə etmirdilər. Buna görə də, Allahın onları məhv etmə qərarı nə qəfil verilmişdi, nə də millətçilik motivləri ilə diktə edilmişdir.

Əgər İsrail kənanlıların həyat tərzinə uysaydı, eyni təhlükə ilə üz-üzə qalacaqdı (Qanun.13 ilə müqayisə edin). Görünür ki, İlahi müharibədə istiqamətlər artıq müəyyən olunmuşdu (İsrail torpağı almalı, kənanlılar isə yox olmalıydı), amma hər zaman bir tərəfdən digər tərəfə keçmək imkanı vardı, necə ki, Raxav, Akan və giveonlular bunu etdi.

İnsanlar təsadüfən qorunma altında olmurdular və ya lənətlənmirdilər. Yahvedən xeyir-dua alanlar üsyana görə bu statuslarını itirə bilərdilər, lənət altında olanlar isə Allaha tabe olaraq və Onun iradəsinə uyğun yaşamaqla talelərini dəyişə bilərdilər.

`Kənanlıların Allaha itaətsizliyindən hansı mənəvi dərsləri çıxarmaq olar və onları həyatımıza necə tətbiq edə bilərik? Başqa sözlə, bizim şəxsi azad seçimimizin nəticələri nələrdir?`