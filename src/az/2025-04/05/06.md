---
title:  Sülh hökmdarı
date:   30/10/2025
---

`Yeşaya 9:6; Yeşaya 60:17; Huşə 2:18; Mikeya 4:3 ayələrində göstərilir ki, Allahın ilkin niyyəti və məqsədi dinc bir həyatdır.`

Bu dərsdə əsasən Əhdi-Ətiqdəki müharibələrdən danışıldı. Bu müharibələrdə Allah Öz xalqına kömək edirdi. Lakin peyğəmbərlik yazılarında başqa bir mühüm mövzu da var — dinc məsihçi dövrünün gələcək görüntüsü. Məsih “Sülh hökmdarı” kimi təsvir olunur (Yeşaya 9:6). O, sülhün hökm sürdüyü bir Padşahlıq quracaq, orada şir və quzu bir yerdə otlayacaq (Yeşaya 11:1–8), dağıntı və ağrı olmayacaq (Yeşaya 11:9), sülh hökm sürəcək (Yeşaya 60:17) və çay kimi axacaq (Yeşaya 66:12).

`2 Padşahlar 6:16–23 ayələrini oxuyun. Bu hekayədən Allahın Öz xalqı və bəşəriyyət üçün daha dərin məqsədlərini necə anlayırsınız?`

Gəlin, Elişa vasitəsilə Aramlı ordunun xilas olunması haqqında hekayəyə baxaq. Düşmənləri öldürmək əvəzinə (2 Padşahlar 6:22), o, Allahın xalqı üçün həmişə arzuladığı ali idealı — sülhü göstərdi. Maraqlıdır ki, Elişa düşməni əhatə edən görünməz ordunun üstünlüyünü tam şəkildə dərk edirdi (2 Padşahlar 6:17). Allah kainat miqyasında bir münaqişəyə cəlb olunub və bu münaqişə Yer kürəsini də əhatə edib. Xilaskar planının son məqsədi isə nə əbədi qarşıdurma, nə də düşmənin əbədi əsarəti, əksinə, əbədi sülhdür. Zorakılıq zorakılığı doğurur (Matta 26:52), sülh isə sülhü doğurur. Bu hekayə belə bir nəticə ilə yekunlaşır: "Aramlıların dəstələrı bir daha İsrail torpağına gəlmədi" (2 Padşahlar 6:23).

`İsanın nümunəsinə əməl edərək necə sülh daşıyıcıları ola bilərik deyə düşünün. Bu gün qarşıdurma ilə üzləşəndə onu necə daha da gərginləşdirmədən həll edə bilərik?`