---
title:  Torpaqda bərpa
date:   27/11/2025
---

`Yer. 24:6; Yer. 31:16; Yez. 11:17; Yez. 28:25; Yez. 37:14, 25 ayələrini oxuyun. Allahın İsrailin vəd edilmiş torpağa qayıtması ilə bağlı vədi nə idi və o necə yerinə yetdi?`

Babil əsarəti zamanı israillilər başa düşdülər ki, köklərdən məhrum olmaq təkcə itki deyil, həm də bir fürsətdir. Onların Allahla münasibətləri torpaqdan asılı deyildi, baxmayaraq ki, onunla bağlı idi. Onlar tövbə edib Rəbbə qayıdanda, O, onları yenidən evlərinə gətirdi və təsdiqlədi ki, onların Allahı, torpaqdan uzaqda olsalar belə, onlarla qalır.

Lakin İsrailin torpağa əbədi sahib olması barədə vəd şərtli idi (Qan. 28:63, 64; Yeşua 23:13, 15; 1 Pad. 9:7; 2 Pad. 17:23; Yer. 12:10). Eyni zamanda, sürgündən sonra İsraili torpağa qaytarmaq və ona firavanlıq bəxş etmək vədi də şərtli idi. Əhdi-Ətiq peyğəmbərləri gələcəkdə Davud nəslindən olan padşahın gətirəcəyi bərpa haqqında xəbər verirdilər (Yeş. 9:6, 7; Zək. 9:9, 16). Bu vəd İsa Məsihin həyatı, ölümü və dirilməsi ilə həyata keçdi; O, qədim İsrailə verilmiş bütün vədləri yerinə yetirdi. Əhdi Cədiddə vəd olunmuş torpaq haqqında birbaşa qeyd yoxdur, lakin deyilir ki, Allahın bütün vədləri İsa Məsihdə və Onun vasitəsilə yerinə yetmişdir (2 Kor. 1:20; Rom. 15:8). Məsihin işığında vəd olunmuş torpaq yeni məna kəsb edir və Allahın sadiq xalqına indi və burada (Efes. 2:6), həmçinin gələcəkdə vəd etdiyi ruhani xeyir-duaların rəmzinə çevrilir.

Vəd olunmuş torpaqda dinclik, bolluq və rifah haqqında ilahi vədin son yerinə yetməsi günahdan və onun nəticələrindən azad olunmuş yeni torpaqda baş verəcək. Bu mənada bizim məsihçi olaraq ümidimiz Məsihin vədinə əsaslanır ki, O, qayıdacaq və Minillik padşahlıqdan sonra yenilənmiş torpaq üzərində Öz əbədi Padşahlığını quracaq. Bu, torpaq haqqındakı bütün vədlərin son yerinə yetməsi olacaq.

`Yəhya 14:1–3; Tit 2:13 və Vəhy 21:1–3 ayələrini oxuyun. Bu ayələrdə bizim üçün hansı son ümid var və nə üçün İsanın ölümü bu ümidin yerinə yetməsinin təminatıdır?`