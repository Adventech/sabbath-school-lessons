---
title:  Torpaqla bağlı çətinliklər
date:   25/11/2025
---

`Yeşua 13:1–7 ayələrini oxuyun. Kənan torpağı Allahın hədiyyəsi olsa da, ona sahib olmaqla bağlı bəzi çətinliklər nə idi?`

Əsrlər boyu İsraililər quldarlıqda yaşamış və onların hərbi bacarıqları torpağı fəth etmək üçün kifayət etməmişdi. Hətta təlim keçmiş və yaxşı silahlanmış ordulara malik olan misirlilər belə onu daimi şəkildə əldə saxlaya bilməmişdilər. Kənan şəhərləri müdafiəsiz deyildi və misirlilər onları fəth edə bilməmişdilər. İndi isə əvvəllər qul olan xalq, əvvəlki sahiblərinin fəth edə bilmədiyi torpağı ələ keçirməli idi. Bu öz səyləri sayəsində deyil, yalnız Allahın mərhəməti ilə mümkün ola bilərdi.

Yeşua kitabının 13 və 21-ci fəsillərində İsrail qəbilələri arasında torpağın bölüşdürülməsindən danışılır. Bölüşdürmə yalnız artıq paylanan torpağı deyil, həm də hələ fəth olunmalı olan torpağı göstərir. İsraillilər Allahın onlara miras olaraq verdiyi torpaqda tam hüquqlu icarədar kimi yaşaya bilərdi. Lakin Allahın təşəbbüsü insanlardan cavab tələb edirdi. Kitabın ilk yarısında Allahın Kənanlıları qovaraq onlara torpaq hədiyyə etməsi, ikinci yarısında isə İsrailin bu torpağı fəth edib məskunlaşması təsvir olunur.

Fəth etməyin bu çətinliyi bizim xilasımızın necə baş verdiyini göstərir. İsrail kimi, biz də xilasımızı qazana bilmərik (Efeslilərə 2:8, 9). Xilas hədiyyədir, eləcə də torpaq İsrail oğullarına Allahla bağladıqları əhd əsasında hədiyyə olunmuşdu. Torpağa sahiblik onların xidmətlərindən asılı deyildi (bax: Qanunun Təkrarı 9:5). Lakin İsrail oğulları bu hədiyyədən faydalana bilmək üçün bu torpaqda yaşamağın məsuliyyətini üzərlərinə götürməli idilər, eləcə də biz Müqəddəs Allahın Padşahlığının vətəndaşlarına qoyulan tələbləri sevgi ilə yerinə yetirərək təqdis prosesindən keçməliyik. Hər iki hal eyni olmasa da, İsrail oğullarına torpaq hədiyyəsi ilə məsihçilərin xilasının paralelliyi kifayət qədər yaxındır. Bizə möhtəşəm hədiyyə verilib, amma diqqətsiz olsaq, onu itirə bilərik.

`Müasir məsihçilər vəd edilmiş torpağın fəthi zamanı qarşılaşdıqları sınaqlara bənzər sınaqları necə dəf edirlər? Baxın: Filippililərə 2:12; İbranilərə 12:28.`