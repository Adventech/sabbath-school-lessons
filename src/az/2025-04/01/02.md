---
title:  Yeni Musa
date:   28/09/2025
---

`Qanunun Təkrarı 18:15–22 və Yeşua 1:1–9 ayələrini oxuyun. Yeşua kitabının Musa öldükdən sonra verilmiş vədin təkrarlanması ilə başlaması niyə bu qədər önəmlidir?`

Musa vəfat etdi. Allah onun yerinə İsrailə yeni rəhbər olaraq Yeşuanı təyin etdi. Musa ilə Yeşua arasında bir çox oxşarlıq var. Xüsusilə, hər ikisi Allahdan bir tapşırıq almışdılar — xalqı atalarına vəd edilmiş torpağa aparmaq. Rəbb Yeşuaya dedi: «Musaya dediyim kimi qədəm qoyacağınız hər yeri sizə vermişəm» (Yeşua 1:3). Yeşua Musanın başladığı işi davam etdirəcək və onun vəzifəsini tamamlayacaq. O, yeni Musa oldu.

`Çıxış 33:11; Saylar 14:6, 30, 38; 27:18; 32:12; Qanunun Təkrarı 1:38; 31:23; 34:9 ayələrini oxuyun. Bu ayələrdə Yeşua haqqında hansı xüsusiyyətləri görə bilərsiniz? Onları sadalayın.`

Bu mərhələdə Allahın “Musa kimi bir peyğəmbər yetirəcək” vədi (Qanunun Təkrarı 18:15) hələ tam şəkildə yerinə yetirilməmişdi — bu, daha çox bir ümid vəd edən imkan kimi qalırdı. Yeşua kitabının girişindəki sözlər bu vədi oxucunun yadına salır və eyni zamanda onun həyata keçəcəyinə dair bir gözlənti yaradır.

Musa vəfat etsə də, birinci fəslin diqqət mərkəzində qalır. Onun adı on dəfə çəkilir, Yeşuanın isə yalnız dörd dəfə. Musa «Rəbbin qulu» kimi tanıdılır, Yeşua isə «Musanın xidmətçisi»<sup>1</sup> (Yeşua 1:1) adlandırılır. Yeşuanın «Rəbbin qulu» adını qazanması üçün isə bütün həyatını sadiq xidmət və itaətlə keçirməsi lazım gələcək (Yeşua 24:29).

Yeşua kitabının birinci fəslində İsrailin rəhbərinin dəyişməsindən bəhs olunmasına baxmayaraq, əsas fiqur yenə də Rəbbdir — kitabın başlanğıcını Onun sözləri təşkil edir və məzmunu Onun rəhbərliyi ilə müəyyən olunur. İsrailin əsl rəhbərinin kim olduğu barədə heç bir şübhə yoxdur.

`Əsrlər boyu Allah müxtəlif insanları Öz xalqını idarə etməyə çağırıb. İbadətgahın həqiqi və görünməyən rəhbərinin kim olduğunu unutmamaq niyə bu qədər önəmlidir?`

---

<sup>1</sup> İbranicə ‘éved’ - qulluqçu, sahibinin qoyduğu yerdə çalışan qulluqçu; İbranicə ‘mesharet’ — xidmətçi, yəni «Allah tərəfindən təyin olunmuş rəhbər» mənasında (redaktor qeydi).