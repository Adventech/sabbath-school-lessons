---
title:  Çiçəklənən və uğur qazananlar
date:   02/10/2025
---

`Yeşua 1:7–9, Yaradılış 24:40, Yeşaya 53:10 və Zəbur 1:1–3 ayələrini oxuyun. Rəbb Yeşuaya vəd edir ki, “yollarında uğur qazanacaqsan”. Bu ayələrə əsasən, uğurlu olmaq nə deməkdir? Sizin üçün şəxsi olaraq uğur nə deməkdir?`

İbrani dilində "tsalax" (nailiyyət qazanmaq, uğur qazanmaq; Yeşua 1:8-də “uğurlu olacaqsan”) sözü planlaşdırılmış bir işi müvəffəqiyyətlə yerinə yetirmək və ya əlverişli şəraitdə olmaq mənasını verir.

“Sakal” sözü (“müdrik olmaq”; Yeşua 1:8-də “müvəffəqiyyət qazanacaqsan”) həmçinin “çiçəkləmçək” və ya “uğur qazanmaq” kimi də tərcümə oluna bilər. Lakin bu söz “müvəffəqiyyət qazanmaq” və ya “müdrik davranmaq” mənasını da verir. Bu söz tez-tez Əyyub, Məsəllər və Zəbur kitablarında rast gəlinir. Bu yerlərdə uğur anlayışı müdrik davranışla, Allah qorxusu və Onun Kəlamına itaətlə sıx bağlı şəkildə təqdim olunur.

Bu anlayışa görə, uğur mütləq maddi rifahla ölçülmür, baxmayaraq ki, bu da istisna edilmir. Uğur, Allahın yaratdığı dünyanın əsasını təşkil edən və Onun qanununda ifadə olunan ruhani dəyərlər və prinsiplərlə ahəngdar bir vəziyyət kimi dəyərləndirilməlidir.

`Yeşua 1:8 ayəsini bir daha oxuyun. Bu ayəyə əsasən, Müqəddəs Kitabı araştırmağın əsas məqsədi nədir? Niyə bunu hər gün etmək lazımdır?`

Doğrudan da, Allahın vədlərinə — xüsusilə də yalnız imanla xilas olma vədinə — inanmaqla Onun qanununa itaət bir-birinə zidd deyil. Əksinə, bunlar eyni həqiqətin iki ayrılmaz tərəfidir.

İsanın kəffarə qurbanına iman və Allahın qanununa itaət bir-birinə zidd tutulmamalıdır. Bu, yalan və təhlükəli bir qarşıdurma yaradır. Əslində, qanun və lütf həmişə yanaşı gedir. Qanunun səthi şəkildə anlaşılması insanı qanunla lütfün bir araya sığmadığını düşünməyə vadar edə bilər.

Əhdi-Ətiq müəllifləri Allahın qanununu yüksək qiymətləndirir, onu sevinc mənbəyi hesab edirdilər (Zəbur 1:2; 119:70, 77, 174). Qanunun doğru şəkildə başa düşülməsi və tətbiqi insanın öz günahkarlığını (Romalılara 7:7) və Məsihin salehliyinə ehtiyacını (Qalatiyalılara 3:24) daha dərindən dərk etməsinə kömək edir.

`Sizin təcrübənizdən aydın olurmu ki, Allahın qanununa sadiq qalmağa nə qədər çalışsanız da, yenə də Məsihin salehliyinə möhtacsınız?`

---

<sup>1</sup>Digər tərcümə: «güclü və cəsarətli»; yaxud: «qətiyyətli və qorxmaz» (redaktor qeydi).