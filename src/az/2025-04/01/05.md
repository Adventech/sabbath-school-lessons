---
title:  Möhkəm ol
date:   01/10/2025
---

`Yeşua 1:7–9 ayələrini oxuyun. Niyə Rəbb Yeşuaya bir neçə dəfə möhkəm və cəsarətli<sup>1</sup> olmalı olduğunu vurğulamalı idi?`

Yeşua qarşısında yerinə yetirilməsi çətin görünən bir vəzifə dururdu. Kənan şəhərlərinin divarları keçilməz idi və sakinləri müdafiə olunmağı bacarırdılar. İsraillilər isə sadə köçəri xalq olaraq, şəhərlərin qalalarını mühasirəyə almaq üçün ən sadə hərbi vasitələrə belə malik deyildilər. Tarix göstərir ki, o dövrün güclü dövləti Misir belə Kənanda uzun müddət möhkəmlənə bilməmişdi.

Lakin möhkəm və cəsarətli ol çağırışı yalnız hərbi strategiyaya aid deyildi. Bu keyfiyyətlər İsrailin Yaxve ilə bağladığı əhdin əsasını təşkil edən Tövratın tələblərinə sadiq qalmaq üçün lazım idi.

`Efeslilərə 6:10–18 ayələrini oxuyun. Bu gün bizdən hərbi əməliyyatlarda iştirak tələb olunmasa da, Yeşuaya verilən ruhlandırıcı sözləri gündəlik ruhani mübarizəmizdə necə tətbiq edə bilərik?`

Bu gün, Məsihin üzərlərinə qoyduğu missiyanı yerinə yetirərkən, məsihçilər Yeşua kimi eyni çətinliklərlə üzləşirlər. Onlar öz günahları ilə mübarizə aparmalı, şər qüvvələrin, sərkərdələrin, hakimlərin və bu dünyanın zülmət hökmdarlarının ordusuna qarşı dayanmalıdırlar. Yeşua kimi onlar da Məsihin «Mən dövrün sonuna qədər hər gün sizinləyəm» vədinə güvənə bilərlər (Matta 28:20). Rəbbin hüzuru Yeşuanın qorxudan azad olması üçün kifayət etdiyi kimi, bu gün də Onun hüzuru şübhələrdən və narahatlıqlardan azad olmamızda bizə kömək edə bilər.

Bizim vəzifəmiz Rəbbimizi o qədər yaxşı tanımaqdır ki, Ona və Onun vədlərinə güvənə bilək. Məhz buna görə Onunla şəxsi münasibətlər qurmaq çox önəmlidir.

`Bu gün qarşımızda duran ən vacib sual Yeşuanın üzləşdiyi sualdan fərqlənmir: Biz Allahın Kəlamında söylənənlərə, hətta bu, məşhur olmadıqda və ya çətin olduqda belə, necə sadiq qala bilərik?`