---
title:  İlahi məhkəmə
date:   31/07/2025
---

`Çıx. 12:29, 30-da Allahın Misirdə ilk oğulları necə öldürdüyü barədə oxuyun. Allah nəyə görə məhz ilkinləri seçmişdi (həmçinin bax, İbr. 11:28)?`

Sonuncu Misir cəzası ilkinləri məhv etmişdi. Bu Allahın məhkəməsinin Misirin bütün allahlarının və onlara səcdə edən ailələrin üzərindəki təzahürü idi. O saxta allahlar sadəcə bəşəri ehtiras, istək və qorxularını əks etdirən bütlər idi.

Əvvəlki bəlaların göstərdiyi kimi, o bütlər insanları qoruya bilməmişdilər. İndi misirlilər üçün ən ciddi nəticələrə malik olan onuncu cəza vaxtı onların gərəksizliyi daha aydın olmuşdu.

“Misirin geniş ərazisinin hər tərəfində hər ailənin iftixarı məhv edilmişdi. Ağlayanların ürək parçalayan fəryad və çığırtıları havanı doldurmuşdu. Padşah və onun saray əhli solmuş bəniz və dəhşətdən heyrətə düşmüş əsən əl-ayaqla donub qalmışlar” (Uayt H. Ağsaqqallar və peyğəmbərlər. S. 280).

Firon ali hakimiyyəti təmsil edirdi və Misirin allahı idi, onun ilki isə allahın oğlu hesab olunurdu. İsida uşaqları qoruyan ilahə idi; Hekat qadınları doğuşda müşayiət edən ilahə idi; Min isə bərəkət allahı idi. O allahların hamısı var olan Rəblə müqayisədə gücsüz idilər. Musa deyir: “Ya Rəbb, allahlar arasında Sənin kimisi varmı? Müqəddəslikdə əzəmətli, zəhmli və alqışlara layiq, möcüzələr yaradan Sənin kimisi varmı (Çıx. 15:11)? Sonralar Yetro belə şahidlik vermişdi: “İndi bildim ki, Rəbb bütün allahlardan böyükdür, çünki onların öyündüklərindən də üstün oldu” (Çıx. 18:11).

Çıx. 1-ə əsasən, misirlilər fironun əmrinə görə yəhudilərin yeni doğulmuş körpələrini öldürürdülər ki, israilliləri zəiflətsinlər, tabe etdirsinlər və alçatsınlar. İndi isə Allahın cəzası misirlilərin ilkinlərini məhv edir. Doğru deyilmişdir ki, nə əkərsən, onu da biçərsən.

Bizim qərar və hərəkətlərimizin nəticəsi olur, bu da hər birimizin şəxsi təcrübəmizdə bildiyimiz acı həqiqətdir: bizim yalnış hərəkətimizdən yalnız özümüz yox, həmçinin bəzən bir çox günahsız insan da əzab çəkir. Çünki günahın təbiəti belədir.

`Siz başqa insanların günahlarına görə nədə əziyyət çəkmisiniz yaxud başqaları sizin günahlarınıza görə necə əziyyət çəkmişdir? Bizim yeganə ümidimiz nədədir?`