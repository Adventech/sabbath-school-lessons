---
title:  Pesax
date:   29/07/2025
---

`Çıx. 12:17-23-ü oxuyun. Qan bu yeni bayramın qeyd olunmasında hansı rolu oynayır?`

Qurban gətirilmiş heyvanın qanı o bayramın əsas elementidir. O bayramda iştirak etmiş insanlar öz evlərinin qapılarının yan taxtalarına kəsilmiş quzunun qanı ilə nişan qoyurdular. Beləcə, Allaha inamlarını ifadə edərək, Onun onları qanla örtülməyənlərin başına gələnlərdən xilas edəcəyinə inanaraq öz inamlarını bu yolla ifadə edirdilər.

`Pasxa quzusu nəyi (Kimi) təmsil edirdi (Yəh. 1:29-la müq. edin)?`

Xoş Xəbərin necə gözəl və əyani ifadəsi! Pasxa quzusu qüsursuz olmalı idi. Çünki o “bütün dünyanın günahını Öz üzərinə götürən Allah quzusu” (Yəh. 1:29) olan İsa Məsihə işarə edirdi. Heyvanın qanı həlledici rol oynayırdı – o müdafiəni təmsil edirdi. O, ölümün əhatəsindəki həyatın əlaməti idi.

“Sizin olduğunuz evlər üzərindəki qan sizin üçün əlamət olacaq. Qanı görəndə yan keçəcəyəm və Misir ölkəsini cəzalandırdığım zaman sizə məhvedici bəla gəlməyəcək” (Çıx. 12:13).

Bütün Müjdə Pasxanın bayram edilməsilə tam əlaqəli idi, çünki o yalnız əsarətdən azadlığa və əhd olunmuş Ölkəyə getməyə deyil, həmçinin günahlarımıza görə İsa Məsihin qurbanına və Onun qanı ilə örtülənlərin hamısına hesab edilən xidmətlərinə işarə edirdi.

Yüz illər ötəndən sonra Paul o bayramı xatırlayaraq belə yazırdı: “Əslində mayasız olduğunuz kimi köhnə mayadan təmizlənin ki, təzə xəmir olasınız, çünki bizim Pasxa quzumuz olan Məsih qurban verildi” (1 Kor. 5:7).

Maya yaxud acıtma müxtəlif növ xəmirin hazırlanması üçün istifadə olunurdu. Müqəddəs kitabda bu barədə ilk dəfə İsraillilərin Misirdən çıxışı ərəfəsində şirin çörəyin hazırlanması ilə əlaqədar olaraq xatırlanır. Pasxa zamanı mayanı da evlərdən yığışdırmaq lazım idi (Çıx. 12:8, 15-20; 13:3-7). Bu konkret kontekstdə maya günahın timsalı idi (1 Kor. 5:6-8), ona görə onu Pasxanın bayram edilməsi vaxtı həftə ərzində istifadə etmək olmazdı.

Şirin çörək bütün sınaqlara tab gətirən bizə görə həyatını vermiş günahsız Məsihin timsalı idi (Yəh. 1:29; 1 Kor. 5:7; İbr. 4:15). Qana batırılmış “zufa” otu Allahın təmizləyici lütfünü təmsil edirdi (Məz. 51:7). Bütün Pasxa boyunca İsanın satınalınma işi bu yolla açılır.

`Günahın satın alınması üçün İsanın, Allahın Özünün qanının tələb olunması və günahın həqiqətən çox dəhşətli olması faktı bizə nə deyir?`