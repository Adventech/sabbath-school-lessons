### Gi̇ri̇ş

Çıxış kitabı Musanın nəql etdiyi Müjdədir. Allah o kitabda bəzi anlarda ecazkar işlərinin köməyilə Öz xalqına xilas və azadlıq verib sevən Rəbb kimi görünür (Yar. 15:12-16). Misirdən çıxış və Qırmızı dənizdən keçid (slavy. qıp-qırmızı, tünd qırmızı, yəh. yam suf – Qamış dənizi) qədim İsrailin tarixində əsas və qeyri-adi hadisələr – Allahın əlamətdar və ecazkar işləri olmuşdu.

Allah israillilərin daimi dönüklüyünə baxmayaraq, onların qayğısına qalıb müdafiə etməkdə davam edirdi. Onun mərhəməti onların Onun barəsində olan təsəvvüründən çox-çox üstün idi. Rəbb Öz uzanmış əli ilə xalqını azadlığa gətirib çıxarmışdı ki, bu da görünməmiş bir iş idi. Bu, İlahi müdaxilələrin gözlənilməyən sırası, onları Misirdən Kənana aparan Allahla yeni səyahətin başlanğıcı olmuşdu ki, bu da nəticədə onları Əhd olunmuş Yerə gətirib çıxarmışdı.

Musa Çıxış kitabında əhəmiyyətli rol oynasa da, o Musa barədə yox, məhəbbət, həqiqət, ədalət, azadlıq və bağışlayan və son nəticədə bizim xatirimizə çarmıxa getmiş Allah barədədir. Biz Çıxış kitabını araşdırarkən əslində Allahımızın necə olmasının orjinal baxışını əldə edirik.

Görəsən O necədir? O xalqının vəfasızlığına baxmayan sadiq Allahdır. O onların hətta Onun əleyhinə olsalar belə, daim israillilərlə olurdu. O hər dəfə onlara Öz mərhəmətini göstərərək, onları islah edir, onlara yardım edir və nəsihət verirdi. O, onların Ona məhəbbətlə idarə olunan istəyinə görə səcdə edib tabe olmalarını istəyirdi. Bütün bunların hamısı isə onların rifahı üçün idi.

Musanın Allahı qarşılıqlı münasibət Allahıdır. Onun əsas məqsədi Öz niyyətini həyata keçirmək yox, seçilmiş xalqı olan İsraillə mənalı və dərin münasibət qurmaq idi. O onları Sina dağına bu cür münasibət qurmaq üçün gətirib çıxartmışdı.

Həvari Paul da təsdiq edir ki, Allahın xalqına keçmişdə üz vermiş hadisələr bizim üçün əyani dərsdir ki, biz də başqalarının səhvindən öyrənək və bu gün Rəbbin yolları ilə doğruluqla gedək: “Bu hadisələr ibrət dərsi olub onların başına gəldi və bu dövrün sonuna çatan bizim üçün öyüd-nəsihət kimi yazılıb” (1 Kor. 10:11). Keçmiş hadisələr bizim üçün xəbərdarlıq və unudulmaz surətlərin mənbəyi olmalıdır. Biz onları oxumalı, araşdırmalı və onlardan nəsihət götürməliyik. Çünki onların arxasında duran şəraitlər və dini pirinsiplər nə qədər müxtəlif olsa da, daim dəyişməz olaraq qalır.

Çıxış kitabını qarşıdakı 13 həftə ərzində araşdırmağımız çox sadə olacaq. Biz kitabı hər gün oxunması mümkün olan fəsillərə ayırmışıq. Sizin rahatlığınız üçün fəsilləri mövzular üzrə təşkil etmişik:

1. Misirdəki əsarət, Musanın doğulması və həyatının ilk qırx ili (Çıx. 1, 2).
2. Musanın çağırışı (Çıx. 3, 4).
3. Çətinliklər: həyat çox çətinləşir (Çıx. 5, 6).
4. Misirin doqquz cəzası (Çıx. 7-10).
5. Onuncu cəza və Pasxanın bayram edilməsi (Çıx. 11, 12).
6. Misirdən azad olma və Qırmızı dənizin yanında baş verən hadisələr (Çıx. 13-15).
7. Sina dağına keçid (Çıx. 16-18).
8. Əhd və Qanun (Çıx. 19, 20).
9. Allahın Qanununun tətbiqi (Çıx. 21-23).
10. Əhdin təsdiqi və müqəddəs məskənin layihəsi (Çıx. 24-31).
11. İsrailin dönüklüyü və Musanın vasitəçiliyi (Çıx. 32).
12. Allahın Özünü göstərməsi və Musanın nur saçan üzü (Çıx. 33, 34).
13. Müqəddəs məskənin qurulması və təqdis olunması (Çıx. 35-40).

Biz hər həftə diqqətimizi verilmiş fəsillərdən olan əsas hissə və hadisələrə yönəldəcəyik. Qoy mərhəmətli Allahımız bizə Onun Öz xalqını əsarətdən, səhra və ölümdən çıxarıb onu Yeni Yerusəlimdə azadlıq və həyata (İbr. 12:22) gətirmək arzusu barədə xatırladan bu çox gözəl kitabın araşdırılmasında bizi bol-bol xeyir-dualasın.

---

**Müəlli̇f Barədə:**

_İrji Moskala – Təfsir və Əhdi Ətiq ilahiyyatının professoru, Andryus Universitetində yeddinci gün adventistlərinin Ruhani seminariyasının dekanı._