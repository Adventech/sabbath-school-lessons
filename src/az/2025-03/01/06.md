---
title:  Həyatda baş verən dəyişikliklər
date:   03/07/2025
---

`Çıx. 2:11-25-i oxuyun. Musanın həyatını ciddi olaraq hansı hadisələr dəyişmişdi? Biz bu hekayədən hansı dərsləri götürə bilərik?`

Görək Musa necə hərəkət edəcək? O Misirin sınaqlarına və padşah sarayının cah-cəlalına qarşı dura biləcəkmi yoxsa ağır vəziyyətdə olan xalqı ilə birlikdə bütün çətinlikləri bölüşməyi üstün tutacaq? Hadisələr tezliklə onu qaçılmaz seçimə gətirib çıxaracaq.

“Firon bu işdən xəbərdar olanda Musanı öldürtmək istədi. Ancaq Musa fironun əlindən qaçıb Midiyan torpağına çataraq, bir quyunun yanında oturdu” (Çıx. 2:15).

Musa qətl edəndən sonra seçim qalmadığına görə Misiri tərk etməyə məcbur olur. Beləliklə, Misir taxtına çıxmaq və “allah” olmaq barədə nə fikirləşsə də, o niyyət bir göz qırpımındaca alt-üst olmuşdu. Yalançı allah olmaq əvəzinə Musa həyatını həqiqi Allaha xidmətə həsr etmişdi. Şübhəsiz, Musa qaçarkən onu gələcəkdə nəyin gözlədiyi barədə təsəvvürü belə yox idi.

“Bu hadisə [Musanın misirlini öldürməsi] misirlilərə də, firona da çox şişirdilmiş şəkildə tez gedib çatmışdı. O padşaha çox böyük iş kimi təqdim olunmuşdu. Musanı xalqını misirlilərə qarşı qaldırmaq niyyətində olan hakimiyyəti devirmək və taxta yiyələnməkdə ittiham edirdilər. Padşah Musanın sağ olduğuna görə dövlətin təhlükədə olduğunu hesab edərək, ona dərhal ölüm hökmü çıxartmışdı. Musa onu hədələyən təhlükəni dərk edərək, gizlənib Ərəbistana qaçmışdı” (Uayt H. Ağsaqqallar və peyğəmbərlər. S. 247).

Musa 120 il yaşamışdır (Qan. 34:7), onun həyatını hər biri 40 il olmaqla üç dövrə bölmək olar. O ilk 40 ilini Misirdə, böyük hissəsini padşah sarayında keçirmişdi. İkinci 40 ilini o Midyan ərazisində yaşayan Yetronun evində keçirmişdi. Lakin məhz axırıncı 40 il Musanın ilk beş kitabının böyük bir hissəsini (bu rübün də) tutur. O kitablarda İsrailin bütpərəstliyə qapılmış dünyaya Allahın həqiqi təbiəti və xarakterini açaraq şahidlik vermək çağırış hekayəsindən danışılır (Qan. 4:6-8-ə bax).

`Sizcə, Musanın misirlini öldürməsi, Allahın məqsədinə daxil idi? Əgər deyildisə, o zaman bu hekayə bizi nəyə öyrədir? Allah bizim şəraitlərimizi dəyişib onları Öz məqsədləri üçün necə istifadə edə bilər? Rom. 8:28 bizə bu vacib həqiqəti başa düşməkdə necə kömək edir?`