---
title:  Yəhudi mamaçaları
date:   01/07/2025
---

Yəhudilər Misirə köçəndən sonra böyük tərəqqi və sülh içində yaşasalar da, tezliklə əsarətə düşmüşdülər.

Lakin bəzən Allah Öz xalqını problemlərin içində tək qoyduğu kimi görünsə də, sözsüz ki, yəhudilərin əksəriyyəti ağır vəziyyətlərinə görə ruhdan düşürdülər. Buna baxmayaraq, bəla vaxtı Allah qüdrətli əli ilə köməyə gəlir. Rəbbimiz Öz ardıcıllarını bu sözlərlə ruhlandırır: “Dar gündə Məni çağır, Mən səni xilas edəcəyəm, sən də Məni şərəfləndirəcəksən” (Məz. 50:15).

`Çıx. 1:9-21-i oxuyun. Allaha sadiq olan mamaçalar hansı əsas rolu oynamış və buna görə Allah onları necə mükafatlandırmışdı?`

Çıxış kitabında heç bir fironun adı göstərilməmişdir. Onlar yalnız “firon” titulunu daşıyırlar ki, bu da “padşah” deməkdir. Misirlilər inanırdı ki, firon Ra (yaxud Osiris, yaxud Qora) allahının oğlu olub yer üzündə allahdır. Ra ən yüksək Misir ilahisi, günəş allahının özü hesab olunurdu.

Bu “allah” özünün bütün səlahiyyətinə baxmayaraq, mamaçaları öz əqidələrinin əleyhinə getməyə məcbur edə bilməmişdi. Maraqlıdır ki, adının xatırlanmadığı firondan fərqli olaraq, mamaçalar Şifra və Pua (Çıx. 1:15) adı ilə adlanmışlar; onlar Allahdan qorxduqlarına görə yüksək hörmətə layiq görülmüçdülər. Onlar fironun amansız əmrini yerinə yetirməmişdilər, çünki dünyəvi hökmdarın əmrlərinə nisbətən Allaha daha çox hörmət bəsləyirdilər (həmçinin bax. Həv. 5:29). Buna görə Allah onlara xeyirxahlıq göstərmişdi (Çıx. 1:20). Sadiqliyin necə gözəl əzəmətli şahidliyi! Bu qadınların din barədə az bilməsindən asılı olmayaraq, onlar yalnız nəyin düzgün olduğunu və o cümlədən düzgün hərəkət etməyi seçmişdilər.

Firon onun planlarının alt-üst olduğunu görəndən sonra, misirlilərə yəhudilərdən doğulan bütün kişi cinsindən olan körpələri öldürüb onları Nil çayına atmağı yəqin ki, Nil allahı Xapiyə və həmçinin bərəkət allahına təqdim kimi (bu, yəhudilərin yalnız yəhudi olduğuna görə öldürüldükləri ilk hadisə idi) əmr etmişdi. Bu fərmanın məqsədi yəhudiləri qul etmək, bütün kişi cinsindən olan nəsilləri məhv etmək, qadınları misirlilərin arasına səpmək, xalqı özünə oxşatmaqdan ibarət idi və beləliklə, fironun fikrincə yəhudilərin onun xalqı üçün təqdim edəcəyi təhlükəyə son qoyulsun.

`Mamaçalar həm nə edəcəklərini, həm də öz vəzifələrinin öhdəsindən uğurla gəlməyi bilirdilər. Bunda bizim üçün hansı dərs var?`