---
title:  Musa və Məryəmin ilahisi
date:   07/08/2025
---

Bütün Misir ordusu darmadağın edilmişdi; firon da daxil olmaqla heç kim sağ qalmamışdı (Məz. 136:15-ə bax). O misirlilər üçün son dərəcə heyrətli məğlubiyyət, Allahın xalqı üçün isə tam qələbə idi. Təəccüblü deyil ki, yəhudilər bütün tarix boyunca və bu günə qədər bu hekayəni danışırlar.

`Çıx. 15:1-21-i oxuyun. Musanın ilahisinin əsas mövzuları hansılardır?`

Bu ilahi Rəbbi mədh edir, çünki o Onun xalqına qarşı çıxanlara qalib gəlmiş qüdrətli döyüşçüdür. Musa qeyd edir ki, Rəbb onun gücü, ilahisi və xilasıdır. Onunla heç kim müqayisə oluna bilməz. Çünki O “müqəddəslikdə əzəmətli, zəhmli və alqışlara layiq, möcüzələr Yaradandır” (Çıx. 15:11).

Musanın Allah barədəki ilahisi Onun kim olması və nə etməsi barədədir. Rəbb ucaldılır. Ona həmd oxunur və O heyran edir, çünki Öz xalqı üçün böyük işlər görmüşdü. Minnətdarlıq və səcdə Allahın bizə olan lütfünün təbii nəticələridir. Onun məhəbbətinin qəbul edilməsi tamdəyərli ruhani həyat üçün bir əsasdır.

Allahın dəyişməz məhəbbəti xüsusi qeyd olunaraq izzətlənir. O, satın aldığı insanları idarə edir və məbədə tərəf yönəldir. Musa qabaqcadan xəbər verir ki, Allah Öz mülki olan dağında məbəd quracaq (Çıx. 15:17) və bu Siona və ruhani həyatın mərkəzi olacaq Yerusəlimdəki məbədə işarə edir.

Vəhy 15:2-4-də satın salınmışlar Musanın nəğməsini və Quzunun nəğməsini oxuyurlar. Siz göylərdə onun necə səsləndiyini təsəvvür edə bilərsinizmi? Bu, Allaha Onun böyük və ecazkar işləri, ədalətli və həqiqi hökmləri və müqəddəsliyinə görə edilən həmddir.

Nəğmənin sonuncu sətrinə diqqət edin: “Bütün millətlər gəlib Sənin önündə səcdə edəcək. Çünki Sənin ədalətli hökmlərin aşkar oldu” (Vəhy 15:4). Bu o deməkdir ki, xüsusilə minlərlə cəzasız qalmış şər və zülmə qarşı yönəlmiş Allahın bütün hökmləri aşkar olarkən, satınalınmış millətlər o hökmlərə görə Onu izzətləndirəcəklər.

`İmmanuil Kant təsdiq edirdi ki, əgər Allah ədalətlidirsə, o zaman bu yer həyatından sonra həyat olmalıdır. Bu təsdiq nəyə görə doğrudur və biz bu qədər uzun müddət olmamış ədalətin qələbəsinə inanmağı necə öyrənə bilərik? Bu ümid bizə necə təsəlli verə bilər?`