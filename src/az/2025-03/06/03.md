---
title:  İlk doğulanların həsr olunması
date:   04/08/2025
---

Satınalma və qurtuluşun vaxtı çox yaxın idi. Xalq o vacib məqama hazır olmalı idi. Onlar yalnız inanmaqla kifayətlənməməli, həmçinin o əqidəyə uyğun hərəkət etməli idilər. Allah artıq onlara nə etməyin lazım olduğunu demişdi. Ona görə indi onu imanla yerinə yetirməli idilər. Yaqub başqa şey barədə yazsa da, onun prinsipi burada yerinə düşür: “Ey ağılsız adam, əməlsiz imanın puç olduğuna sübut istəyirsənmi?” (Yaq. 2:20).

`Çıx. 13:1-16-nı oxuyun. İsrailin ilkinləri sonuncu cəza vaxtı Allahın mərhəmətinə görə xilas olunmuşdular. Bu əmr nəyə görə əbədidir? Bu gün bu, bizim üçün nə deməkdir?`

Allah qapıların yan taxtalarına qan çəkilmiş israil ailələrini lütfkarlıqla qoruyurdu. Çünki onlar Onun göstərişini imanla yerinə yetirirdilər. İndi onlar başqa bir əmri: “İlk doğulanları, hər bətndən ilk doğulan bütün oğlanları Mənim üçün təqdis et” (Çıx. 13:2) əmrini yerinə yetirməli idilər. Bu qərar həm insanlara, həm heyvanlara aid idi.

O əmrin əsasında duran prinsiplərdən biri ondan ibarət idi ki, hər şey Ona məxsusdur. Çünki O bütün varlığın Yaradıcısı və ağasıdır: “Rəbbindir yer üzü və orada mövcud olanlar. Dünya və orada yaşayanlar” (Məz. 24:1). “Bütün qızıl-gümüş Mənimdir” (Haq. 2:8). İsraillilərin ilkinləri Allahın onlara verdiyi ilahi xeyir-duaların ilk bəhrəsi idi; onlar həmçinin onların Ona tam həsr olunmasının və sahib olduqları hər şeyin yalnız Ondan gəldiyini dərk etməyin əlaməti idi.

Bu əmrdə həmçinin satınalınma ideyası açılır. İlkinlər ölümdən qurtulmuşdular, çünki onlar qanla örtülmüşdülər. Onlar İsanın qanının müdafiəsi altında olanların hamısı kimi ölümdən satın alınmışdılar. Paulun İsa barədə yazdığı kimi “Oğlunda satınalınmaya – günahlarımızın bağışlanmasına malikik” (Kol. 1:14).

Eyni zamanda o həsr olunmanı Misir əsarətindən azad olmaları şərəfinə necə yerinə yetirmək barədə göstərişlər verilmişdi. Onlar heyvanları qurban gətirməli idilər. Lakin onların oğullarının əvəzi ödənməli idi (Çıx. 13:12, 13, 15).

`Çıx. 13:16-da o barədə deyilmişdi ki, o əldə işarə və alın bağı olmalı idi. Bu, bizim nə qədər imana malik olmağımızdan asılı olmayaraq, o imana uyğun hərəkət etməli olduğumuz mühüm ruhlu həqiqətə necə işarə edir?`