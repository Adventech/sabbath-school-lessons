---
title:  Əxlaq pozğunluğu
date:   09/09/2025
---

`Çıx. 32:7, 8-i oxuyun. Allah bütpərəstliyə nə üçün o dərəcədə qəti yanaşır?`

İsraillilər bütə müraciət edərək, onları Misirdə əsarətdən azad etmiş həqiqi Allahdan uzaqlaşmışdılar. Rəbb onlar “əxlaqını pozmuşlar” (Çıx. 32:7) deyərək, təqsiri birbaşa onların üzərinə qoymuşdu. Çünki onlar Misirdən qurtuluşu o heykəlin ayağına yazmışdılar. Allahın onlara dediyinin necə də birbaşa təzadı (Çıx. 20:2)! Allahın hüzurunun və Onun əzəmətli işlərinin inkarı çox ciddi məsələ idi. Onların düşüncə və hissləri təhrif olunmuş və tamamilə pozulmuşdu.

Yezekel peyğəmbərin fikrinə görə, Allahın xalqının bütün əzab-əziyyətlərinin mərkəzində bütpərəstlik dururdu (bax., məs., Yez. 8:1-18; 20:1-44; 22:1-12) və bütün digər günahlar ondan törəyir. Biz çox vaxt qədim imanlıların bütpərəstliyə nə üçün düşdüyünə təəccüb edirik. Özümüzün heç vaxt o cür hərəkət etməyəcəyimizə inanırıq. Lakin biz həqiqətənmi bütpərəstlikdən azad olmuşuq? Müasir bütlər müxtəlif formalara malik olsalar da, yenə cazibədarlığa malik olmaqda davam edirlər.

Həyatımızda Allahın yerini tutan hər şey bütdür. Onun yanlış olduğunu dərk etsək də, tez-tez onu təkrar edərək ona səcdə edirik. O bizim təsəvvürümüzü ələ alır, bağlılıq yaradır, vaxtı əlimizdən alır və ağlımızı Allaha nisbətən daha çox əsir edir. O hətta bizim düşüncəmizi əsarət altına ala bilər. Biz faktiki olaraq qarşıda gördüyümüzə çevrilir və qulluq etdiyimiz hər hansı bir “allah”dan yüksəyə qalxmırıq.

Əgər həyatımızın mərkəzində Allah durmasa, Onun yerini mütləq başqa “allahlar” tutacaq. Biz Allahın canlı hüzurundan zövq almayıb Onu axtarmasaq, o zaman həyatımızı mütləq başqa nəyəsə yaxud kiməsə mütləq həsr edəcəyik. Məsihin yerinə qoyduqlarımız müxtəlif cür görünə bilər: məğrurluq, xudbinliyin ifrat dərəcəsi, pul, hakimiyyət, cinsi əlaqə, yemək, televiziya, narkotiklər, spirtli içkilər, təmiz olmayan fikirlər, ədəbsiz və əxlaqsız səhnələri təsvir edən ədəbiyyat və şəkillər, kef-əyləncə, iş, idman, ailə, video oyunlar, filimlər, alış-veriş, ideyalar, siyasət, musiqi, mövqe, fəxri adlar, qiymət vermələr və s. Bu siyahının sonu yoxdur.

Biz bu barədə çox ixtiraçıyıq. Biz yaxşı, gözəl və mənalı olan hər şeyi bütə çevirə bilərik. Bütpərəstlik olduqca təhlükəlidir. Çünki o bizim şəxsiyyətimizi, düşüncə tərzimizi, bağlılıqlarımızı və sosial həyatımızı dəyişir. O bizim şəxsiyyətimizi dəyişir və həqiqi münasibətləri son nəticədə bizi xilas edə bilməyən boş və mənasız şeylərlə əvəz edir.