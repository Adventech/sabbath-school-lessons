---
title:  “Səni tanıyım”
date:   15/09/2025
---

`Çıx. 33:12-17-ni oxuyun. Musa Rəbdən ona nəyi öyrətməsini xahiş etmişdi? O Allahın hüzuru barədə onu və xalqı yönəltmək üçün nəyə görə Allahın hüzuru barədə yalvarmışdı?`

Musanın Rəbdə böyüməsi daimi idi. O Rəbbə getdikcə daha çox yaxınlaşır və Ona bənzəməyə can atırdı. Musa bir dəfə hüzur çadırında Allahla söhbət edərkən qəfildən Onu tanımadığını dərk etdiyinə görə xüsusi bir dua etmişdi: “Öz yolunu mənə agah et ki, Səni tanıyım” (Çıx. 33:13). Musa özünün Allahı yeni səviyyədə dərk etməyin dərin tələbatını başa düşmüşdü. O Rəbbi çox tanıdıqca Onu bir o qədər dərk etmədiyini aşkar edirdi. O öz tələbatını dərk etdiyinə görə Onu bütün ürəyilə daha yaxşı tanımaq istəyirdi. Ona görə Allah Musanın arzusunu həvəslə yerinə yetirmişdi.

Biz bu gün Musanın təcrübəsini öyrənərkən onun Rəblə daha dərin yaxın ünsiyyətə necə daxil olduğunu və onun ruhən böyüməsinin necə baş verdiyini görə bilərik.

Musa əvvəlcə “dağa qalxmış və Allahın hüzuruna çıxmışdı” (Çıx. 19:3). Sonra o “dağın başına” qalxmış (Çıx. 19:20), daha sonra Allahın olduğu “qatı qaranlığa”, buluda yaxınlaşmışdı (Çıx. 20:21). Başqa bir vaxt “Musa Allahın olduğu yerə - buludun içinə girib dağa çıxmış və Rəblə qırx gün-qırx gecə dağda qalmışdı” (Çıx. 24:18). Həmin o qırx gün ərzində Allah Musaya iki qiymətli hədiyyə təqdim etmişdi: 1) Allah Özünün həm yazdığı, həm həkk etdiyi iki lövhədəki On sözü (Çıx. 24:12) və 2) məkanı necə qurmaq və təşkil etmək barədə nəsihət (Çıx. 25-31-ə bax).

O sonra günahkarlara görə vəsatətçilik edərək daha qırx gün-qırx gecəni Rəblə keçirmişdi (Çıx. 32:30-32; Qan. 9:18).

Lakin bütün bu hadisələrə baxmayaraq, Musa Allahın xarakterini daha dərin anlamaq üçün can atmağı dayandırmırdı. Allah tezliklə ona Özünün kim olmasını başa düşməsi üçün xüsusi açılış vermişdi. Musanın ürəkdən arzuladığı o bilik sadəcə Allahı əqli dərketmə deyildi. O, həmçinin Onunla yaxınlığın şəxsi təcrübəsi idi.

Məsihin əsrlər keçəndən sonra: “Əbədi həyat da budur ki, Səni – yeganə həqiqi Allahı və göndərdiyin İsa Məsihi tanısınlar” (Yəh. 17:3) deyəcəyi təəccüblü deyil. Allah Özünü insanlara göstərmək üçün insan olmasından başqa daha nə edə bilərdi?

`Siz Allahla şəxsən tanışsınızmı yoxsa sadəcə Onun kim olduğunu bilirsiniz? Bu iki anlayışın arasındakı prinsipial fərq nədədir?`