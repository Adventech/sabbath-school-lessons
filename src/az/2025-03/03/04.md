---
title:  İlahi “Mən”
date:   15/07/2025
---

Musa üçün asan deyildi. Əvvəlcə firon ona lənət oxumuş, indi isə öz xalqı onunla eyni cür rəftar edirdi.

Beləcə, Musa Allaha şikayət ilə müraciət edir. O İsrailin pisləşən vəziyyətinə görə kədər və ümidsizliklə dolmuşdu. Musa soruşur: “Ey Xudavənd, məni nə üçün belə bəlaya saldın? Məni niyə göndərdin? Sənin adınla fironla danışmaq üçün gələndən bəri o bu xalqı bəlaya salır. Sən isə onları heç azad etmirsən” (Çıx. 5:22, 23). Musanın Rəbdən narazı olması aydın görünür, şəraiti nəzərə alsaq, o tamamilə izah edilə biləndir.

Allah cavab verib deyir ki, Mən fəaliyyətə keçəcəyəm - “indi Mənim firona nə edəcəyimi görəcəksən” (Çıx. 6:1).

`Çıx. 5:22-6:8-nə kimi oxuyun. Allah Musaya nə cavab vermişdi? Rəbbin sözlərində yeni nəsə var idimi?`

`Bizim üçün Allahın vədlərini dönə-dönə təkrarlamaq nəyə görə faydalıdır?`

Allah bir daha yalnız danışmaq yox, xalqının rifahı xatirinə əzəmətlə müdaxilə edəcəkdi. O Musaya bir neçə mühüm faktları xatırladaraq deyir: 1) Mən Rəbbəm; 2) Mən ağsaqqallara görünmüşəm; 3) Mən onlarla Öz əhdimi bağlamışam; 4) Mən onlara Kənan torpağını verməyi vəd etmişəm; 5) Mən İsrail oğullarının fəryadını eşitmişəm və 6) Mən sizə əhd olunmuş Torpağı vermək üçün Öz əhdimi xatırlamışam.

İlahi “Mən”in təkrarlanmasına diqqət yetirin: “Mən sizin Allahınız Rəbbəm və bunu-bunu... etmişəm. Ona görə də Mənim sizin üçün vəd etdiyimi yerinə yetirməyə qadir olduğuma inana bilərsiniz”.

Rəbb təntənəli surətdə elan edir ki, o israillilər üçün dörd böyük iş görəcək. Çünki o onların yaşayan Allahıdır; 1) Mən Rəbbəm və sizi misirlilərin zülmü altından çıxaracağam; 2) sizi onların əsarətindən qurtaracağam”; 3) sizi uzanmış qolum və böyük hökmlərimlə xilas edəcəyəm və 4) sizi Özümə xalq edəcəyəm və sizin Allahınız olacağam (Çıx. 6:6, 7).

Bu dörd İlahi hərəkət Onun xalqı ilə münasibətini təmin və bərpa edir. Bütün o hərəkətləri edən Şəxs Allahdır, israillilər isə bütün o nemətləri və Onun lütfünü alanlardır. Allah məhəbbətlə hərəkət edərək, o ənamları müftə təklif edir; O onlar üçün o işləri o vaxt etmişdi, onları indi bizim üçün də edir.

`Müqəddəs kitabın başqa hansı qəhrəmanları Allaha ciddi əsaslara malik olduqları şikayətlərlə müraciət etmişlər? Ürəyini Allaha açıb-boşaltmaq, hətta bəzən şəraitlərə görə şikayət etmək nəyə görə normal hesab olunur? Bəs nəyə görə həmişə bununla yanaşı iman və etibar da lazımdır?`