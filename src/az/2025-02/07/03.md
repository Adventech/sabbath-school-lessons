---
title:  İki keruv
date:   12/05/2025
---

Əcdadlarımız Eden bağından qovulan kimi Allah onlara Məsihə olan ümid bəxş etmişdi (Yar. 3:15). Sonra O Eden bağının yanında böyük bir timsal: iki keruv qoymuşdu, onların arasında odlu qılınc bərq vururdu (Yar. 3:24; MKTİ). Biz Allahın taxtının timsalı olan əhd sandığını güclü xatırladan mənzərəni nəzərdən qaçırmamalıyıq (Çıx. 25:18).

`Yar. 3:23, 24-ü oxuyun. Keruvlara hansı iş tapşırılmışdı?`

Keruvların üzərinə günahkarları həyat ağacına aparan yola buraxmamaq vəzifəsi qoyulsa da (Yar. 3:22), onlar bir gün insanların cənnətə qayıdacağı barədə ümid və vədin əlamətləri idilər. “İnsan Eden bağının sərhədlərindən qovulandan sonra da o, bu yer üzündə uzun müdddət qalmışdı. Düşkün bəşər nəsli uzun müddət oraya gedən yolun mələklərlə qorunduğu müqəddəs vətənə baxa bilirdi. Allahın izzəti mələklərin qoruduğu cənnət qapılarının yanında açılırdı. Adəm və oğulları oraya Allaha səcdə etməyə gedirdilər. Onlar orada pozduqlarına görə Edendən qovulduqları qanuna itaət əhdlərini təzələyirdilər. Lakin Yaradıcı... “yeni göy və yeni yeri” yenidən yaradarkən (Vəhy 21:1), cənnət əvvəlkindən də böyük izzətdə yenidən qaytarılacaq” (Uayt H. Ağsaqqallar və peyğəmbərlər. S. 62).

Yar. 3:24-də yazılanlar da maraq doğurur. Bu ayədə deyilmişdir ki, Allah keruvları Edenin şərqinə “qoydu”. “Qoydu” sözü yəhudi “şakan” sözündən tərcümə olunmuşdur, onun kökündən “məskən” (Çıx. 25:9; Say. 3:26) mənasını verən söz əmələ gəlmişdir ki, orada Allahın Öz xalqının arasında olduğuna şahidlik verən şekina görünürdü. Ona görə Yar. 3:24-ün başqa mümkün tərcüməsi bu cür səslənə bilər: “Allah Eden bağının şərqində keruvlara məskən hazırlamışdı”.

Müqəddəs kitabda keruvlar Allahın hüzuru ilə birbaşa əlaqəlidir (1 Saln. 13:6; Məz. 80:1; Yeş. 37:16-ya bax). Onlar o cümlədən Allahın adının xüsusi təntənə ilə elan edildiyi yer olan Allahın taxtı ilə birgə xatırlanır. Qeyd etmək vacibdir ki, Vəhy 4 və 5-də Allahın taxtının yanında olan 24 ağsaqqal Onu mədh edir və Onun hökmranlıq etmək hüququnu təsdiqləyirlər, çünki hər şeyin Yaradıcısı Odur (Vəhy 4:11). Yuxarıda deyilənlərin hamısı bizə taxt zalındakı səhnəni dərindən və bizim Yaradanımızın qarşısında bağışlanmış günahkarlar kimi rolumuzu dərk etməyə kömək edir.