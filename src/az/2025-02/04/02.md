---
title:  Nəmrud və Nineva
date:   20/04/2025
---

Eden insanlar üçün ideal bir yer kimi düşünülmüşdü. Amma dünyamıza günah daxil olarkən Allahın insanların həyat ağacına gedən yola malik olmaması üçün insanı Eden bağından çıxartmaqdan başqa seçimi qalmamışdı.

Edendən kənarda insanlar öz dolanışığını təmin etmək üçün çox işləməli olmuşlar. Həyat çətinləşmişdi: insanlar ağrı və ağır zəhmətlə üzləşmişdilər (Yar. 3:16-19). Əcdadlarımız qanuni Padşahın onlara Edenə geriyə qayıtmaq üçün yol açacağına inanırdılar. Onlar Allahın lap başlanğıcdan düşkün dünyaya təklif etdiyi xilası ümidlə gözləyərək Onun darvazalarının yanına qurban gətirirdilər.

“İnsan Onun sərhədindən qovulandan sonra Eden bağı uzun müddət bu yer üzündə qalmışdı. Düşkün bəşər nəsli cənnətə gedən və mələklərin qoruduğu yola – müqəddəs vətənə uzun müddət baxa bilirdi. Keruvların qoruduğu cənnət darvazalarının yanında Allahın izzəti açılırdı. Adəm və onun oğulları oraya Allaha səcdə etməyə gedirdilər. Onlar orada Edendən qovulmağa səbəb olmuş pozulmuş qanuna öz itaət əhdlərini təzələyirdilər. Qanunsuzluq bütün dünyanı bürüyərkən və ölümə məhkum olanlar daşqının sularında məhv olmalı ikən Edeni yerləşdirən Əl onu bu yerdən götürmüşdü. Lakin Yaradıcı “yeni göy və yeni yer” yaradanda (Vəhy 21:1) cənnət əvvəlkinə nisbətən daha böyük izzətdə qayıdacaq” (Uayt H. Ağsaqqalar və peyğəmbərlər. S. 62).

Lakin bəzi insanlar dövlət şəhəri qurmağın – yenidən yaranmış problemin saxta “həllini” tapmağa çalışırdılar, bu, həyatı yüngülləşdirmək, mümkünsə, Edenlə bərabər itirilmişləri qaytarmaq cəhdi idi.

`Yar. 10:8-12-ni oxuyun. Müqəddəs kitab bu ayələrdə bizi bütün Müqəddəs kitab hekayələri boyunca siyasi ad və başlıqlarla tanış edir: Nineva, Babil. Müqəddəs kitab padşah Nəmruda hansı xarakteriskanı verir? Sizcə, onun gücü nədə görünürdü?`

Bəzi insanlar Nəmrud barədə oxuyarkən onda bütpərəst əfsanəsindən olan istilaçı qəhrəmana oxşayan alicənab bir qəhrəmanı görürlər. Amma Müqəddəs kitab onu “yer üzündə qüdrətli adam” və “Rəbbin önündə mahir bir ovçu” kimi təsvir edərkən onu tərifləmir.

Nəmrud öz gözündə böyük idi və “Rəbbin önündə” durarkən sanki Allaha meydan oxuyurdu. Biz bu ayələrdə bütün qiyamların qəti olaraq yatırılana qədər davam edəcək Allaha qarşı üsyanın yaranmasını görürük.

`Allaha qarşı üsyan günahı nəyə görə bu qədər çətin tanınır? Biz özümüzü insana xas olan bu xüsusiyyətlərdən necə qoruya bilərik?`