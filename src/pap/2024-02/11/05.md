---
title:  IDENTIFIKANDO E BESTIA - PARTI 2
date:   12/06/2024
---

Mas bien ku adorashon e bestia, e pueblo di Dios ta haña nan goso di mas grandi i deleite di mas haltu den ador'E. Nan obediensia ta brota for di nan kurason di amor. Nan ta komprometé na djE pasobra nan sa kon komprometé E ta na nan.

`Lesa Revelashon 13:5. Skirbi e karakterístika di identifikashon riba e liña aki bou.`

Kòrda bèk di lès 4 ku Dios ta duna nos un klave pa komprendé tempu profétiko- un dia profétiko ta igualá un aña literal (Num. 14:34, Eze. 4:6). Kalkulando e periodo di tempu di 42 luna menshoná den Revelashon 13:5 usando e luna hebreo di 30 luna ta igualá 1.260 dia profétiko òf aña literal. E papado a ehersé gran influensia for di 538 dK te 1798 dK. Pero ora Napoleon su general, Berthier, a kohe e papa prezu na 1798 dK, e periodo profétiko di soberania papal a terminá, i e profesia di Revelashon a kumpli: "Esnan destiná pa bai den prizón, lo keda kohé prezu" (Rev. 13:10). E gòlpi riba e papado tabata ekstremadamente serio, pero no fatal. Di akuerdo ku Revelashon 13:12, e herida mortal lo a kura. Lo a sinti e influensia di e papado un biaha mas mundialmente. Awe, lidernan mundial ta duna bon biní na e pontífise komo un embahador di e iglesia di Roma i ta bishit'é regularmente na Vatikano. Den un mundu di instabilidat sin presedente, ta preparando e senario pa e pontífise romano bira e lider moral aklamá di mundu, ku por trese hende huntu. Durante su spich riba 6 di yüni 2012, na mas ku diessinku mil hende reuní na Plasa San Pedro na Roma, Papa Benedicto XVI a deklará: "Djadumingu ta e dia di Señor i di hende hòmber i muhé, un dia ku tur hende mester por ta liber, liber pa famia i liber pa Dios. Defendiendo djadumingu nos ta defendé libertat humano."-https:// www.vatican.va/content/benedict-xvi/en/audiences/2012/documents/hf_benxvi_ aud_2m2o 606.html. The Great Controversy klaramente ta revelá na unda e movementu akí lo hiba un dia finalmente: "Lo denunsiá esnan ku ta honra e sabat di Beibel komo enemigunan di lei i órden, ku ta kibra e restrikshonnan moral di sosiedat, kousando anarkia i korupshon, i invokando e huisionan di Dios riba tera ( ... ). Lo akusá nan di malkontentu pa ku e gobiernu. Ministernan ku ta nenga e obligashon di e lei divino lo presentá for di e púlpito e deber di rindi obediensia na e outoridatnan sivil komo algu ordená pa Dios. Den e salanan legislativo i e tribunalnan di hustisia, lo mal representá i kondená wardadónan di mandamentu."-Ellen G. White, The Great Controversy, p. 592.

`Maske kon difísil ta awor pa mira algu manera esaki sosodé, wak kon rápidamente nos mundu por kambia. Kiko e kambionan akí mester bisa nos tokante kon rápidamente eventonan di tempu di fin por bini riba nos?`