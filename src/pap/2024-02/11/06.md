---
title:  E BESTIA DI TERA
date:   13/06/2024
---

`Lesa Revelashon 13:11-18. Kon e di dos bestia akí ta diferensiá di e promé bestia di Revelashon 13?`

E promé bestia a sali for di laman; e di dos bestia ta sali "for di tera" (Rev. 13:11). Laman ta representá "pueblo i nashon, rasa i idioma" (Rev. 17:15). Tera, anto, ta representá un área di mundu eskasamente poblá. E di dos bestia akí ta surgi serka di fin di e periodo profétiko kaminda e promé bestia ta ehersé outoridat (Rev. 13:5). Ke men, e ta haña fama alrededor di 1798 dK. Estádos Unídos ta kuadra eksaktamente ku e deskripshon akí. El a deklará su independensia na 1776 dK, a adoptá su konstitushon na 1789 dK, i a rekonos'é komo un poder mundial na final di siglo 19. Huan ta kontinuá: "E tabatin dos kachu manera un lamchi, i tabata papia manera un dragon" (Rev. 13:11). Kachu, den profesia di Beibel, ta simbolisá poder. Diferente for di e promé bestia, e bestia akí no tin korona riba su kachunan, loke ta sugerí ku e no ta un monarkia. E dos kachunan ta representá e dos prinsipionan dominante primario ku ta e fuente di poder i éksito di Estádos Unídos-libertat polítiko i religioso.

`Lesa Revelashon 13:11, 12. Ki kambio bo ta mira den e bestia akí, i kon E ta papia?`

E nashon amabel, manera un lamchi, finalmente ta papia manera un dragon. E ta ehersé "tur poder di e promé bestia" (Rev. 13:12) i ta bandoná su prinsipionan di libertat religioso, hasiendo ku "mundu i su habitantenan ta adorá e promé bestia" (Rev. 13:12). Estádos Unídos lo tuma inisiativa ora e rekerí tur hende riba tera pa adorá e promé bestia ku rekonosementu di e outoridat spiritual i sekular di e papado. Di akuerdo ku e profesia akí, Estádos Unídos ta forma un imágen pa e bestia-un union di iglesia i estado-i e lo rekerí tur hende pa adorá e imágen akí. Loke ta fasinante ta ku na momento ku a identifik'é pa promé biaha komo e poder di e bestia akí, Estádos Unídos no tabata ni serka di e gigante militar i ekonómiko ku e tabata bai bira i ta permanesé awor.

`Pensa riba e instabilidat polítiko na Merka awe. Kon esaki lo hiba un dia na kumplimentu di e profesia akí?`