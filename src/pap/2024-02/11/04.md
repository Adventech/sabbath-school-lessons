---
title:  IDENTIFIKANDO E BESTIA - PARTI 1
date:   11/06/2024
---

Revelashon 13:1, 2. For di unda e bestia akí ta salí, i ken ta dun'é outoridat? E buki di Revelashon ta identifiká e dragon primeramente komo Satanas. Revelashon 12:3-5 ta bisa ku e dragan a purba destruí, "asina e nase", e "yu hòmber", ku despues "a wórdu kohí hibá na Dios i na Su trono" (Beibel Santu). Tabata diabel, obrando a traves di Roma pagano, ku a purba destruí Kristu (wak Mat. 2:16-18). E enemigu mortal di Dios i hende ta obra a traves di institushonnan polítiko i religioso pa logra su propósitonan. Tokante e poder di e bestia akí ta bisa nos: "E dragon a duna e bestia su forsa, su trono i su poder grandi" (Rev. 13:2). E profesia akí a kumpli presisamente sentenáres di aña despues, ora e emperador romano Constantino a move su kapital for di Roma na loke a bin ta yama Constantinopel, den tempu moderno Turkia. Esaki a laga un bashí di poder na e trono òf asiento anterior di e Caesarnan, e stat imperial Roma. Pues, Roma pagano a duna e bestia su asiento, òf siudat kapital. Isaac Backus a deklará: "Ora el a trasladá e sede di e imperio pa Constantinopel, ( ... ) Constantino a traha kaminda pa e obispo di Roma eksaltá su mes riba tur hende riba tera, i riba e Dios di Shelu."-The Infinite Importance of the Obedience of Faith, and of Separation from the World, p. 16 (sitá den Le Roy Edwin Froom, The Prophetic Faith of Our Fathers, tomo 3, p. 213). Di akuerdo ku Thomas Hobbes, "Papado no ta niun otro sino spiritu di e defuntu imperio romano, ku ta sintando koroná riba e graf di esei."-Leviathan (New York: Oxford University Press, 1996), p. 386. Un análisis kuidadoso ta revelá ku e bestia di laman di Revelashon 13 ta un poder religioso apóstata ku ta salí for di Roma i ta bira un sistema di adorashon mundial (Rev. 13:3, 4). E bestia akí no ta un persona; e ta un organisashon religioso ku a remplasá e bèrdat di e Palabra di Dios ku dekretonan humano.

`Lesa Revelashon 13:1, 6. Ki palabra klave ta usa pa identifiká e poder di e bestia?`

Beibel ta definí blasfemia den Huan 10:33 i Lukas 5:21 ku dos ehèmpel: (1) un hòmber pretendiendo di ta òf reklamando di ta Dios, i (2) un hòmber reklamando e poder pa pordoná piká. E akusashonnan akí tabata inhustu pasobra Hesus ta berdaderamente Dios i, p'esei, tin e derecho pa pordoná piká. E papado romano tin dos doktrina típiko ku Beibel ta yama blasfemia: e ta reklamá ku su saserdotenan tin poder pa pordoná piká i ku papa tin e prerogativonan di Dios riba tera.