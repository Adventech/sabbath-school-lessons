---
title:  E KRÍSIS BENIDERO
date:   10/06/2024
---

E profesia di e marka di e bestia den Revelashon 13 ta bisa nos tokante e fase di mas feros i pió di e guera di Satanas kontra Dios. Desde ku Hesus a muri riba e krus, e enemigu tabata sa ku e tabata derotá, pero e ta determiná pa hiba tantu hende ku ta posibel huntu kuné. Su promé strategia den e kampaña akí ta engaño. Ora engaño no funshoná, e ta rekurí na forsa. Finalmente e ta tras di e dekreto ku lo mata tur hende ku nenga di adorá e bestia òf risibí su marka. Persekushon religioso, naturalmente, no ta nobo. E tabata eksistí desde ku Kain a mata Abel pa a obedesé e mandato di Dios. Hesus a bisa ku e lo a sosodé asta entre kreyentenan.

`Lesa Huan 16:2, Mateo 10:22, 2 Timoteo 3:12, i 1 Pedro 4:12. Kiko e iglesia di Tèstamènt Nobo a eksperensiá, i kon esei ta apliká na Kristu su iglesia di tempu di fin?`

A lo largu di historia kristian, persekushon tabata komun. El a sosodé na Roma pagano, pero tabata spesialmente evidente durante e persekushon kruel di kristiannan, ku tabata kere den Beibel, pa e iglesia medieval. E marka di e bestia ta djis e último renchi den e kadena di otro mundu akí. Meskos ku e persekushonnan anterior, e ta diseñá pa forsa tur hende pa konformá ku un sierto sèt di kreensia i un sistema aprobá di adorashon. E profesia ta indiká ku persekushon lo kuminsá ku sanshonnan ekonómiko: niun hende por kumpra òf bende a ménos ku nan tin e marka. Finalmente lo pone tur hende, ku nenga di risibí e marka, bou di un dekreto di morto (Rev. 13:15, 17). Diabel ya ta preparando kristiannan komprometé pa risibí e marka di e bestia ora e prueba final bin, enkurashando nan pa hasi kompromisonan den nan bida. Ora ta parse ku henter mundu ta siguiendo e bestia den atmirashon asombrá (Rev. 13:3), direpente e esena ta kambia, i e kámara profétiko ta enfoká riba e pueblo di Dios. Revelashon 14:12 ta duna nos e kuadro akí. "Aki ta konta perseveransia di esnan ku ta pertenesé na Dios, di esnan ku ta kumpli ku Dios su mandamentunan i ta keda tene na e fe den Hesus." E pueblo di Dios ta biba bidanan di obediensia piadoso. Pa medio di Su grasia nan ta para firme ora tur rònt di nan tur kos ta sakudí. Miéntras mundu ta siguiendo e bestia, nan "ta sigui e Lamchi unda ku E bai" (Rev. 14:4). Pa medio di e poder di Kristu nan ta triunfá riba e podernan di fiernu disponé kontra nan. Manera nos a mira den lès 9, e konflikto sentral entre bon i malu ta tokante adorashon. E bestia ta usa engaño i, ora esei faya, forsa i preshon.

`Kon rápido awor bo ta permití, si esei ta e kaso, konsiderashonnan ekonómiko komprometé bo wardamentu di sabat?`