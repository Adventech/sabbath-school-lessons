---
title:  LUS TA VENSE SKURIDAT
date:   22/04/2024
---

`Lesa Hudas 3, 4. Kua ta e spiertamentu akinan i kon el a apliká na e iglesia kristian posterior?`

A skirbi e buki di Hudas algun tempu promé ku 65 dK na fiel kristiannan ku ta "esnan ku ta e yamánan, stimánan den Dios Tata, i konservá pa Jesu-Cristo" (Hudas 1:1, Beibel Santu). A urgí e kreyentenan fiel akí pa "hasi boso máksimo esfuerso na benefisio di e fe ku un bia i pa semper a keda entregá na e pueblo santu di Dios(. ..) pasobra algun hende(. ..) a sluip drenta meimei di nos sin niun hende ripará (...) ku ta trose mensahe di grasia di nos Dios (. ..) " (Hudas 1:3, 4). E atvertensia akí tabata nifiká mas ainda pa kreyentenan di Edat Media despues ku práktikanan pagano a kore drenta den iglesia i tradishonnan humano a komprometé e Palabra di Dios. Pa hopi siglo, hendenan manera e waldensenan a para komo kampionnan pa e bèrdat di Skritura. Nan tabata kere ku Kristu tabata nan úniko mediadó i Beibel nan úniko fuente di outoridat. "Durante tur époka tabatin testigunan pa Dios-hòmbernan ku tabata tesorá fe den Kristu komo e úniko mediadó entre Dios i hende, ku tabata mantené Beibel komo e úniko regla di bida, i tabata santifiká e berdadero sabat."-Ellen G. White, The Great Controversy, p. 61.

`Lesa Revelashon 2:10. Ki promesa Dios ta duna esnan ku ta fiel na djE den bista di morto mes?`

A skirbi e palabranan akí na e iglesia na Smirna. Un di e diosnan patrono di e stat tabata Dionisius, e dios di festividat i fertilidat. Ora e saserdotenan di Dionysius a muri, tabata pone un korona riba nan kabes den nan proseshon fúnebre. Huan ta kompará e korona terenal akí poné riba kabes na morto ku e korona di bida poné riba kabes di esnan ku ta viktorioso riba e podernan di maldat. Ta presentá e korona di bida na esnan ku a soportá prueba, difikultat, sufrimentu, i morto mes pa motibu di Kristu. E korona di bida ta inspirá e kreyentenan fiel akí pa soportá asta morto pa motibu di Kristu. E korona di bida semper ta motivá kreyentenan den sirkunstansianan desafiante. El a inspirá e waldensenan a traves di doló i persekushon. Nan tabata sa ku nan lo a mira Hesus un día i biba huntu kunE pa semper. E korona di bida ta papia na nos tambe: nos por pasa a traves di pruebanan aworakí, pero un korona di bida ta spera nos miéntras nos ta tene nos bista fihá riba Hesus.

`Kiko ta kurashá bo den momentonan desafiante? Kiko ta duna bo miedu? Kua promesa bo por reklamá pa e momentonan ei?`