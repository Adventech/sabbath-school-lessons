---
title:  KURASHI PA PARA
date:   23/04/2024
---

`Kompará Echonan 5:28-32, Efesionan 6:10-12, i Revelashon 3:11. Kua prinsipio básiko ta haña den e tekstonan akí?`

Un di e karakterístikanan pekuliar di e waldensenan, i kada un di e reformadónan, tabata nan apsoluto lealtat na Dios, nan obediensia na e outoridat di Skritura, i nan kompromiso na e soberanía di Kristu, no na papado. Nan mente tabata saturá ku storianan di fe i kurashi di Tèstamènt Nobo. Huntu ku Pedro i e apòstelnan nan por a bisa: "Hende mester obedesé Dios mas ku otro hende" (Echonan 5:29). Nan a kapta Pablo su atvertensia: "buska boso forsa den Señor i den su gran poder" (Efe. 6:10). Nan a tuma Hesus su konseho na serio: "Tene firme na loke bo tin, pa ni un hende no kita bo korona" (Rev. 3:11, Beibel Santu). Na lugá di someté na e tradishonnan di e iglesia romano, e hòmber-i muhénan di fe determiná akí tabatin e kurashi pa para pa e bèrdatnan di e Palabra di Dios. E waldensenan tabata un di e promé gruponan ku a haña e Beibel den nan propio idioma. Un relato konmovedor di nan kopia manual di Beibel skirbí pa Jean Leger, un kopista waldense di Beibel, ta kontené informashon di promé man di nan obra inkluyendo pintura. Den sekreto e waldensenan tabata kopia e Skrituranan den nan komunidatnan den seru na Nort di Italia i Sur di Fransia. Mayornan tabata instruí hóbennan na edat trempan pa memorisá porshonnan grandi di Skritura. Timnan di kopista di Beibel tabata traha huntu pa kopia Beibel ku difikultat. Hopi di e hóben adulto waldense akí tabata biaha a traves di Europa komo komersiante ku tabata kompartí e bèrdatnan di Skritura di forma silensioso. Algun a inskribí na universidat i, segun ku oportunidat tabata presentá, tabata kompartí porshonnan di Skritura ku nan kompañeronan studiante. Guiá pa Spiritu Santu, na e momento korekto ora nan tabata sinti un sensibilidat di partí di un buskadó honesto, nan tabata regalá porshonnan selektá di nan pasashinan di Skritura presioso. Hopi a paga pa nan fieldat i deboshon ku nan bida. Aunke e waldensenan no tabata komprendé tur siñansa di Beibel klaramente, nan a preservá e bèrdat di e Palabra di Dios pa siglonan kompartiendo esaki ku otronan. "Pero bida di un hende hustu ta manera salida di solo: ora pa ora e ta bira mas kla, te ora e yega su punto mas altu" (Prov. 4:18). Salomon ta kompará e kaminda ku Dios ta usa pa guia Su yunan ku un solo ku ta subi mas i mas haltu. Si Dios simplemente tabata hala un suich kósmiko i solo tabata bria instantáneamente ku tur su brio, e lo a siega nos. Despues ku skuridat a inundá mundu pa siglonan, Dios a lanta hòmber-i muhénan, komprometé ku Su Palabra, ku a sigui buska mas.

`Kon nos, reflehando e lus di Kristu, por bria den nos propio komunidat? Nos ta hasi esei?`