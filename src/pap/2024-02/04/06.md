---
title:  ANIMÁ PA SPERANSA
date:   25/04/2024
---

`Lesa Hebreonan 2:14, 15. Kon kreyentenan di Edat Media a eksperensiá e realidat di e gran konflikto?`

Kiko tabata loke a animá e waldensenan fiel durante e persekushonnan horibel ku nan a enfrentá? Kiko a duna Huss i Jerome, Tyndale, Latimer, i e mártirnan di Edat Media kurashi pa enfrentá vlam i spada? Fe den e promesanan di Dios. Nan a kere e promesa di Kristu: "Pasobra Mi ta biba, boso tambe lo biba" (Huan 14:19). Nan tabata haña Su fortalesa sufisiente pa e pruebanan di mas grandi di bida. Asta nan tabata haña goso a traves di kompañerismo ku Kristu den Su sufrimentu. I nan fieldat tabata un testimonio poderoso na mundu. Nan tabata wak mas ayá di loke tabata ku loke lo ta. Nan tabata sa, pa medio di e resurekshon di Kristu, ku morto tabata un enemigu derotá. Pa e hòmber-i muhénan balente akí e yugo di morto a kibra. Nan a tene na e promesanan di e Palabra di Dios i a sali viktorioso.

`Lesa Huan 5:24, Huan 11:25, 26, i 1 Huan 5:11-13. Ki siguransa e promesanan akí ta duna bo personalmente? Kon nan ta yuda nos den e pruebanan di bida?`

John Huss lo no a tambaliá a pesar di enkarselashon, inhustisia, i morto mes. El a debilitá den prizón pa lunanan. E kondishonnan friu i húmedo a trese un keintura ku kasi a kaba ku su bida. No opstante, "E grasia di Dios a sosten'é. Durante e simannan di sufrimentu ku a pasa promé ku su sentensia final, e pas di shelu a yena su alma. 'Mi ta skirbi e karta akí,' el a bisa un amigu, 'den mi prizón, i ku mi man na kadena, sperando mi sentensia di morto mañan ( ... ).Ora, ku asistensia di Hesu-Kristu, nos lo topa atrobe den e pas delisioso di e bida futuro, lo bo haña sa kon mizerikòrdioso Dios a mustra su mes pa ku mi, kon efikas El a sostené mi meimei di mi tentashon i pruebanan.'-Bonnechose, tomo 2, p. 67. Den e skuridat di su piskalat, el a premirá e triunfo di e fe berdadero." -Ellen G. White, The Great Controversy, p. 107, 108. E atvertensia di apòstel Pablo ta papia na nos ku relevansia kresiente awe. "Nos mester tene duru na loke nos ta spera i konfesá, pasobra Dios ku a hasi nos e promesanan ei, lo kumpli" (Hebr. 10:23). Manera e promesanan di Dios a sostené Su pueblo durante siglonan pasá, asina nan ta sostené nos awe.

`Kiko lo por ta nifiká pèrdè tur kos pa Kristu? Kiko, al final, bo ta pèrdè realmente? (Lesa Marko 8:36.) Ki lès nos por siña for di e waldensenan i e reformadónan ku por sostené nos den e konflikto final di tera?`