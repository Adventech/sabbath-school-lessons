---
title:  PERSIGUÍ, SIN EMBARGO TRIUNFANTE
date:   21/04/2024
---

`Lesa Daniel 7:23-25 i Revelashon 12:6, 14. Na kua periodo di tempu profétiko ta referí den e pasashinan akí?`

Ki ora ku e pueblo di Dios permanesé fiel na djE, Satanas ta bira furioso. Hopi biaha ta sigui persekushon. Profeta Daniel a deskribí un tempu, ainda futuro p'e, ora e iglesia di Edat Media lo a "hasi guera kontra" i "persiguí" e pueblo di Dios (Dan. 7:21, 25, Beibel Santu). Profeta Huan a deskribí e mesun periodo akí komo un tempu ora e iglesia di Dios tabata forsá pa hui bai den desierto, kaminda e lo tabata "alimentá pa un tempu i tempunan i mitar di un tempu" (Rev. 12:14, Beibel Santu). Revelashon 12:6 ta añadí: "I e muhé [e iglesia) a hui bai den desierto, kaminda e tabatin un lugá ku Dios a prepará" (Beibel Santu). Dios a alimentá Su pueblo den desierto. Su Palabra a fortalesé i sostené nan, miéntras e gran konflikto tabata sigui desaroyá durante e periodo skur akí di dominio papal. E pueblo di Dios a haña un "lugá prepará" pa nan pa Dios. Durante e desafionan di bida di mas grandi, Dios semper ta prepará un lugá pa Su siguidónan fiel. Durante e momentonan di nan prueba di mas grandi, Su pueblo a haña refugio den Su amor i kuido. (Lesa Salmo 46.) E 1.260 dianan, i e tempu, tempunan, i mitar di un tempu den Revelashon 12:6, 14 tur dos ta referí na e mesun periodo (3½ tempu of aña x 360 dia/aña = 1.260 dia). Hopi biaha ta skirbi profesia di Beibel den símbolo. Den e porshonnan profétiko di Daniel i Revelashon, un día profétiko ta igual na un aña literal. Nos ta haña e prinsipio di dia-aña akí den Numbernan 14:34 i Ezekiel 4:6. E prinsipio di dia-aña ta deskansá no riba e dos tekstonan akí solamente, sino riba un fundeshi amplio di skritura. Dr. William Shea, kronólogo i erudito di Tèstament Bieu, ta duna 23 liña di evidensia bíbliko a lo largu di Tèstament Bieu pa e prinsipio akí. Intérpretenan di Beibel a us'é a lo largu di siglonan. E visigodanan, vándalonan, i ostrógodonan tabata tribunan ku tabata kere doktrinanan di forma diferente for di siñansa ofisial di Roma. E 1.260 dianan a kuminsá ora a saka e último di e tribunan bárbaro akí, e ostrógodonan, for di Roma na 538 dK. E periodo akí di skuridat spiritual a sigui te na 1798 dK, ora general Berthier di Napoleon a kita papa for di Roma. A martirisá innumerabel kristian durante e periodo largu akí pasobra nan a obedesé e Palabra di Dios. Asta na morto, nan a triunfá. Den Kristu nan tabata liber di e kulpa i dominio di piká, vensiendo "pa medio di e sanger di e Lamchi". E viktoria di Kristu riba Satanas riba e krus tabata nan viktoria. Aunke nan a muri, nan morto ta solamente un sosiegu te na e regreso di Kristu.

`Kon profesia di Beibel kumplí a fortalesé bo fe?`