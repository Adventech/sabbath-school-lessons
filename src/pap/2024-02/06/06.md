---
title:  BÈRDAT TRIUNFANTE
date:   09/05/2024
---

A pesar di e atakenan di e enemigu, e obra di Dios riba tera lo yega na un klímaks glorioso. Lo prediká e evangelio na "tur nashon i tribu i lenga i pueblo" (Rev. 14:6, Beibel Santu). E gran konflikto entre Kristu i Satanas lo terminá ku Kristu derotando e podernan di fiernu kompletamente. E reino di Dios lo triunfá riba maldat, i lo eradiká piká pa semper for di universo. Revelashon 11 ta kuminsá ku Satanas su intento a traves di Revolushon Franses pa destruí fe kristian i eradiká kreensia den Dios, pero e kapítulo ta terminá ku e triunfo di Dios su reino riba e outoridat- i podernan di maldat. E ta proveé enkurashamentu na tur ku ta pasa a traves di pruebanan ferviente pa e kousa di Kristu i Su bèrdat.

`Lesa Revelashon 11:15-18. Di akuerdo ku e versíkulonan akí, kua evento ta tuma lugá na fin di tempu ora e shete trompetnan zona?`

E reinonan di e mundu akí a bira e reinonan di nos Señor. Kristu ta viktorioso. Maldat ta derotá. Hesus ta gana i Satanas ta pèrdè. Hustisia ta triunfá. Bèrdat ta reina. Nos lo a hasi bon di pone atenshon na e siguiente instrukshon: "Loke sea ta konstruí riba e outoridat di hende lo basha abou; pero e loke ta konstruí riba e baranka di e palabra inkambiabel di Dios lo para pa semper."-Ellen G. White, The Great Controversy, p. 288.

`Lesa Revelashon 11:19. Kiko Huan a mira habrí den shelu? I kiko el a mira ora el a wak ariba den shelu?`

E tèmpel di Dios den shelu tabata habrí pa bista di Huan. Miéntras e tabata kontemplá e Lugá Santísimo, el a mira e arka di aliansa. Den e santuario di Tèstamènt Bieu, ku tabata un tipo segun e patronchi di e gran original den shelu, e presensia glorioso di Dios tabata revelá entre e dos figuranan angelikal formá riba e tapa di e arka di aliansa. Denter di e arka tabatin e lei di Dios. Aunke nos ta salbá pa grasia so a traves di fe, obediensia na e lei di Dios ta revelá si nos fe ta sinsero. E lei di Dios ta e base òf e norma di huisio (Hakobo 2:12). E echo akí ta bira spesialmente importante i relevante na fin di tempu (wak Rev. 12:17; Rev. 14:12).

`Kon e kontraste notabel entre e impiedat di e Revolushon Franses i e klímaks glorioso den Revelashon 11 ta papia na nos awe?`