---
title:  DOS TESTIGU
date:   05/05/2024
---

`Lesa Revelashon 11:3-6. Menshoná sinku karakterístika ku ta identifiká e dos testigunan ku bo ta deskubrí den e pasashi akí.`

Den Zakarias 4 e profeta a mira dos palu di oleifi na tur dos banda di un standart di oro-e mesun imágen ku nos ta haña den Revelashon 11. Ta bisa Zakarias ku esaki ta representá " 'e dos hendenan konsagrá, ku ta den servisio di Señor di henter mundu' " (Zak. 4:14). E palunan di oleifi ta basha zeta den e standart pa asina e sigui duna lus. E ta kòrda nos riba loke e salmista a skirbi: "Bo palabra ta un lampi pa mi pia, un lus riba mi kaminda" (Salmo 119:105). Zeta ta representá Spiritu Santu (Zak. 4:2, 6). E vishon di Huan den Revelashon 11 ta deskribiendo ku ta proklamando e Palabra di Dios ku poder di Spiritu Santu pa iluminá mundu. E dos testigunan akí por profetisá i wanta áwaseru di kai pa mes tantu tempu ku nan predesí. Nan por kambia awa den sanger i dal tera ku plaga. Pa medio di e Palabra di Dios, Elias a bisa ku áwaseru lo no a kai riba Israel, i komo kontesta riba su orashon no tabatin áwaseru pa tres aña i mei (lesa Hakobo 5:17). Despues el a resa na Dios, i áwaseru a bolbe kai despues ku e profetanan falsu di Baal a faya di kaba ku sekura (1 Reinan 17, 18). Moises, a traves di e Palabra di Dios, a trese plaga di tur tipo riba e egipsionan, inkluyendo kambia awa den sanger, pasobra fárao a nenga di laga e pueblo di Dios bai libremente (Eksodo 7). Esnan ku ta trata na hasi e Skrituranan daño, kandela ku salí for di nan boka lo kaba ku nan. Dios ta bisa: "Pasobra boso a papia e palabra akí, mira, Mi ta hasi Mi palabranan bira kandela den bo boka, i e pueblo aki, palu; anto é lo kaba ku nan" (Yer. 5:14, Beibel Santu). E Palabra di Dios ta deklará huisio riba tur esnan ku rechas'é. Su palabra ta meskos ku kandela den boka. Den Huan 5:39 Hesus ta deklará ku e Skrituranan di Tèstamènt Bieu ta testifiká (duna testimonio) di djE. E ta bisa tambe ku lo proklamá e evangelio "komo testimonio" na henter mundu (Mat. 24:14), i Tèstamènt Nobo, huntu ku Tèstamènt Bieu, ta e base di e testimonio ei. Un palabra ku tin e mesun rais (martys) ku e palabranan usá pa testigu den e dos versíkulonan akí ta aparesé den Revelashon 11:3. Ken e dos testigunan akí ta? Mirando e puntonan bíbliko akí i e karakterístikanan duná den Revelashon 11, nos por konkluí (no dogmátikamente, sin embargo) ku e dos testigunan ta e Skrituranan i e Tèstamèntnan Bieu i Nobo, ku ta komuniká e lus i bèrdat na mundu.

`Hopi kristian awendia tin tendensia di bagatelisá Tèstamènt Bieu, di tild'é di ta irelevante i no nesesario pasobra nos tin Tèstamènt Nobo. Kiko ta asina teriblemente robes ku e aktitut ei?`