---
title:  E DOS TESTIGUNAN
date:   04/05/2024
---

### Lesa

LESA PA ESTUDIO DI E SIMAN AKÍ: Rev. 11:3-6; Zak. 4:14.; Rev. 12:5, 6, 14, 15; Dan. 1:15; Isa. 54:17; Salmo 119:89; Rev.11:15-18.

> <p>TEKSTO DI MEMORIA</p> 
> "Sí, yerba ta seka i flornan ta marchitá, pero palabra di nos Dios ta keda na vigor pa semper (lsaias 40:8).

A traves di siglonan, a analisá e Palabra di Dios, a pon'é den duda, i a deskart'é. A kaden'é den monasterionan, a kim'é riba plasanan públiko, i a sker e na pida pida. A ridikulisá, chercha, enkarselá, i asta a martirisá su kreyentenan. A pesar di tur kos, e Palabra di Dios a prevalesé. E iglesia medieval a persiguí kristiannan ku tabata kere den Beibel. Sin embargo, e Palabra di Dios a iluminá e skuridat. Opreshon i persekushon no a stòp proklamashon di e Palabra di Dios. Ora a husga traduktor di Beibel na ingles, William Tyndale, pa su fe, a puntr'é ta ken a yud'é mas tantu den plamamentu di e Palabra di Dios. El a meditá riba e pregunta i despues a kontestá: "e obispu di Durham". E magistradonan a keda sorprendí. Tyndale a splika ku na un okashon, e obispu a kumpra un stòk di su tradukshon di Beibel na ingles i a kima nan públikamente. Loke e obispu no tabata sa e momento ei ta ku e tabata yudando e kousa di bèrdat grandemente. El a kumpra e Beibelnan na un preis muchu mas haltu ku normal. Ku un kompra grandi asina Tyndale tabata kapas pa imprimí hopi mas Beibel ku nan a kima. Bèrdat aplastá den stòf a lanta bes tras bes pa bria ku tur su splendor. E siman akí nos ta eksplorá un di e atakenan di mas kruel riba Skritura i fe kristian. Durante Revolushon Franses, sanger a kore den e kayanan di Fransia. A establesé e guiotina riba e plasa públiko di París, i a masakrá míles. Ateísmo a bira e religion di estado. No opstante, no por a silensiá e testimonio di e Palabra di Dios.