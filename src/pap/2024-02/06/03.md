---
title:  PERIODONAN DI TEMPU PROFÉTIKO
date:   06/05/2024
---

`Kompará Revelashon 11:3 i Revelashon 12:5, 6, 14, 15 ku Daniel 7:25. Ki similaridat bo ta mira den e periodonan profétiko akí?`

E dos testigunan " 'bistí na paña di rou, nan [lo] profetisá 1260 dia largu' " (Rev. 11:3). Esaki ta e mesun periodo di tempu ku e kuarentidos luna ku e "paganonan" (esnan ku ta oponé e bèrdat di Dios) lo trapa e stat santu bou di nan pia (Rev. 11:2). E enemigunan di Dios ta trapa e bèrdat di Dios bou di nan pia pa 1.260 día (42 x 30 = 1.260, kada dia simbolisando un aña den profesia apokalíptiko), i e dos testigunan di Dios, Tèstamènt Bieu i Nobo, ta profetisá kontra nan durante e mesun tempu akí. Manera nos a mira kaba (wak les kuater), Daniel 7:25 ta bisa ku e poder di e kachu chikitu, ku lo a sali for di e kiebro di e imperio romano, lo a persiguí e pueblo di Dios " 'durante un temporada, dos temporada i mitar temporada mas' ". Un "temporada" ta un aña (360 dia). Pues, tres temporada i mei ta igualá 1.260 dia. Revelashon 12:6, 13 ta papia tokante 1.260 dia di persekushon di e pueblo di Dios. Revelashon 12:14 ta papia di un temporada, temporadanan, i mitar di un temporada. Revelashon 13:5 ta papia tokante 42 luna. Nos ta haña tantu 42 luna komo 1.260 dia menshoná den Revelashon 11:2, 3. Tur e profesianan akí ta deskribí diferente aspekto di e mesun periodo di tempu históriko. Ora neglishá e outoridat di Skritura, otro outoridatnan (humano) ta surgi en kambio. Hopi biaha esaki ta hiba na persekushon di esnan ku ta sostené e Palabra di Dios, loke a sosodé durante e tempu di dominio papal for di 538 dK te na 1798 dK, ora e iglesia medieval a kai den skuridat spiritual profundo. E dekretonan di hende a sustituí e mandamentunan di Dios. Tradishonnan humano a sombra e simplesa di evangelio. Iglesia Romano a uni ku e poder sekular pa ekstendé su outoridat riba henter Europa. Durante e 1.260 añanan akí, e Palabra di Dios-su dos testigunan-tabata bistí ku paña di saku. Nan bèrdatnan tabata skondí bou di un monton enorme di tradishon i ritual. E dos testigunan akí ainda tabata profetisá; Beibel ainda tabata papia. Asta meimei di e skuridat spiritual akí, e Palabra di Dios tabata preservá. Tabatin esnan ku tabata apresi'é i tabata biba pa medio di su preseptonan. Pero den komparashon ku e masanan na Europa, nan tabata tiki. E waldensenan, John Huss, Jerome, Martín Luther, Ulrich Zwingli, John Calvin, John i Charles Wesley, i un ehérsito di otro reformadó tabata fiel na e Palabra di Dios manera nan tabata komprend'é.

`Kua ta algun di e siñansanan awendia, mantené pa hopi kristian, ku ta basá riba tradishon i no rlba e Palabra di Dios?`