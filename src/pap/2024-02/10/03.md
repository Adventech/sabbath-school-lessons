---
title:  MORTO DEN TÈSTAMÈNT BIEU
date:   03/06/2024
---

Lesa Salmo 6:5, Salmo 115:17, 1 Reinan 2:10, 1 Reinan 11:43, i 1 Reinan 14:20. Kiko e versíkulonan akí ta siña tokante e estado di e mortonan? Tèstamènt Bieu no ta siña inmortalidat di alma. Ni e ta siña ku despues di morto, esnan fiel ta bula bai na e dicha di shelu pa eternidat, òf ku despues di morto, esnan infiel ta baha bai fiernu, kaminda nan ta kima pa eternidat. E ta siña ku morto ta un soño. E buki di Reinan ta usa e ekspreshon: "nan a sosegá (drumi) huntu ku nan tatanan" pa deskribí e morto di e patriarkanan. Salmo ta yam'é e "soño di morto" (Salmo 13:3, kompará Salmo 90:5). Refiriendo na morto, Job ta papia di no spierta for di soño (Job 14:12). E salmista ta añadí: "Ma pa loke t'ami, lo mi mira Bo kara den hustisia; i ora mi spierta lo mi ta satisfecho di mira Bo kara" (Salmo 17:15, Beibel Santu). Ora a derotá i destruí e ehérsito asirio, ta yama morto di e soldánan un "soño profundo" (Salmo 76:6). E idea di e mortonan komo spiritu sin kurpa ku ta zueif rònt pa komuniká ku e bibunan no ta un konsepto bíbliko en apsoluto, sino puru paganismo. un fayo di komprendé e bèrdat tokante morto ta laga nos habrí pa e engañonan di Satanas. "Hopi lo ta konfrontá pa e spiritunan di demoñonan ku ta personifiká konosí i amigunan kerí i ta deklará e idolatrianan di mas peligroso. E bishitantenan akí lo apelá na nos simpatia di mas tierno i lo obra milager pa sostené nan pretenshonnan. Nos mester ta prepará pa resistí nan ku e bèrdat di Beibel ku e mortonan no sa nada i ku esnan ku ta aparesé asina ta spiritu di demoñonan."-Ellen G. White, The Great Controversy, p. 560.

`Lesa Daniel 12:2 i Job 19:25, 26. Ki elemento tokante e estado di e mortonan e versíkulonan akí ta añadí?`

Morto ta un sosiegu den soño te na e resurekshon. No tin spiritu sin kurpa ku ta zueif rònt pa komuniká ku e bibunan. Aunke e paganonan tabata kere den un mundu di spiritu, e israelitanan a komprendé morto komo un soño te na e mainta di resurekshon. Aunke nos ta yora e mortonan, pensa asin'akí tokante esnan ku muri den Kristu: nan ta sera nan wowonan den morto i despues, no importá kuantu tempu dura te ora Hesus regresá, e siguiente kos ku nan sa ta e Segundo Binida. E promé pensamentu ku nan lo por tin na e resurekshon lo ta Waw! Despues di tur kos, Hesus realmente a bin bèk pronto!