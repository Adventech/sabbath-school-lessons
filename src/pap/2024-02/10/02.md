---
title:  E KONSEKUENSIANAN MORTAL DI SPIRITISMO
date:   02/06/2024
---

E fábula ku morto ta realmente djis entrada na un fase nobo di bida ta basá riba e konsepto di inmortalidat natural di e alma. E idea pagano akí a infiltrá iglesia for di prinsipio, miéntras e tabata move bai for di su fundeshinan bíbliko den un intento pa hasi su fe komprendibel na e mundu romano en general: "E teoría di inmortalidat di e alma tabata un di e doktrinanan falsu ku Roma, fiando for di paganismo, a inkorporá den e religion di kristianismo.''-Ellen G. White, The Great Controversy, p. 549. " 'No tene miedu di esnan ku por mata kurpa di hende, ma no por mata su alma sí; mas bien tene miedu di Dios ku tin poder pa destruí kurpa i alma den fiérnu' " (Mat. 10:28). Kiko e versíkulo akí so mester bisa nos tokante e supuesto inmortalidat di alma? Señor a prohibí Su pueblo di envolvimentu den okultismo di kualke tipo. Nan no mester a tolerá entre nan "ningun hende ku ta usa kontra, ku ta konsultá spiritu di defuntu òf ku ta monta" (Deut. 18:u). Mester a bati hendenan asina ku piedra mata (Lev. 20:27). E kastigu parse inkreiblemente kruel, pero e tabata designá pa protegé Israel for di adorá dios falsu. Bruheria ta demoniako. E ta sedusí hende den adorashon falsu i ta falsifiká un relashon genuino ku Dios, pero nunka e por satisfasé e nesesidatnan di mas profundo di e kurason. Spiritismo ta sentral den e plan di Satanas pa kue e mundu koutivo. Pero Hesus, pa medio di Su grasia i amor, ta libra koutivonan di e kadenanan di maldat ku ta mara nan.

`Lesa Predikador 9:5; Job 7:7-9; i Isaias 8:19, 20. Kiko e pasashinan di Beibel akí ta siña nos tokante morto i komunikashon ku e mortonan?`

E kreensia ku e mortonan ta bai shelu mesora na morto, aunke e no ta bíbliko, meskos ku djadumingu, tabata eksistí asina tantu tempu, i ta asina firmemente ankrá, ku ta masha difísil pa hende lag'é los. Hende ta usa un par di teksto, saká for di konteksto, pa purba hustifiká e kreensia. Pero e siñansa falsu akí ta laga nan sin protekshon kontra e engañonan ku Satanas por imponé riba nan, spesialmente durante e krísis final.

`Kiko tabata bo eksperensia ku trata na splika e estado di e mortonan na otro kristiannan? Kiko, si tin algu, bo a haña efektivo?`