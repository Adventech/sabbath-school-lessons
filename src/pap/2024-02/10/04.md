---
title:  MORTO DEN TÈSTAMÈNT NOBO
date:   04/06/2024
---

Lesa Huan 11:11-14, 21-25; 2 Timoteo 1:10; 1 Korintionan 15:51-54; i 1 Tesalonisensenan 4:15-17. Kon e eskritornan di Tèstamènt Nobo su deskripshon di morto ta kompará ku esun den Tèstamènt Bieu? Tantu Tèstamènt Bieu komo Tèstamènt Nobo ta usa e simbolismo di morto komo un soño. Por lo ménos sinkuentitres biaba den Beibel ta igualá e palabra "soño" ku morto. E eskritornan di Beibel ta di akuerdo ku no tin niun eksistensia konsiente di un alma inmortal ku ta bandoná e kurpa inmediatamente despues di morto. Tèstamènt Nobo ta agregá un dimenshon adishonal, unu ya señalá na dje den esun Bieu: e resurekshon glorioso na Kristu su regreso. E Evangelionan ta enfatisá ku bida eterno ta den Kristu so. Tur e demoñonan den fiernu no por hòrta kreyentenan di nan siguransa di bida eterno. Kristu a konkistá morto riba krus. Graf no por tene su víktimanan mas. E resurekshon di Kristu ta e garantía ku tur kreyente, un dia, lo resusitá for di graf na Su regreso. Wak e palabranan akí di Pablo: "Pasobra si morto no ta lanta for di morto, Kristu tampoko no a lanta for di morto. Anto si Kristu no a lanta for di morto, boso fe no ta bal nada i boso ta ketu bai bou di dominio di piká. Esei lo ke men tambe ku esnan ku a kere den Kristu i a muri, a bai pèrdí" (1 Kor. 15:16-18). Kon un hende por duna sentido na e versíkulonan akí si e mortonan, na morto, ya ta den e dicha di shelu? Kiko Pablo ke men ku nan "a bai pèrdí" si, de echo, ya nan ta den shelu? En kambio, henter Pablo su punto ta ku e resurekshon di Kristu ta e fundeshi di nos resurekshon, i ku sin e resurekshon, "boso fe no ta bal nada i boso ta ketu bai bou di dominio di piká", i e mortonan ta permanesé riba tera, pèrdí. E versíkulonan akí ta pas perfektamente ku otro tekstonan di Beibel tokante e speransa ku nos tin den e resurekshon na regreso di Hesus, ora nos lo risibí e "erensia ku ta inkoruptibel i sin mancha i ku lo no marchitá, ku ta reservá den shelu pa boso" (1 Pe. 1:4, Beibel Santu). Si, sin embargo, e mortonan ta den shelu kaba, di kon Pablo ta papia di un erensia "reservá den shelu" pa nos? Klaramente, kreyentenan di Tèstamènt Nobo ansiosamente ta wak padilanti na e binida di Kristu i resurekshon di e mortonan, i e speransa akí a inspirá nan na fieldat a traves di e pruebanan di bida.

`Di kon e resurekshon ta un speransa asina poderoso pa e fe kristian? Ke tal si nos tabatin e krus, ma no e resurekshon? Ki speransa nos lo tabatin? Di kon, anto, e resurekshon ta un parti asina importante di nos fe? `