---
title:  PA STUDIA I MEDITÁ
date:   07/06/2024
---

Un buki resien di Lee Strobel, The Case for Heaven, ta basá riba e idea ku, na morto, e mortonan ta keda bibu den un tipo di eksistensia konsiente, i ku ta usa "eksperensianan serka di morto" (ESM) komo parti di e "prueba". Un ehèmpel: "Un otro mucha muhé, ku tabatin un ESM durante operashon di kurason, a bisa ku el a topa su ruman hòmber den e bida despues di morto-loke a sorprend'é pasobra e no tabatin un ruman hòmber. Ora el a rekuperá despues i a konta su tata, esaki a revelá na dje pa promé biaha ku, en realidat, e tabatin un ruman hòmber sí, pero esaki a muri promé ku el a nase."-Lee Strobel, The Case for Heaven (Grand Rapids, MI: Zondervan Books, 2021), p. 69. Strobel ta lucha, sin embargo, pa harmonisá e idea di un bida infinito inmediato ku e siñansa bíbliko kla ku solamente ora Kristu regresá kristiannan ta risibí nan rekompensa final. A spierta nos: "Hopi lo ta konfrontá pa e spiritu di demoñonan ku ta personifiká konosí- i amigunan kerí i ta deklará e idolatrianan di mas peligroso. E bishitantenan akí lo apelá na nos simpatía di mas tierno i lo obra milagernan pa sostené nan pretenshonnan. Nos mester ta prepará pa resistí nan ku e bèrdat di Beibel ku e mortonan no sa nada i ku esnan ku ta aparesé asina ta spiritu di demoño. "Djis nos dilanti tin 'e ora di tentashon', ku lo bini riba henter mundu, pa pone esnan ku ta biba riba tera na prueba.' Revelashon 3:10. Lo gaña i vense tur esnan ku nan fe no ta firmemente establesé riba e palabra di Dios. Satanas 'ta obra ku tur engaño di inhustisia' pa gana kontrol riba e yunan di hende, i su engañonan lo oumentá kontinuamente. Pero e por logra su ophetivo solamente ora hende sede boluntariamente na su tentashonnan. Esnan ku ta buskando sinseramente un konosementu di e bèrdat i ta luchando pa purifiká nan alma a traves di obediensia, hasiendo asina loke nan por pa prepará pa e konflikto, lo haña, den e Dios di bèrdat, un defensa sigur. 'Pasobra bo a warda Mi mandamentu pa perseverá, Ami tambe lo wardabo' (Rev. po, Beibel Santu), ta e promesa di e Salbador. E lo manda mas pronto tur angel for di shelu pa protegé Su pueblo ku laga Satanas vense un alma ku ta konfia den djE."-Ellen G. White, The Great Controversy, p. 560.

***PREGUNTA PA DISKUSHON***

`Ki influensia spiritista sutil Satanas lo por ta usando pa influensiá e mente? Ki ròl masa media ta hunga?`

`Kon lo bo a kompartí bo fe ku un amigu ku a kaba di pèrdè un ser kerí i tabata kere ku e persona akí tabata den shelu? Kiko ta apropiá pa bisa, i kiko no ta apropiá?`