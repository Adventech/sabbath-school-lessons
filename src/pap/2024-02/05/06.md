---
title:  OBEDIENSIA - FRUTA DI FE
date:   02/05/2024
---

`Lesa Romanonan 3:27-31; Romanonan 6:15-18; i Romanonan 8:1, 2. Kiko e versíkulonan akí ta siña nos tokante salbashon a traves di e hustisia di Kristu so?`

Un bientu nobo tabata suplando den e iglesia kristian durante e dianan di Luther. Sentenáres di míles di hende tabata siña pa apartá nan mirada for di nan mes pekaminosidat i wak Hesus en kambio. Sin duda e hendenan akí, mirando nan mes i kon nan mes tabata, tabata mira solamente kosnan ku ta deskurashá nan. Kua kreyente awendia no tin e mesun eksperensia? Ta p'esei nos mester wak, en kambio, na Hesus. E grasia di Dios ta kambia nos. Un dia John Wesley a asistí na un reunion di Moravia na London. Wesley a keda asombrá ora el a tende nan lesa e introdukshon di Luther na Romanonan. Pa promé biaha den su bida el a kuminsá komprendé e evangelio. Algu a move denter di dje, i el a sinti su mes di forma straño halá na Kristu ku a duna Su bida p'e. El a sklama: "Mi a sinti ku mi a konfia den Kristu, Kristu so pa salbashon: i mi a haña un siguransa ku El a kita mi pikánan, asta di mi, i a salba mi for di e lei di piká i morto."-John Whitehead, The Life of the Rev. John Wesley, M.A. (London: Stephen Couchman, 1793), p. 331.

`Lesa 1 Pedro 2:2, 2 Pedro 3:18, Kolosensenan 1:10, i Efesionan 4:18-24. Kua bèrdat vital e pasashinan akí ta revelá tokante bida kristian?`

E reformadónan tabata studia e Palabra sistemátikamente pa deskubrí mas bèrdat. No satisfecho ku e status quo, ni un eksperensia religioso rígido ku tiki òf ningun kresementu, nan tabata deseá konstantemente pa konosé Kristu mihó. Hopi kristian ku tabata kere den Beibel durante Edat Media a paga un preis ekstremadamente haltu pa nan kompromiso. A torturá, enkarselá, eksiliá, i ehekutá nan. A konfiská nan propiedatnan, kimanan kasnan, destruí nan teranan, i persiguí nan famianan. Ora a saka nan for di nan kasnan, nan tabata buska un stat "di kual Dios mes tabata e arkitekto i konstruktor" (Hebr. 11:10). Ora tabata torturá nan, nan tabata bendishoná nan tormentadónan, i ora nan tabata dekaí den piskalatnan skur i húmedo, nan tabata reklamá e promesanan di Dios di un mañan mas briante. Aunke nan kurpanan tabata enkarselá, nan tabata liber-liber den Kristu, liber den e bèrdatnan di Su Palabra, liber den e speransa di Su pronto regreso.

`ora bo wak bo mes, ki speransa di salbashon bo tin?`