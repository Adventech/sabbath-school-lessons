---
title:  DIOS SU PALABRA SO
date:   28/04/2024
---

`Lesa Salmo 119:103, 104; Salmo 119:147; i Salmo 119:162. Kua tabata e aktitut di David pa ku e Palabra di Dios? Kon esaki a impaktá e reformadónan, i kon e ta influensiá nos bida awe?`

Beibel tabata e fundeshi di fe di e reformadónan i e esensia di nan siñansa. Nan a komprendé ku nan tabata tratando ku e "palabra [inspirá,] bibu i eterno di Dios" (1 Pe. 1:23). Nan tabata tesorá kada palabra. Segun ku nan tabata lesa su páginanan i kere su promesanan, nan fe tabata fortalesé i nan kurashi renobá. "Asina ta ku tur e promesanan di e Palabra di Dios. Den nan E ta papiando ku nos individualmente, papiando tan direktamente komo si fuera nos por a skucha Su bos. Ta den e promesanan akí Kristu ta komuniká Su grasia i poder na nos. Nan ta blachinan for di e palu ei ku ta 'trese kura pa e nashonnan.' Rev. 22:2. Risibí, asimilá, nan mester ta fortalesa di e karakter, e inspirashon i mantenshon di bida. Nada mas por tin poder kurativo asina. Nada mas por duna e kurashi i fe ku ta duna energia vital na henter e ser."-Ellen G. White, The Ministry of Healing, p. 122. E Skrituranan ta laga goso bria riba nos ferdrit, speransa riba nos desánimo, lus riba nos skuridat. Nan ta duna direkshon pa nos konfushon, siguransa den nos konsternashon, fortalesa den nos debilidat, i sabiduria den nos ignoransia. Ora nos meditá riba e Palabra di Dios i pa medio di fe konfia su promesanan, e poder di Dios ku ta duna bida, ta duna henter nos ser poder físika-,mental-, emoshonal- i spiritualmente. E reformadónan a saturá nan mente ku Skritura. Nan a biba pa medio di e Palabra, i hopi di nan a muri pa motibu di e Palabra. Nan no tabata kristiannan kasual, komplasiente, deskuidá ku un bida piadoso superfisial. Nan tabata sa ku sin e poder di e Palabra di Dios, nan lo no a resistí e forsanan di maldat formá kontra nan. John Wycliffe su pashon tabata di tradusí Beibel den e idioma ingles pa asina e persona averahe por a lesa i komprend'é. Pa motibu ku esei tabata ilegal, nan a husg'é pa su fe, a konden'é komo un herétiko, i a sentensi'é na morto. Na su huisio, Wycliffe a hasi un yamada ferviente. "Ku ken, boso ta kere, boso ta luchando? Ku un hòmber bieu riba rant di graf? No! Ku Bèrdat-Bèrdat ku ta mas fuerte ku boso, i lo vense boso."-Wylie, buki 2, kapítulo 13, sitá den Ellen G. White, The Great Controversy, p. 90. Wycliffe su último palabranan a kumpli miéntras e lus di e Palabra di Dios a kore ku e skuridat di Edat Media.

`Di ki forma Skritura a konsolá bo durante momentonan di prueba?`