---
title:  KRISTU SO ... GRASIA SO
date:   01/05/2024
---

Lesa Efesionan 2:8, 9; Romanonan 3:23, 24; Romanonan 6:23; i Romanonan 5:8-10. Kiko e versíkulonan akí ta siña nos tokante e plan di salbashon? Dios a proveé salbashon komo un regalo. Su Spiritu Santu ta guia nos pa aseptá pa medio di fe loke Kristu a proveé asina gratuitamente a traves di Su morto riba e krus di Kalvario. Hesus, e Yu divino di Dios, a ofresé Su bida perfekto pa ekspiá pa nos pikánan. Hustisia divino ta demandá obediensia perfekto. Kristu su bida perfekto ta para na lugá di nos bida imperfekto. E leí divino ku nos a kibra ta kondená nos na morto eterno. Beibel ta kla. A traves di nos eskohonan pekaminoso nos a "kai chikí" di e ideal di Dios pa nos bida. Nos a peka. Lagá pa nos kuenta nos no por kumpli ku e demandanan hustu i rekto di un Dios santu. Komo resultado, nos meresé morto eterno. Pero tin bon notisia. Apòstel Pablo ta sigurá nos: "Pasobra e pago di piká ta morto, pero e regalo ku Dios ta duna ta bida eterno, ku nos por haña den nos Señor Kristu-Hesus" (Rom. 6:23). E ta un regalo, inmeresí; si tabata pa medio di obra, nos lo a gan'é, i si tin kualke un bèrdat ku ta bria for di e evangelio, ta ku nos no por gana salbashon. Martín Luther i e reformadónan protestant a deskubrí Kristu i Kristu so komo nan fuente di salbashon. Tabata e ora ei ku Luther a kuminsá prediká e mensahe di e grasia salbadó di Kristu. Multitutnan a akudí na masa pa tende su mensahenan sinsero i transformadó. Su palabranan tabata manera un boka di awa friu den e desierto seku di nan bida. E hendenan tabata kadená pa e tradishonnan di iglesia medieval i mantené den koutiverio ku ritualnan di siglonan bieu ku no tabata proveé bida spiritual. E mensahenan bíbliko di Luther a toka kurason, i bidanan a kambia. Miéntras Luther tabata lesa Tèstamènt Nobo, e tabata abrumá ku e bondat di Dios. E tabata asombrá pa Dios su deseo pa salba henter humanidat. E punta di bista popular siñá pa lidernan di iglesia na e momento ei tabata salbashon komo parsialmente un obra humano i parsialmente obra di Dios. Luther a deskubrí ku e morto di Kristu riba krus tabata sufisiente pa henter humanidat. "A trata Kristu manera nos meresé, pa por a trata nos manera E meresé. A konden'E pa nos pikánan, ku E no tabatin partí aden, pa Su hustisia por a hustifiká nos, ku nos no tabatin partí den dje. El a sufri e morto ku tabata di nos, pa nos por a risibí e bida ku tabata di djE."-Ellen G. White, The Desire of Ages, p. 25. Ki un resúmen poderoso i maraviosamente skirbí di e evangelio, pa nos por tabata hustifiká pa medio di un hustisia "ku nos no tabatin parti den dje." Ki un promesa!

`Si salbashon ta obra di Dios den Kristu, ki ròl nos bon obranan ta hunga den bida kristian? Kon nos por afirmá e importansia di bon obra den nos eksperensia pero sin hasi nan e fundeshi di nos speransa?`