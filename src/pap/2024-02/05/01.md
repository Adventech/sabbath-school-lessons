---
title:  FE KONTRA TUR ESPEKTATIVA
date:   27/04/2024
---

### Lesa

LESA PA ESTUDIO DI E SIMAN AKÍ: Salmo 119:162; Huan 16:13-15; 2 Pe. 1:20, 21; Efe. 2:8, 9; Rom. 3:23, 24; Rom. 6:15-18.

> <p>TEKSTO DI MEMORIA</p> 
> "Mi ta warda bo palabra den mi alma, pa mi no peka kontra Bo" (Salmo 119:11).

E reformadónan protestant tabatin algu ku siglo 21 tabatin mester desesperadamente- un propósito pa nan bida. Den su buki, The Empty Self, Philip Cushman, sikólogo renombrá merikano, ta diskutí hendenan ku ta biba bidanan sin propósito. Nan kreensianan ta superfisial. Poko kos di nifikashon real ta importá nan, i nan no tin nada ku ta bale la pena muri p'e, pues nan tin poko ku ta bale la pena biba p'e. Pero e hòmber-, muhé-, i muchanan di Reforma Protestant tabata diferente di forma dramátiko. Nan tabatin un propósito permanente ku tabata bale la pena biba p'e. Loke nan tabata kere tabata importá, i nan no tabata dispuesto di komprometé nan integridat. Nan kreensianan fundamental tabata un partí inseparabel for di nan. Nenga e kreensianan akí tabata nifiká nenga nan propio identidat. Enfrente di morto mes, nan tabatin un pas interno. Den e estudio di e siman akí, ku ehèmpelnan di e reforma, nos lo eksplorá kon e siñansanan di Skritura ku ta kambia bida ta proveé e base pa propósito genuino i berdadero nifikashon den bida. Komprendé e bèrdatnan eterno akí lo prepará nos pa e krísis final den e gran konflikto entre bon i malu. E bataya ku e reformadónan a bringa no a kaba ainda, i ta yama nos pa sigui kaminda nan a keda. Nos tambe por deskubrí un Dios grandi sufisiente pa tur bataya ku nos ta enfrentá, un Dios ku ta duna nos bida nifikashon i propósito manera nada mundano hamas por a duna.