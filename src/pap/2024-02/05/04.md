---
title:  ILUMINÁ PA E SPIRITU
date:   30/04/2024
---

Un dia, miéntras Martín Luther tabata studia den e librería di universidat, el a yega na un punto di kambio den su propio bida. El a deskubrí un kopia latín di Beibel. Nunka e tabata sa ku un buki manera esaki ta eksistí mes. Ku puru plaser, el a lesa kapítulo tras kapítulo, versíkulo tras versíkulo. E tabata asombrá pa e klaridat i poder di e Palabra di Dios. Segun ku e tabata profundisá su mes den su páginanan, Spiritu Santu tabata iluminá su mente. E tabata sinti e guia di Spiritu Santu miéntras bèrdatnan skuresé pa tradishon parse tabata bula for di e páginanan di e Santu Skrituranan. Deskribiendo su promé eksperensia ku Beibel, el a skirbi: "O, ku Dios lo a duna mi un buki asina pa mi mes!" Ki prinsipio nos por saka for di e siguiente tekstonan akí en konekshon ku kon nos mester interpretá Beibel?

Huan 14:25, 26

Huan 16:13-15

2 Pe. 1:20, 21

Loke ta asina poderoso den e versíkulonan akí ta e siguransa ku e mesun Spiritu Santu ku a inspirá eskritornan di Beibel ta guia nos segun ku nos ta lesa Skritura. E ta e intéprete divino di bèrdat divino. Desafortunadamente, hopi kristian profeso awendia ta bagatelisá e elemento sobrenatural den Beibel i ta eksagerá e elemento humano. Ya ku Satanas no por tene e Beibel mas for di nos, e ta hasi e siguiente mihó kos: deshasí di su karakter sobrenatural, hasié simplemente bon literatura òf, pió ainda, un hèrment opresivo di religion pa kontrolá e masanan. E reformadónan a mira klaramente ku Spiritu Santu-no e saserdote-, obispu-, i papanan-tabata e intérprete infalibel di Skritura. Tin un interkambio interesante registrá entre John Knox, e reformadó eskoses, i Mary, reina di Eskosia. "Mary a bisa: 'Boso ta interpretá e Skrituranan na un manera, i nan [e maestronan katóliko romano) ta interpretá na un otro; ken lo mi kere, i ken lo ta hues?' 'Bo mester kere Dios, ku klaramente ta papia den Su palabra,' e refromadó a kontestá; 'i mas ayá di loke e palabra ta siña bo, lo bo no kere ni esun ni e otro. E Palabra di Dios ta kla riba su mes; i si ta aparesé kualke inklaridat un kaminda, Spiritu Santu, ku nunka ta koñtrali na Su mes, ta splika e mesun kos di forma mas kla otro kaminda, pa asina no por keda niun duda pero esnan terko ta keda ignorante.' "-David Laing, The Collected Works of John Knox, tomo 2, p. 281, 284, sitá den Ellen G. White, The Great Controversy, p. 251.