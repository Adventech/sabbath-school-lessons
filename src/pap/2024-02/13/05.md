---
title:  HUISIO DEN E MILENIO
date:   26/06/2024
---

`Lesa Revelashon 20:4-6. Kiko e hustunan lo hasi durante e 1.000 añanan, i di kon e ta importante?`

Durante e milenio e hustunan lo tin e oportunidat pa opservá personalmente e hustisia i amor di Dios di e forma kon El a trata ku e problema di piká. Ken no tin pregunta ku nan lo tin gana di hasi Dios tokante un kantidat di kos? Awor, durante e milenio den shelu, e redimínan por hasi e preguntanan ei. Si un ser kerí òf un amigu será ta ausente den shelu, esnan salbá tin e oportunidat di komprendé e desishonnan di Dios mas plenamente. Di un forma nobo, mas fuerte ku nunka promé, e redimínan lo kapta e intentonan poderoso di Dios pa salba tur persona ku a yega di eksistí. Nan lo realisá atrobe ku tur hende ku ta pèrdí a pèrde shelu pa motibu di nan propio rechaso personal di Kristu. Solamente e ora ei Dios ta trese huisio final-e di dos morto, ku ta destrukshon eterno-riba esnan pèrdí.

`Lesa Revelashon 20:7-9. Kon e 1.000 añanan ta finalisá? Kiko ta destino di Satanas i su siguidónan?`

Pa 1.000 aña Satanas no tabatin niun hende pa tenta òf gaña. E i su angelnan tabata nan so pa reflekshoná riba e konsekuensianan mortal di piká. Na final di e milenio, e mortonan malbado ta resusitá pa enfrentá e huisio i risibí nan rekompensa final (Rev. 20:5). Aworakí Satanas tin un ehérsito enorme di siguidó. Aunke Satanas a sufri derota tras derota durante e gran konflikto, e ta enkurashá ora e mira e enorme multitut di esnan pèrdí. No kla ainda pa terminá su rebelion, e ta sali pa gaña e "nashonnan" akí. Satanas ta inspirá nan pa hasi un último gran esfuerso pa tumba Dios i establesé nan propio reino. Ta usa e término "Gog i Magog" pa simbolisá Satanas i esnan no salbá di tur siglo. Satanas i su siguidónan ta rondoná "e kampamentu di e santunan i e stat stimá (Rev. 20:9, Beibel Santu). Na final di e milenio, no solamente tur e malbadonan ta resusitá na bida, sino e Stat Santu, Herusalem Nobo, ta baha na tera for di shelu (Rev. 21:2)! E santunan tabata biba i reina ku Hesus den e Herusalem Nobo durante e milenio. Awor, na final di e 1.000 añanan, e stat ta baha na tera huntu ku Dios, Hesus, e angelnan. i tur e redimínan. Tur hende ta presente pa e bataya final di e gran konflikto. Piká ta na punto di keda eradiká un biaha i pa semper!

`Kiko e tempu di huisio final ta bisa tokante e karakter di Dios?`