---
title:  E MILENIO RIBA TERA
date:   25/06/2024
---

Revelashon 19 ta terminá ku un deskripshon dramátiko di e regreso di Hesus i e destrukshon di e malbadonan. Pero e storia no a kaba. Revelashon 20 ta introdusí nos na un periodo ku ta dura 1.000 aña, konosí komo e "milenio".

`Lesa Revelashon 20:1-3. Kiko ta Satanas su destino ora Hesus regresá?`

E lenguahe figurá den Revelashon 20:1-3 ta simbóliko. Satanas no ta literalmente mará ku un kadena i será den un pos. Pa 1.000 aña e ta limitá na e tera bandoná i despoblá akí, mará pa e sirkunstansianan ku e mes a krea. Den 2 Pedro 2:4 nos ta lesa ku Satanas i su angelnan tabata reservá pa kastigu pa medio di "kadenanan den skuridat". Satanas lo ta limitá na tera pa medio di un kadena di sirkunstansia, sin niun hende pa tenta. Pa 1.000 aña e lo mira e desolashon, destrukshon i desaster ku su rebelion a krea. E palabra griego tradusí "pos di abismo" ta e mesun palabra ku nos ta dedusí e palabra na papiamentu abismo for di dje. E ta tambe e mesun palabra usá den e Septuaginto, e tradukshon griego di Tèstamènt Bieu, pa deskribí e tera na Kreashon. "Tera tabata bashí i sin forma, e tabata kubrí ku un laman profundo den un skuridat kompleto" (Gen. 1:2). Den e Septuaginto, e palabra "profundo" akinan ta e palabra griego abyssos, "abismo." E ta deskribí un tera desolá. E "pos di abismo" no ta un kueba supteráneo òf un presipio ku ta hap un kaminda eifó den universo. Satanas su obra di piká i destrukshon, huntu ku e tremendo káos ku ta presedé e Segundo Binida, a trese tera bèk na un masa skur i desorganisá, meskos ku su kondishon na prinsipio di kreashon.

`Lesa Yeremias 4:23-26, Yeremias 25:33, i Isaias 24:1, 3, 5. Kon e profetanan bíbliko ta deskribí e esena akí?licos?`

Aki e profetanan ta enfatisá e destrukshon katastrófiko na e segundo binida di Kristu i ku ningun persona ta keda bibu riba tera durante e periodo di mil aña akí. Satanas i su angelnan malbado ta keda pa kontemplá e ruina kousá pa su rebelion. Henter universo ta rekonosé di nobo ku pago di piká ta morto. Dios ta trata ku e problema di piká pa asina e no surgí nunka mas (Neh. 1:9). Tin tres forma prinsipal ku Dios ta hasi esaki. Na promé lugá, E ta revelá Su amor ilimitá, deseo pashoná, i esfuersonan implakabel pa salba humanidat. Di dos, E ta revelá Su hustísia, rason i rektitut. Di tres, E ta permití universo mira e resultadonan final di piká i rebelion.