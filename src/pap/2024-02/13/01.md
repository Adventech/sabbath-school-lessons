---
title:  E TRIUNFO DI E AMOR DI DIOS
date:   22/06/2024
---

### Lesa

LESA PA ESTUDIO DI E SIMAN AKI: Rev. 22:11, 12; Yer. 30,5-7; Salmo 91:1-11; Yer. 25:35; Rev. 21:2; Rev. 20:11-15.

> <p>TEKSTO DI MEMORIA</p> 
> "For di direkshon di e trono mi a tende un stèm duro bisa: Esaki ta e lugá di biba di Dios serka hende. Lo E biba serka nan i nan lo ta su pueblonan. E mes lo ta serka nan komo nan Dios. Lo E seka tur lágrima for di nan wowo, i morto lo no eksistí mas: lo no tin nada di rou, nada di yoramentu, nada di doló mas, pasobra tur kos di ántes a pasa bai.'" (Revelashon 21:3, 4).

Nos por enfrentá futuro ku kurasonnan yená ku speransa. Aunke tempunan desafiante ta biniendo, kualke sufrimentu ku nos mester pasa a traves di dje, kualke difikultat ku nos mester soportá, kualke tristesa ku nos ta eksperensiá, si nos tin speransa ku un mihó dia ta biniendo, nos por biba bida awe ku nifikashon, propósito, i goso. Franklin D. Roosevelt tabata presidente di Estádos Unídos di 1933-1945, un di e periodonan di mas difísil di historia di Estádos Unídos. E tabata paralisá pa polio i inkapas pa kana sin yudansa. Un biaha el a skirbi: "Semper nos a tene na e speransa, e kreensia, e konvikshon ku tin un mihó bida, un mihó mundu, mas ayá di horizonte." Albert Einstein, un di e hòmbernan di mas briante di mundu, a skirbi: "Siña di ayera, biba pa awe, spera pa mañan." Alfred Lord Tennyson, un poeta ingles popular durante reinado di Reina Victoria, a skirbi un biaha: "Speransa ta sonreí na drèmpi di e aña benidero, bisando kuchikuchi: 'E lo ta mas felis.' " Den e último lès di e kuartal akí nos lo mira e amor firme di Kristu durante e tempu di mas eksitante den historia di universo i Su triunfo kompleto i total den e gran konflikto entre bon i malu. E último buki di Beibel, Revelashon, ta duna nos speransa pa awe, mañan, i pa semper.