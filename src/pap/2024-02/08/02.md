---
title:  E SANTUARIO SELESTIAL
date:   19/05/2024
---

`Lesa Eksodo 25:8, 9, 40 i Hebreonan 8:1-6. Kua dos santuario ta deskribí den e versíkulonan akí?`

Segun ku e promé atventistanan tabata profundisá nan mes den e Skrituranan den e lunanan despues di 1844, nan a komprendé ku tin dos santuario menshoná den Beibel-esun ku Moises a konstruí i e gran original den shelu. Den Beibel e palabra "santuario", manera ta us'é den Beibel, ta referí, na promé lugá, na e tabernakel trahá pa Moises, komo un patronchi òf "tipo" di kosnan selestial; i, na di dos lugá, na e "berdadero tabernakel" den shelu, na kua e santuario terenal tabata mustra. Na e morto di Kristu, e servisio típiko a pèrdè su importansia. E "berdadero tabernakel" den shelu ta e santuario di e aliansa nobo. I komo ku e profesia di Daniel 8:14 ta kumpli den e era akí, e santuario na kua e ta referí mester ta e santuario di e aliansa nobo. "Na final di e 2.300 dianan, na 1844, no tabatin santuario riba tera pa hopi siglo. Pues e profesia 'Dos mil tres shen anochi i mainta; e ora ei e lugá santu lo ta purifiká' sin duda ta mustra na e santuario den shelu."-Ellen G. White, The Great Controversy, p. 417. E santuario den desierto tabata un modelo na eskala òf patronchi di e santuario selestial. E servisionan den e santuario terenal tabata prefigurá Dios su plan divino di salbashon. Kada sakrifisio ofresé tabata representá Hesus su sakrifisio riba e krus di Kalvario (wak Huan 1:29). A traves di e sakrifisio di Kristu nos ta liber di e kondena di piká. Pordon ta di nós. Nos kulpa ta kita ora nos aseptá e sakrifisio di Kristu na nos fabor i konfesá nos pikánan (1 Huan 1:9). Hesus no ta solamente e Lamchi ku a muri pa nos, sino E ta tambe e Saserdote ku ta biba pa nos. Hebreonan 7:25 ta splika: "P'esei pa semper E por salba esnan ku ta aserká Dios pa medio di djE, pasobra E ta biba pa semper pa boga pa nan serka Dios". E ta kita e kulpa di piká i ta salba nos for di e poder di piká (Rom. 8:1-4; 2 Kor. 5:21). Hesus su ministerio den e santuario selestial ta pa nos. Komo resultado di Su interseshon, e gara di piká riba nos bida a kibra. Nos no ta bou di sklabitut mas òf sklavisá na nos naturalesa pekaminoso. Den Kristu nos ta liber: liber di e kondena di piká i liber di e kontrol di piká. Miéntras nos ta tene na Kristu pa medio di fe, nos tin siguransa di salbashon.

`Kiko ta nifiká pa bo e echo di sa ku Hesus ta den shelu ministrando na bo fabor, esta, ku E ta einan intermediando pa bo? Di kon bo mester di un Mediadó na bo fabor? Di kon e bèrdat akí ta bon notisia?`