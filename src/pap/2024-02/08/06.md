---
title:  HESUS, NOS ABOGADO DEN E HUISIO
date:   23/05/2024
---

`Lesa Hebreonan 10:9-14. Ki diferensia e pasashi akí ta revelá entre e ministerio di e saserdote den e santuario terenal i e ministerio di Hesus den e santuario selestial?`

Un biaha i pa semper, Kristu a muri riba e krus komo un sakrifisio perfekto pa piká. Su ministerio saserdotal den e santuario selestial ta santifiká nos. Awor ku El a drenta den e Lugá Santísimo, E ta para komo nos Abogado den e huisio (wak 1 Huan 2:1). "Asina Kristu tambe a ofresé un bia e sakrifisio di su bida pa kita piká di hopi hende. E di dos bia ku E bini, E no ta bini pa karga piká di hende, pero pa salba esnan ku ta sper'É" (Hebr. 9:28). A traves di Su sakrifisio i mediashon, a trata ku piká. Awor E ta bini atrobe pa esnan "ku a stima Su binida" (2 Tim. 4:8, Beibel Santu).

`Lesa Hebreonan 6:19, 20. Di kon E ta invitá nos pa siguiE, i kiko nos ta deskubrí ora nos sigui?`

"E interseshon di Kristu na fabor di hende den e santuario aki riba ta mes esensial na e plan di salbashon ku Su morto riba e krus tabata. Pa medio di Su morto El a kuminsá e obra ku, despues di Su resurekshon, El a subi pa kompletá den shelu. Pa medio di fe nos mester drenta denter di e velo, 'kaminda e prekursor a drenta pa nos.' Hebreonan 6.20. Einan e lus di e krus di Kalvario ta reflehá. Ei nos por haña un persepshon mas kla di e misterionan di redenshon . E salbashon di hende ta lográ na un kosto infinito pa shelu; e sakrifisio hasí ta igual na e demandanan di mas amplio di e lei kibrá di Dios. Hesus a habri kaminda na e trono di e Tata, i a traves di Su mediashon E por presentá e deseo sinsero di tur ku bini serka djE den fe dilanti di Dios."-Ellen G. White, The Great Controversy, p. 489. E plan di salbashon ta un plan kompleto pa resolvé e gran konflikto i reskatá e planeta akí for di gara di Satanas. E bida di Hesus a revelá e amor di Dios pa un mundu den nesesidat i un universo vigilante. Su morto a revelá kon abominabel piká ta i a proveé salbashon pa henter humanidat. Su interseshon den e santuario selestial ta proveé e benefisionan di ekspiashon na kada un ku rèk man den fe pa risibí nan.

`Kon e morto di Kristu riba e krus ta relashoná ku Su interseshon den e santuario selestial, i di kon e huisio ta asina nesesario pa e plan di salbashon?`