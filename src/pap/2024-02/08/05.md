---
title:  E BON NOTISIA DI E LUGÁ SANTÍSIMO
date:   22/05/2024
---

`Lesa Hebreonan 4:14-16 i Hebreonan 10:19-22. Ki siguransa i invitashon divino e versíkulonan akí ta duna kada un di nos?`

Aki, den Hebreonan, Pablo su punto ta "tene duru", "bin firme", "nunka entregá", enfoká bo fe riba Hesus, nos gran sumosaserdote. Den Hesus, nos tin tur loke nos mester. Pa medio di fe nos por drenta den e santuario selestial a traves di e "kaminda nobo ku ta hiba na bida" ku Hesus a habri pa nos. Mirando riba e plenchi, nos ta mira sanger riba e kachunan di e altar di bróns. Den e Lugá Santu nos ta mira sanger riba e kachunan di oro di e altar di sensia. Nos ta mira e sanger di sprengu riba e kortina dilanti di e propisiatorio. E sanger di Hesus ta prepará e kaminda na kada paso. Esaki ta duna nos speransa, pasobra nos por tin reunion ku Dios solamente ora Hesus pordoná nos i limpia nos pikánan. E mizerikòrdia di Dios ta infinito, pero tambe Su hustisia. I hustisia no por aseptá e sakrifisio di Kristu komo ekspiashon pa nos infrakshonnan a ménos ku Hesus garantisá na promé lugá pa pordoná nos pikánan, i di dos, pa limpia nan.

`Lesa Revelashon 11:19. Den konteksto di e gran konflikto, di kon e vishon akí ta signifikante? Kon e ta mustra e konekshon inseparabel entre leí i evangelio?`

Aki, den e resplandor deslumbrante i gloria resplandesiente di e presensia di Dios den e sala di trono di universo, na base di e trono di Dios, nos ta deskubrí e lei di Dios den e Arka di Aliansa. Aki, den e Lugá Santísimo, Dios su hustisia i mizerikòrdia ta revelá. Ningun poder terenal por kambia e lei di Dios pasobra, entre otro motibu, e ta ankrá den e Arka di Aliansa den shelu. Hebreonan 8:11 ta bisa: " 'E aliansa nobo ku Mi ta bai sera ku pueblo di Israel lo ta asin'aki: Mi ta bai pone mi aliansa den nan kurason i grab'é den nan mente. Ami lo ta nan Dios i nan, na nan turno, lo ta mi pueblo'". Ora, pa medio di fe, nos drenta den e santuario selestial, nos ta haña pordon pa nos pikánan di pasado i poder pa biba un bida obediente a traves di Kristu, ku a muri pa nos i ta skirbi e lei den nos kurason. Hesus ta salba nos "te na final" (Hebr. 7:25). Hesus ta salba nos total- i kompletamente-di e kastigu di piká i di su poder.

`Di kon e interseshon di Hesus ta un notisia asina inkreiblemente bon? Segun ku nos ta para dilanti di e lei komo e norma di hustisia, ki speransa nos lo tabatin sin e evangelio?`