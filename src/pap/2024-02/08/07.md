---
title:  PA STUDIA I MEDITÁ
date:   24/05/2024
---

Nota kon ta deskribí e obra di Hesus pa nos den e huisio i nos ròl: "Hesus no ta diskulpá nan pikánan, sino ta mustra nan penitensia i fe, i, reklamando pordon pa nan, E ta hisa Su mannan heridá dilanti di e Tata i e angelnan santu, bisando: Mi konosé nan na nòmber. Mi a graba nan den e palmanan di Mi mannan. 'E sakrifisionan di Dios ta un spiritu kibrá; un kurason repentí i kibrá, O Dios, Bo no ta despresiá.' Salmo 51:17, (Beibel Santu). I na e akusadó di e pueblo E ta deklará: 'Señor reprendé bo, o Satanas; asta e Señor ku a skohe Herusalem reprendé bo.' "-Ellen G. White, The Great Controversy, p. 484. "E echo ku ta representá e pueblo rekonosé di Dios komo unu pará dilanti di Señor den paña shushi mester hiba na humildat i skrudiñamentu profundo di kurason di parti di tur esnan ku ta profesá Su nòmber. Esnan ku en bèrdat ta purifikando nan alma ku obedensia di e bèrdat lo tin un opinion di mas humilde di nan mes. Mas djaserka nan wak e karakter sin mancha di Kristu, mas fuerte nan deseo lo ta di ta konforme ku Su imágen, i ménos nan lo mira puresa òf santidat den nan mes. Pero miéntras ku ainda nos mester realisá nos kondishon pekaminoso, nos mester dependé riba Kristu komo nos hustisia, nos santifikashon, i nos redenshon. Nos no por kontestá e akusashonnan di Satanas kontra nos. Kristu so por hasi un súplika efikas na nos fabor. E ta kapas pa silensiá e akusadó ku argumentonan fundá no riba nos méritonan, sino riba esnan di djE mes."-Ellen G. White, Testimonies for the Church, tomos, p. 471, 472. "Nos ta bibando awor den e gran Dia di Ekspiashon. Den e servisio típiko, miéntras e sumosaserdote tabata hasiendo ekspiashon pa Israel, tabata rekerí pa tur aflihí nan alma pa medio di arepentimentu di piká i humiliashon dilanti di Señor, pa no kòrta nan kita for di meimei di e pueblo. Di mes manera, tur ku lo tabatin nan nòmber retené den e buki di bida mester awor, den e poko dianan ku a keda di probashon, aflihí nan alma dilanti di Dios a traves di duele pa piká i berdadero arepentimentu."-The Great Controversy, p. 489, 490.

***PREGUNTA PA DISKUSHON***

`Ki emoshon ta bini dilanti na e pensamentu ku Hesus ta hisando su mannan heridá pa nos dilanti di e Tata? Di kon esaki ta nos úniko speransa den e huisio?`

`Nos ta bibando den e Dia di Ekspiashon. Ekspiashon ta e obra di Dios pa salba pekadó pèrdí. Di kon, anto, kualke dia dediká na e obra di Dios pa salba pekadó mester ta bon notisia?`

`Nota loke Ellen G. White a skirbi: "Kristu so por hasi un súplika efikas na nos fabor. E ta kapas di silensiá e akusadó ku argumentonan fundá no riba nos méritonan, sino riba di djE mes."-Advent Review and Sabbath Herald, 2 di yanüari 1908. Kon bo por hasi e speransa akí propio?`