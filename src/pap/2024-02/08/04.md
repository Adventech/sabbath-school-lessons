---
title:  E HUISIO A VEGA
date:   21/05/2024
---

Kompará Daniel 7:9, 10 ku Revelashon 14:6, 7. Kua ta e similaridat entre e dos pasashinan akí? Huisio ta un tema prominente den henter Beibel. "Pasobra Dios lo husga tur kos ku bo hasi, asta loke hende no por mira, sea ku ta algu bon òf algu malu" (Pred. 12:14). Hesus a mustra Su oyentenan na un futuro tempu di huisio, ora "riba día di huisio, hende lo mester duna kuenta di kada palabra sin sentido, ku nan a yega di papia" (Mat. 12:36). Apòstel Pablo ta añadí: Dios lo "saka na kla loke ta skondí den skuridat i lo mustra e intenshonnan ku hende tin den su kurason" (1 Kor. 4:5). E mensahero angelikal a bisa Huan: "e ora di su huisio a yega" (Rev. 14:7).

`Lesa Revelashon 22:10-12. Ora Hesus regresá, kiko ta destino di henter humanidat? Ki deklarashon kla ta hasi na Huan?`

Ya ku Hesus ta bini pa repartí Su rekompensanan final, mester tin un huisio promé ku esei, pa mustra ken lo risibí kua rekompensa ora E bini. Ora Kristu regresá, no tin un di dos chens. Tur ser humano tabatin sufisiente informashon pa tuma nan desishon final i irevokabel pa òf kontra Kristu.

`Lesa Mateo 25:1-13. Di kon Hesus ta relashoná di forma asina diferente ku e dos diferente gruponan di kreyente?`

"Ora ku e obra di investigashon terminá, ora a saminá i disidí kaso di esnan ku den tur siglo a profesá di ta siguidó di Kristu, e ora ei, i no te e ora ei, tempu di grasia lo sera, i lo sera porta di mizerikòrdia. Pues, den un frase kòrtiku: 'Esnan ku tabata kla a drenta huntu kunE den e kasamentu: i e porta a sera,' ta hiba nos a traves di e ministrashon final di e Salbador, te na e momento ora ku e gran obra pa salbashon di hende lo ta kompletá."- Ellen G. White, The Great Controversy, p. 428. Nos no mester tin miedu di e huisio. A traves di Kristu, pordon ta di nos, libertat di kulpa ta di nos, poder pa biba un bida deboto ta di nos, i viktoria final ta di nos.