---
title:  DEN E LUGÁ SANTÍSIMO
date:   20/05/2024
---

`Lesa Levítiko 16:21, 29-34; Levítiko 23:26-32; i Hebreonan 9:23-28. Di kon e Día di Ekspiashon tabata asina importante pa Israel antiguo?`

E saserdotenan tabata ministrá tur dia di aña, pero riba e Día di Ekspiashon, yamá na hebreo Yom Kippur, bista di henter Israel tabata bira den direkshon di e santuario. Levítiko 16 i 23 ta duna instrukshonnan eksplísito pa e Dia di Ekspiashon. Tur aktividat regular tabata stòp. Tur hende tabata yuna. Miéntras e sumosaserdote tabata drenta den e presensia di Dios pa nan den e Lugá Santísimo, e hendenan tabata saminá nan kurason. Nan tabata buska Dios den humildat i konfeshon sinsero. Tur hende ku no tabata "aflihí" riba e Dia di Ekspiashon lo tabata "kòrta kita afó", nan lo no ta parti di e pueblo skohí mas (Lev. 23:27, 29). Riba e Dia di Ekspiashon, e sumosaserdote tabata hiba e sanger di e kabritu di Señor den e santuario i, despues di a sprengu esaki riba e propisiatorio, tabata hunta e sanger na e kachunan di e altar di oro i di e altar di bróns, purifikando e santuario kompletamente. Ora el a hasi "un fin di rekonsiliashon", e sumosaserdote tabata pone su mannan riba e kabritu bibu i konfesá e pikánan di Israel. Despues tabata hib'é den desierto pa separ'é for di e kampamentu pa semper (Lev. 16:20-22). Tabata transferí e sanger den e santuario durante e servisionan diario, mustrando e registro di piká (Yer. 17:1) i Dios tumando responsabilidat pa su disposishon final. Awor, riba e Dia di Ekspiashon, tabata transferié pafó di e santuario i tabata pon'é riba kabes di e kabritu skapatorio Azazel, representando Satanas i ta revelá su responsabilidat final pa e problema di piká. Tabata hiba e kabritu akí leu den desierto pa asina, na final di e Dia di Ekspiashon, Dios tabatin un santuario limpi i un pueblo limpi. Den e santuario selestial Kristu ta ministrá pa nos, promé den e Lugá Santu, i awor, den e Lugá Santísimo desde 1844, na final di e 2.300 dianan. Nos lo pasa a traves di e gran huisio akí pa motibu di Hesus, nos Supstituto. Manera Ellen G. White a bisa, nos ta "hustifiká pa medio di Su hustisia, loke nos no tabatin parti aden."-The Desire of Ages, p. 25. Komo resultado di e hustisia akí-akreditá (imputá) na nos-nos ta aflihí nos alma, ku ta un biramentu for di piká. Esei ta nifiká ku nos no a yega na un aseptashon konfortabel di maldat, ni nos ta diskulpando òf teniendo duru na pikánan karisiá, sino kresiendo den grasia i bibando un bida di santidat.

`Kiko ta nifikashon di e Día di Ekspiashon den nos bida awe? Di kon e mester hasi un diferensia den e forma kon nos ta biba?`