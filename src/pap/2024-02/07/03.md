---
title:  ANTISIPANDO E TEMPU
date:   13/05/2024
---

Aunke e reformadónan protestant tabata kere den e regreso literal, visibel, oudibel, i glorioso di Kristu, gradualmente e komprendementu di e bèrdat bíbliko akí a kambia. Predikadónan popular di siglo 19 tabata siña ku Kristu lo a bini pa establesé Su reino riba tera i marka komienso di 1.000 aña di pas. Esaki a hiba na letargo spiritual i un kompromiso apátiko na balornan spiritual. Di forma similar, e disipelnan di Kristu a mal komprendé e naturalesa di e Mesías su binida. Nan a pensa ku E lo a bini komo un general konkistadó ku lo a kibra e yugo di sklabitut romano, no Unu ku lo a libra nan for di e kondena i kadenanan di piká. Pues, nan no a komprendé e forma di Su binida.

`Lesa Echonan 1:9-11; Revelashon 1:7; i Mateo 24:27, 30, 31. Kiko e versíkulonan akí ta siña nos tokante e forma di regreso di nos Señor?`

Ora Kristu a bini e promé biaha komo un beibi den e stal di Betlehem, masha poko hende a diserní Su binida. Pero ora E bini e di dos biaha, "tur wowo" lo mir'E bini. Tur orea lo tende e toká di trompet di Su regreso. Tur ser humano riba tera lo kontemplá Su gloria. Nos no mester ta engañá. Skritura a hasi e eventonan rònt di su regreso abundantemente kla. "Un di e bèrdatnan di mas solem i sin embargo mas glorioso den Beibel ta esun di e segundo binida di Kristu pa kompletá e gran obra di redenshon. Na e pueblo peregrino di Dios, lagá asina tantu tempu pa biba den 'e region i sombra di morto', ta duná un speransa ku ta duna goso den e promesa di su aparishon, kende ta 'e resurekshon i bida', pa 'trese esnan ku desviá di djE bèk na kas'. E doktrina di e segundo binida ta e nota klave di e Sagrado Skrituranan. For di e dia ora e promé pareha a apartá nan pasonan tristu for di Eden, e yunan di fe tabata spera e binida di Esun Primintí pa kibra e poder di e destruktor i trese nan atrobe na e Paraiso pèrdí."-Ellen G. White, The Great Controversy, p. 299. Un di e promé lidernan atventista, Luther Warren, tabatin kustumber di bisa hóbennan: "E úniko manera pa ta prepará pa e binida di Kristu ta di ta kla i keda prepará." E mensahe di e pronto regreso di Kristu ta un apelashon urgente na kada un di nos pa saminá nos kurason i evaluá nos bida spiritual. E ta un yamada pa biba piadosamente. No por tin neutralidat den e lus resplandesiente di e gloria di Kristu su regreso.

`Lesa 1 Tesalonisensenan 5:2-5 i Hebreonan 9:28. Ki enkurashamentu e versíkulonan akí ta duna nos en konekshon ku e forma di Kristu su binida?`