---
title:  E PROMESA DI SU REGRESO
date:   12/05/2024
---

E reformadónan protestant i e peregrinonan ku a bandoná Hulanda pa bai e mundu nobo tabata anhelá e binida di Hesus. Pa nan e segundo binida di Kristu tabata un evento gososo ku nan tabata antisipá ansiosamente. John Wycliffe tabata wak padilanti na e binida di Kristu komo e speransa di iglesia. Calvin a papia pa tur e reformadónan ora el a papia di e glorioso regreso di Kristu komo "mas faborabel di tur evento". Pa hòmber- i muhénan fiel di Dios, e segundo binida di Kristu tabata algu pa brasa, no algu di teme.

`Lesa Huan 14:1-3, 1 Tesalonisensenan 4:13-18, i Tito 2:11-14. Di kon e pasashinan di Beibel akí a duna kristiannan asina tantu speransa a lo larg u di siglonan?`

Ta fásil pa komprendé di kon un kreensia den e segundo binida di Kristu a trese asina tantu speransa i goso pa kristiannan ku ta kere den Beibel. E ta mustra padilanti na e fin di malesa, sufrimentu i morto. E ta marka fin di pobresa, inhustisia i opreshon. E ta antisipá e fin di lucha, konflikto i guera. E ta pronostiká un mundu futuro di pas, felisidat, i kompañerismo duradero huntu ku Kristu i e redimínan di tur siglo pa semper. "Durante tur siglo e binida di Señor tabata e speransa di Su siguidónan fiel. E promesa di despedida di e Salbador riba Seru di Oleifi, ku E lo a bin arrobe, a iluminá e futuro pa Su disipelnan, yenando nan kurason ku goso i speransa ku tristesa no por a paga ni pruebanan suavisá. Meimei di sufrimentu i persekushon, e 'aparishon di e gran Dios i nos Salbador Hesu-Kristu' tabata e 'speransa bendishoná'. Ora e kristiannan di Tesalónika tabata yená ku tristesa miéntras nan tabata dera nan sernan kerí, ku a spera di biba pa testiguá e binida di Señor, Pablo, nan maestro, tabata mustra nan na e resurekshon, ku ta tuma lugá na e binida di e Salbador. E ora ei e mortonan den Kristu lo resusitá, i huntu ku e bibunan tumá pa topa Señor den laira. 'I asina,' el a bisa, 'nos lo ta pa semper huntu ku Señor. Kurashá otro antó ku e palabranan akí.' 1 Tesalonisensenan 4:16-18."-Ellen G. White, The Great Controversy, p. 302.

`Di kon e Segundo Binida ta asina importante pa nos fe? Spesialmente pasobra nos sa ku e mortonan ta drumí (wak les 10), di kon e siñansa akí ta haña asina tantu importansia? Sin dje, di kon nos lo tabata, manera Pablo a bisa, den un situashon apsolutamente sin speransa (wak 1 Kor. 15:15-18)?`