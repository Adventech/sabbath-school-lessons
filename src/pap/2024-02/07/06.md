---
title:  E LIÑA DI TEMPU PROFÉTIKO DI MAS LARGU
date:   16/05/2024
---

`Lesa Esdras 7:7-13. Ki ora a emití e dekreto pa permití libertat na e koutivonan di Israel na Persia pa nan rekonstruí nan tèmpel?`

Artaxerxes, rei di Persia, a emití e dekreto na 457 pK. E dekreto akí tabata e último di tres dekreto pa permití e hudiunan regresá pa rekonstruí Herusalèm i restourá servisionan di adorashon den tèmpel. E di tres dekreto akí tabata esun di mas kompleto i ta marka e komienso di e profesia di 2.300 dia/aña ..

`Lesa Daniel 9:25, 26. Ki ora henter e periodo profétiko akí lo a kuminsá? Ki evento importante e versíkulonan akí ta pronostiká?`

Den e profesia remarkabel akí, Daniel a pronostiká ku for di e "momento ku e ordu a wordu duná pa restourá i rekonstruí Jerusalem" (Daniel 9:25, Beibel Santu) te na e Mesias lo tabata 69 siman profétiko, òf 483 dia profétiko, òf aña literal. Ya ku a duna e dekreto den herft di 457 pK, 483 aña ta ekstendé te na herfst di 27 dK. E palaora "Mesias" ta nifiká "Esun Ungí". Den herfst di 27 dK Kristu a batisá i a risibí unshon di e Spiritu (Echonan 10:38). Despues di Su bautismo, Hesus a bai Galilea, "proklamando e evangelio di Dios, i bisando: 'E tempu ta kumplí' " (Marko 1:14, 15, Beibel Santu). Den lente di 31 dK, meimei di e último siman profétiko akí, tres aña i mei despues di Su bautismo, nan a krusifiká Hesus. E sistema di ofrenda ku tabata mustra padilanti na e Lamchi di Dios a terminá ku e sakrifisio di Kristu na Kalvario. Tipo a topa antitipo, i finalmente tur e sakrifisio- i ofrendanan di e sistema seremonial a stòp.

`Lesa Daniel 9:27. Kon e profesia di setenta siman lo a kaba?`

E setenta simannan, òf 490 aña, spesialmente asigná na e hudiunan, a terminá na 34 dK kaminda e Sanhedrin a rechasá e mensahe di e evangelio (Echonan 6:8-7:60). Kitando 490 aña for di e profesia di 2.300 aña ta resta 1.810 aña pa kompletá e profesia. Esaki ta hiba nos na 1844 dK. William Miller i e promé atventistanan tabata kere ku e santuario den Daniel 8:14 tabata tera, i nan a asumí ku Kristu lo a bini pa purifiká tera pa medio di kandela na 1844. (Wak e grafik riba djabierne.)