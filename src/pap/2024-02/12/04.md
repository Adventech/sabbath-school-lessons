---
title:  KEN NOS TA ADORÁ?
date:   18/06/2024
---

Den e último dianan, e gran konflikto lo desaroyá su mes, di un forma dramátiko, riba adorashon. Nos ta adorá e Kreador, òf nos ta adorá e bestia i su imágen? No tin tereno meimei. E promé angel di Revelashon 14 ta urgi hòmber i muhé pa "ádorá Esun ku a traha shelu i tera, laman i bron di awa" (Rev. 147). Komo apoyo adishonal di e yamamentu di shelu, e di tres angel ta revelá e konsekuensianan teribel di adorá e bestia: "e tambe lo bebe di e biña di e furia di Dios, ku ta wordu bashá puru den e komchi di Su rabia" (Rev. 14:10, Beibel Santu). En kambio, ta deskribí esnan ku ta adorá e Kreador komo esnan ku "ta kumpli ku Dios su mandamentunan i ta keda tene na e fe den Hesus" (Rev. 14:12). Kreashon ta e base di adorashon berdadero (Rev. 4:11). Ya ku Dios "a krea tur kos atraves di Hesu-Kristu" (Efe. 3:9), Satanas ta odia e Kreador i a trata na, pa medio di podernan terenal, kambia sabat, e monumento konmemorativo di Kreashon (Dan. 7:25). E konflikto benidero riba e lei di Dios ta enfoká riba outoridat. Si Satanas por eradiká adorashon di sabat, e lo deklará ku su outoridat ta mas grandi ku e outoridat di Dios. Pa logra esaki, Satanas lo purba konvensé òf obligá henter mundu pa aseptá un sabat falsifiká. Maske kon difísil por ta awor pa mira esaki sosodé, manera nos a nota anteriormente, mundu ta kambiando dramátikamente. E krísis di COVID-19 a mustra nos ku, den un anochi, nos mundu por bira un lugá diferente. Aunke nos no konosé e detayenan ku ta hiba na e marka di e bestia, e no ta teriblemente difísil pa imaginá. Mundu ta masha instabil, i ku e teknologia asombroso eifó aworakí, loke Beibel ta spierta nos di dje por, en realidat, yega na pasa mas rápido ku nos lo por imaginá.

`Lesa Revelashon 13:13-17. Ki kastigu spesífiko ta imponé riba esnan ku no ta risibí e marka di e bestia?`

Esnan ku ta fiel na Kristu, kontrali na sigui e bestia i su imágen, lo enfrentá tantu kastigu ekonómiko komo tambe menasa di morto. Humanidat ta keda loke e tabata semper: korupto, ku hamber pa poder, i violento. Aunke kuantu nos no sa ainda tokante kon eksaktamente e eventonan final lo desplegá, no mester ta muchu difísil pa visualisá persekushon di tempu di fin. Aunke nan ta skirbí den un konteksto kompletamente diferente, e palabranan akí di Huan ta bisa tur kos. Papiando tokante Hesus, Huan a skirbi ku "niun hende no tabatin mester di bis'É loke ta biba den hende, pasobra E mes tabata konosé kurason di hende" (Huan 2:25).

`Pensa riba e korupshon di humanidat, i e maldat ku hende ta kapas di hasi. Di kon esaki ta mustra kon fásilmente eventonan final ta tuma lugá? Tambe, mas importante ainda, kiko e bèrdat tristu akí mester siña nos tokante kuida nos propio kurason?`