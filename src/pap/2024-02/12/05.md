---
title:  E AWASERU TRENPAN I LAT
date:   19/06/2024
---

`Lesa Yoel 2:21-24 i Echonan 2:1-4, 41-47. Kua predikshon a kumpli durante siglo 1? Ki impakto e tabatin?`

E dramamentu di Spiritu Santu na Pentekóster a lansa iglesia kristian poderosamente. Tres mil hende a kombertí riba un dia. Echonan ta registrá milager tras milager di Dios su grasia transformadó: "Ma hopi di esnan ku a skucha e mensahe a kere, i e kantidat di disipel a yega mas o ménos sinku mil" (Echonan 4:4). Solamente 120 kreyente a reuní huntu pa resa, pero orashon a hasi un diferensia dramátiko. Rápidamente e iglesia a añadí míles di kreyente. Asta "un grupo grandi di saserdote a aseptá fe" (Echonan 67). Ora a persiguí e disipelnan ferosmente na Herusalem, nan "a prediká e bon notisia tur kaminda ku nan a pasa" (Echonan 8:4). A planta iglesia den henter Hudea, Samaria, i Galilea (wak Echonan 9:31). Despues di su kombershon, apostel Pablo a proklamá Kristu a lo largu di e mundu mediteráneo. Na Tesalónika, algun hudiu ku tabata kontra e evangelio a hasi e deklarashon remarkabel akí: "'E hòmbernan ei a pone henter mundu ariba abou, anto awor nan a bini akinan!' " (Echonan 17:6). A traves di e poder di Spiritu Santu e disipelnan a alkansá mundu e tempu ei konosí den un tempu relativamente kòrtiku. Yoel su pronóstiko di e áwaseru trempan a kumpli na Pentekóster, ma e áwaseru lat lo kai ku poder mas grandi pa prepará e kosecha final di tera.

`Lesa Zakarias 4:6, Zakarias 10:1, Hoseas 6:3, i Hakobo 5:7, 8. Di akuerdo ku e versíkulonan akí, kon e obra di Dios riba tera lo terminá?`

E tèrminonan áwaseru "trempan" i "lat" ta saká for di e siklo di kosecha di Israel. E áwaseru trempan tabata kai den herfst pa laga e simia germiná. E áwaseru lat tabata kai den lente pa hecha e kosecha (. ..) . Esaki ta deskribí e obra di Spiritu Santu pa proklamashon di e evangelio. "Manera a duna e 'áwaseru trempan', den e dramamentu di Spiritu Santu na prinsipio di e evangelio, pa pone e simia presioso brota, asina lo duna e 'áwaseru lat' na su final pa hechamentu di e kosecha. E gran obra di evangelio no ta bai sera ku ménos manifestashon di e poder di Dios ku a marka su apertura. E profesianan ku a kumpli den e dramamentu di e áwaseru trempan na prinsipio di e evangelio ta bai kumpli atrobe den e áwaseru lat na su final."-Ellen G. White, The Great Controversy, p. 611, 612.