---
title:  E GRITU DURU
date:   20/06/2024
---

`Lesa Revelashon 18:1-4, Habakuk 2:14, i Mateo 24:14. Kon e versíkulonan akí ta bisa ku e obra di Dios riba tera lo terminá?`

E angel ku ta anunsiando e kaida di Babilonia tin "gran outoridat". Meskos ku e angelnan di Revelashon 14, e angel akí ta representá mensaheronan humano. E angel akí ta revelá e gloria di Dios asina plenamente ku e ta iluminá henter tera. E palabra griego pa outoridat òf poder den Tèstamènt Nobo ta exousia. Hopi biaha e ta referí na e triunfo di Kristu riba prinsipado- i podernan di fiernu. Hesus ta usa e palabra akí den e evangelio di Mateo den harmonia ku mandamentu di Su disipelnan pa bai i kumpli ku e mishon. Den Mateo 10:1 Hesus ta duna Su disipelnan outoridat riba e prinsipado- i podernan di fiernu. E ta manda nan bai ku e poder divino pa ta viktorioso den e bataya entre bon i malu. Den Mateo 28, un biaha mas E ta manda nan bai ku "tur outoridat ( ... ) den shelu i riba tera" pa "p'esei, bai i hasi tur e nashonnan disipel di Mi" (Mat. 28:18, 19, Beibel Santu). Yená ku poder di Spiritu Santu, bayendo ku e outoridat di e Kristu bibu ku durante Su bida i morto a triunfá riba e prinsipado- i podernan di fiernu, e iglesia di Tèstamènt Nobo a iluminá tera ku e gloria di Dios. Den un par di aña kortiku, e disipelnan a proklamá e evangelio na e mundu konosí e tempu ei (Kol. 1:23). Na e tempu di fin, Spiritu Santu lo ta bashá ku poder sin presedente, i lo plama e evangelio rápidamente te na e finnan di tera. Míles lo kombertí den un dia i e grasia di Dios, i bèrdat, lo impaktá henter e planeta. Di e manera akí, lo spierta mundu i lo plama e evangelio, i e speransa ku e ta ofresé, rònt mundu. "E gran obra di e evangelio no ta bai finalisá ku ménos manifestashon di e poder di Dios ku a marka su apertura. E profesianan ku a kumpli den e dramamentu di e áwaseru trempan na prinsipio di e evangelio ta bai kumpli atrobe ku e áwaseru lat na su final... "Sirbidónan di Dios, ku nan kara iluminá i briando ku konsagrashon santu, lo pura di lugá pa lugá pa proklamá e mensahe di shelu. Pa medio di míles di bos, riba henter tera, lo duna e spiertamentu. Lo obra milager, lo kura esnan malu, i señal- i maravianan lo sigui e kreyentenan."-Ellen G. White, The Great Controversy, p. 611, 612.

`Kiko ta wanta e dramamentu poderoso di Spiritu Santu, e áwaseru lat, i e gritu duru? Aunke kon chikitu nos ròl komo individuonan lo por ta, ki ròl nos por yena siendo habrí i reseptivo pa e dramamentu di Spiritu Santu?`