---
title:  LEALTAT NA DIOS I SU PALABRA
date:   16/06/2024
---

`Lesa Proverbionan 23:23, Huan 8:32, i Huan 17:17. Kua liña komun ta kore a traves di e versíkulonan akí?`

A lo largu di siglonan, e gran konflikto tabata un bataya entre bèrdat i eror. Satanas ta un gañadó i tata di mentira (Huan 8:44). Hesus ta e outor di tur bèrdat. El a deklará: "'Ami ta e kaminda, bèrdat i bida'" (Huan 14:6). Nos ta haña e bèrdat, ku ta hasi nos Iiber for di e engañonan di Satanas, den e Palabra di Dios. Beibel ta desenmaskará e strategia di Satanas i ta revelá e plannan di Dios. Skritura ta un lampi pa nos pia (Salmo 119:105). E salmista ta deklará: "E habrimentu di Bo palabranan ta iluminá; e ta duna komprendementu na e simpelnan" (Salmo 119:130, Beibel Santu). Despues e ta añadí: "Bo palabra den Su totalidat ta bèrdat" (Salmo 119:160, Beibel Santu).

`Lesa 2 Pedro 1:16-21. Ki siguransa e apòstel ta duna nos respekto profesia? Kua ilustrashon e ta usa pa mustra e importansia di Dios su Palabra profétiko?`

Nos no a sigui "fábulanan ingeniosamente inventá". E profesianan di e Palabra di Dios ta iluminá e kaminda nos dilanti. Nan ta yuda nos distinguí bèrdat for di eror. Sin Beibel, nos lo a keda na e kaprichonan di opinion humano i ta fásilmente engañá. ''Ta dirigí e pueblo di Dios na e Skrituranan komo nan salbaguardia kontra e influensia di maestronan falsu i e poder engañoso di spiritunan di skuridat. Satanas ta usa tur medio posibel pa prevení hende di haña un konosementu di Beibel; pasobra su deklarashonnan kla ta revelá su engañonan ( ... ). E último gran engaño ta bai habri pronto nos dilanti. Antikristu ta bai ehekutá su obranan maravioso dilanti di nos bista. E falsifikashon lo parse e bèrdat asina djaserka, ku lo ta imposibel pa distinguí entre nan, eksepto pa medio di e Skrituranan Santu ( ... ). Ningun, eksepto esnan ku a fortifiká nan mente ku e bèrdatnan di Beibel, lo resistí e último gran konflikto. Na kada alma lo bin e prueba di saminashon: Lo mi obedesé Dios en bes di hende? E ora desisivo awor ta aserkando. Nos pianan ta plantiá riba e baranka di Dios su palabra inmutabel? Nos ta prepará pa para firme den defensa di e mandamentunan di Dios i e fe di Hesus?"-Ellen G. White, The Great Controversy, p. 593, 594.

`Konsiderá e preguntanan den e sita aki riba. Kiko lo kapasitá nos pa para durante e krísis final? Kiko ta distraé nos for di studia e Palabra di Dios? Kon nos lo por ta komprometiendo bèrdat pa plaser personal?`