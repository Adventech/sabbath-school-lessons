---
title:  E MENSAHENAN DI E TRES ANGELNAN
date:   30/05/2024
---

Den Revelashon 14:7 e promé angel ta grita ku un bos duru: "'Tene rèspèt di Dios i dun'É honor, pasobra e ora di su huisio a yega. Adorá Esun ku a traha shelu i tera i laman i bron di awa' ". E apelashon di shelu ta pa nos duna nos lealtat supremo i adorashon sinsero na e Kreador pa loke ta trata e huisio inminente. E di dos angel ta deklará: "'El a kai! E Bábel grandi, ku a hasi tur pueblo burachi ku e biña tèrko di su inmoralidat, a kai'" (Rev. 14:8). Babilonia ta representá un sistema religioso apóstata ku a rechasá e mensahe di e promé angel na fabor di un sistema falsu di adorashon. Ta p'esei Revelashon 14:9-11 ta spierta kontra adorá "e bestia i su imágen". Dos eskoho opuesto ta presentá aki-adorashon di e Kreador òf adorashon di e bestia. Kada persona riba planeta Tera lo_ tuma nan desishon final i irevokabel tokante ken tin nan lealtat total-Hesus òf Satanas.

`Lesa Revelashon 14:12. Kua ta e dos karakterístikanan ku ta identifiká esnan ku ta nenga di adorá e bestia? Di kon tur dos ta di vital importansia?`

Dios lo tin un pueblo di tempu di fin ku ta leal na djE a pesar di e oposishon di mas grandi i e persekushon di mas feros den historia di mundu. A traves di e don di hustisia di Kristu, nan lo biba bidanan obediente i yená ku grasia. Adorá e Kreador ta para den oposishon direkto ku adorá e bestia i ta ekspresá esaki den warda e mandamentunan di Dios. E konflikto final akí tokante lealtat na Kristu òf lealtat na e poder di e bestia ta sentrá riba adorashon, i ta na e núkleo di e gran konflikto akí entre bon i malu tin e sabat. E siguidónan komprometé akí di e Salbador lo no tin solamente fe "den" Hesus, ma nan lo tin tambe e fe "di" Hesus. E fe di Hesus ta un fe asina profundo, asina konfiá, asina komprometé, ku tur e demoñonan den fiernu i tur prueba riba tera no por sakudié. Ta un fe ku ta konfia ora e no por mira, ta kere ora e no por rasoná di kon, i ta spera ora e no por komprendé. E "fe di Hesus" akí mes ta un don ku nos ta risibí pa medio di fe. E lo hiba nos a traves di e krísis ku tin nos dilanti. Ora e krísis final kuminsá i nos ta enfrentá un boikot ekonómiko, persekushon, enkarselashon, i morto mes, e fe di Hesus lo hiba nos a traves di e último oranan di tera te ora Hesus regresá.

`Kon Dios ta preparando bo fe awe pa loke ta biniendo den futuro?`