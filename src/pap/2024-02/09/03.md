---
title:  E INMUTABILIDAT DI E LEI DI DIOS
date:   27/05/2024
---

`Lesa Mateo 5:17, 18; Salmo 111:7, 8; Predikador 12:13, 14; 1 Huan 5:3; i Proverbionan 28:9. Kiko e pasashinan di Beibel akí ta siña tokante e relashon kristian ku e lei?`

Atventistanan ta sigui den e pasonan di e reformadónan protestant ku tabata mantené e santidat di e lei di Dios. Nota e afirmashon poderoso akí di John Wesley: "E lei ritual òf seremonial entregá pa Moises na e yunan di Israel, ku ta kontené tur e mandato- i ordenansanan ku tabata relatá na e sakrifisionan bieu i servisio di e tèmpel, nos Señor en bèrdat a bin pa destruí, disolvé i abolí kompletamente ( ... ). Pero e lei moral, kontené den e Dies Mandamentunan, i poné na vigor pa e profetanan, E no a kita. No tabata intenshon di Su binida pa revoká niun parti di esaki. Esaki ta un lei ku no por kibra nunka, ku 'ta para firme komo e testigu fiel den shelu' ( ... ). Kada parti di e lei akí mester permanesé na vigor, riba henter humanidat, den tur siglo; independientemente di tempu i lugá, òf kualke otro sirkunstansia suseptibel na kambia, ma riba e naturalesa di Dios i e naturalesa di hende, i nan relashon inkambiabel na otro." -Upon Our Lord's Sermon on the Mount, Discourse V, John Wesley's Sermons: An Anthology (Nashville, TN: Abington Press, 1991), p. 208, 209.

`Kompará Eksodo 34:5-7 ku Romanonan 7:11, 12; Salmo 19:7-11; Salmo 89:14; i Salmo 119:142, 172. Kiko e versíkulonan akí ta bisa nos tokante e relashon entre e lei di Dios i Dios su karakter?`

Ya ku e lei di Dios ta un kopia di e karakter di Dios, e fundeshi di Su trono, i e base moral pa humanidat, Satanas ta odi'é. "Niun hende por a keda sin mira ku si e santuario terenal tabata un muestra òf patronchi di esun selestial, e lei depositá den e arka riba tera tabata un kopia eksakto di e lei den e arka den shelu; i ku un aseptashon di e bèrdat respekto e santuario selestial tabata envolví un rekonosementu di e afirmashonnan di e lei di Dios i e obligashon di sabat di e di kuater mandamentu. Aki tabatin e sekreto di e oposishon amargo i determiná pa e eksposishon harmonioso di e Skrituranan ku tabata revelá e ministerio di Kristu den e santuario selestial."-Ellen G. White, The Great Controversy, p. 435.

`Kua ta e motibunan ku hende ta duna hopi biaha pa argumentá ku nos no ta obligá mas pa warda e Dies Mandamentunan? Kiko bo ta kere ku tin realmente su tras?`