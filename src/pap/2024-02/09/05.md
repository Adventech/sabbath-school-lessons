---
title:  MARKA DI E BESTIA
date:   29/05/2024
---

`Lesa Revelashon 12:12, 17 i Revelashon 13:7. Kon e tekstonan akí ta revelá e furia di Satanas? Di kon diabel ta asina rabiá ku Dios su pueblo di tempu di fin?`

Revelashon ta deskribí e konflikto kósmiko entre Kristu i Satanas a traves di siglonan. E ta yega na su klímaks ku e atake final di Satanas riba e pueblo di Dios. Revelashon 13 ta introdusí e dos aliadonan di e dragon, e bestia for di laman i e bestia di tera. E dos podernan akí ta uni kuné pa hasi guera kontra e pueblo di Dios. Lesa Revelashon 13:4, 8, 12, 15 i Revelashon 14:7, 9-11. (Wak tambe Rev. 15:4, Rev. 16:2, Rev. 19:20, Rev. 20:4, Rev. 22:9.) Kua tema klave ta aparesé den tur e versíkulonan akí? Nota e kontraste. Sea hende ta adorá e Kreador òf nan ta adorá algu otro. E Kreador ta digno di adorashon (Rev. 5:9). E konflikto entre Kristu i Satanas a kuminsá den shelu tokante adorashon: "Lo mi subi mas haltu ku e halturanan di e nubianan; lo mi hasi mi mes meskos ku e Haltísimo" (Isa. 14:14, Beibel Santu). Satanas tabata ke e adorashon ku ta pertenesé solamente na e Kreador. Di akuerdo ku Revelashon 13, e ta logra a traves di e aktividat di e bestia di tera (Rev. 13:4). Un komparashon ku Daniel 7 ta mustra ku e bestia di laman akí ta e mesun kos ku e kachu chikitu ku ta "trata di kambia dianan fihá i leinan" i ta ehersé outoridat pa 1.260 "dia" profétiko, ke men, pa 1.260 aña (Dan. 7:25; kompará Rev. 13:5; wak lès 6). E úniko parti di Dios su lei di Dies Mandamentunan, ku ta trata ku tempu, ta e di kuater mandamentu. E iglesia akí a trata na kambia e dia di adorashon di djasabra, e di shete dia, pa djadumingu, e promé dia di siman. Pa un poder terenal trata na kambia e dia di adorashon, sabat di e di shete dia, ku Dios Mes a duna komo un señal di Su outoridat (Eks. 31:13; Eze. 20:12, 20), ta un intento pa poderá di e outoridat divino na e nivel di mas básiko posibel. Riba e punto akí, e ora ei, tin e enfoke di e konflikto final riba adorashon berdadero i falsu. Pa e motibu akí, Revelashon ta identifiká e hendenan ku ta fiel na Dios komo esnan "ku ta warda e mandamentunan di Dios" (Rev. 12:17, Rev. 14:12). Esaki ta inkluí e sabat di e di shete dia, no djadumingu. Esnan ku rechasá e último yamada di e tres angelnan pa adorá Dios riba su dia santu (Isa. 58:13) i ku ta adorá e bestia riba su sabat falsifiká, djadumingu, lo risibí e marka di e bestia (wak lès 11).