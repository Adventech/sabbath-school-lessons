---
title:  SABAT I E LEI
date:   28/05/2024
---

`Lesa Revelashon 14:6, 7; Revelashon 4:11; Genesis 2:1-3; i Eksodo 20:8-11. Kua ta e relashon entre kreashon, sabat, i e lei di Dios?`

Kreashon ta papia di nos balor den bista di Dios. Nos no ta so den e universo- algun partíkula di stòf kósmiko-ni nos no ta un aksidente genétiko. Ku otro palabra, e senario sientífiko komun tokante orígen di bida, ku medionan di komunikashon i kultura popular a adoptá, ta presentá un bista di nos orígennan ku di tur forma ta inkompatibel ku e relato bíbliko. Nos ta aki pasobra Hesus a krea nos. I E ta digno di nos adorashon no solamente pasobra El a krea nos sino tambe pasobra El a redimí nos. Kreashon i redenshon ta forma e núkleo di tur adorashon berdadero. P'esei, sabat ta vital pa komprendé e plan di salbashon. Sabat ta papia di e kuido di un Kreador i e amor di un Redentor. Na konklushon di e siman di kreashon, Dios a sosegá den e beyesa i mahestat di e mundu ku El a traha. El a sosegá tambe komo un ehèmpel pa nos. Sabat ta un pousa semanal pa alabá Esun ku a traha nos. Ora nos ta adorá riba sabat, nos ta habri nos kurason pa risibí e bendishon spesial ku El a pone riba e dia ei i E no a pone riba niun otro dia. Sabat ta mustra nos na un Kreador ku stima nos demasiado hopi pa bandoná nos ora nos a desviá for di Su propósito pa nos. Sabat ta un símbolo eterno di nos sosiegu den djE. E ta un señal spesial di lealtat na e Kreador (Eze. 20:12, 20). E ta un símbolo di sosiegu, no di obra; di grasia, no di legalismo; di siguransa, no di kondena; di dependé riba Dios pa salbashon, i no riba nos mes. Berdadero sosiegu di sabat ta e sosiegu di grasia den e brasanan amoroso di Esun ku a krea nos, Esun ku a redimí nos, i Esun ku ta biniendo atrobe pa buska nos. E mensahe di Revelashon 14, Dios su mensahe pa tempu di fin di e mundu, ta yama hende pa sosegá den Su amor i kuido kada sabat. E ta yama nos pa rekordá Esun ku a krea nos i dun'E gloria. Wardamentu di sabat ta tambe un laso di konekshon entre e perfekshon di Eden i e gloria di e shelunan nobo i e tera nobo benidero. E ta kòrda nos ku un dia e splendornan di Eden lo ta restourá.

`Mayoria atventista a enfrentá e akusashon di ta legalista, i e akusashon ei generalmente ta konektá ku nos wardamentu di sabat. Diskutí kon sabat por fungi komo un símbolo di redenshon i hustifikashon pa medio di fe. Di kon obedesé e mandato di Dios pa sosegá lo ta hiba hende na pensa ku nos ta tratando di obra nos kaminda pa shelu?`