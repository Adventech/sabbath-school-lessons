Si puntra bo: "Kua tema sentral ta kore a lo largu di henter Beibel?" kiko lo bo kontestá? Hesus? E plan di salbashon? E krus? Sí, nan tur tres, naturalmente! Pero e tres tópikonan importante akí ta desplegá kontra un tema ainda mas kompleto: "e gran konflikto." E tema akí ta penetrá den Beibel, for di e buki di Genesis te na e buki di Revelashon. E gran konflikto a kuminsá den shelu ku e rebelion di Lusifer kontra Dios. E núkleo di e konflikto kósmiko akí ta e kuestion di e amor di Dios. E ta kompletamente amoroso? E tin e mihó interesnan pa Su kriaturanan na bista? Òf E ta un diktador autoritario ku ta deseá solamente loke ta na Su interes propio? E lès di e kuartal akí ta sigui historia mundial for di punto di bista di Dios, manera profesia ta revel'é, for di tempu di Kristu bin abou a lo largu di siglonan te na nos tempu i mas ayá. E naturalesa di Dios ta amor, i pa e motibu ei, tur Su aktonan ta amoroso, aunke e echo akí kisas no semper ta evidente pa ser humano finito òf asta angelnan. Pero e amor di Dios ta revelá progresivamente segun ku e gran konflikto ta desplegá. Nos ta mira su haltura i profundidat mas klaramente a traves di e krus. Na Kalvario, e amor di Dios tabata desplegá dilanti di henter universo, ora ku Kristu a duna Su bida pa redimí humanidat, i e derota final di Satanas tabata sigurá. Sin embargo, e bataya ta kontinuá. Satanas a purba destruí Hesus riba e krus i, a lo largu di siglonan, nos ta mir'é purba destruí e pueblo di Dios. Aunke Satanas a persiguí e iglesia di Dios kruelmente i a masakrá miónes, semper Dios tabata presente ku Su pueblo i nunka lo bandoná nan. E kuartal akí lo sigui e desaroyonan prinsipal di e gran konflikto, kuminsando ku e rebelion den shelu. Nos lo eksplorá e temanan sentral di e konflikto entre Kristu i Satanas. Nos lo mira e kurashi indomabel di e waldensenan a pesar di persekushon feros, i e determinashon di e reformadónan pa sigui bèrdat di Beibel, asta a pesar di tortura, kadena, staka di kandela i martirio. Komentando riba e fe di e gigantenan spiritual akí, Ellen G. White ta deklará: "Beibel tabata nan outoridat, i pa medio di su siñansa nan tabata pone tur doktrina i afirmashon na prueba. Fe den Dios i Su palabra tabata sostené e hòmbernan santu akí, miéntras nan tabata entregá nan bida na staka di kandela."-The Great Controversy, p. 249. E Reforma a sende un antorcha di bèrdat ku ainda ta kima intensamente. E fe fundamental den Skritura, di e reformadónan i nan siguransa firme di salbashon pa grasia pa medio di fe, a traha kaminda pa lantamentu di e movementu atventista, defendé pa William Miller i un kantidat di otronan rònt mundu. Dios a lanta Iglesia Atventista di Shete Dia pa konstruí riba e fundeshi poné pa e reformadónan pa asina restourá bèrdatnan bíbliko ku a pèrdè for di bista a lo largu
