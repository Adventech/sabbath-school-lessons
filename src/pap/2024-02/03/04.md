---
title:  SALBAGUARDIÁ PA E PALABRA
date:   16/04/2024
---

`Kompará Huan 17:15-17 i Echonan 20:32. Ki persepshon Hesus i apòstel Pablo ta duna nos tokante protekshon for di e engañonan di Satanas?`

Beibel ta e revelashon infalibel di e boluntat di Dios. E ta presentá e plan di shelu pa salbashon di humanidat. Ya ku "henter Skritura ta inspirá pa Dios", e ta "útil pa duna siñansa, refutá, koregí i pa instruí kon biba un bida rekto" (2 Tim. 3:16). Ke men, "henter Skritura" ta inspirá pa Dios; no algun parti, òf algun parti mas ku otronan. Mester aseptá henter Beibel komo e Palabra di Dios. Di otro manera, porta ta hanchu habrí pa engaño. Beibel ta revelá e amor infinito di Dios klaramente relashoná ku e gran konflikto. E ta eksponé tambe kreensianan falsu satániko i ta revelá su engañonan. Diabel ta odia e Palabra di Dios i a hasi tur kos posibel a lo largu di siglonan pa destruí su influensia. Despues di tur kos, kiko nos lo tabata sa tokante e plan di salbashon sin Beibel? Kuantu, si tin kualke kos, nos lo a komprendé tokante nasementu, bida, siñansa, i ministerio di Hesus? Sin e Skrituranan, nos lo por a sikiera kuminsá komprendé e profundidat di e sakrifisio di Kristu, e gloria di Su resurekshon, e poder di Su interseshon, i e mahestat di Su regreso? Tur e bèrdatnan krusial akí ta revelá, siñá, i enfatisá den e Palabra di Dios. E, i e so, mester ta e norma final pa komprendé tur bèrdat sagrado. Por lo tantu, nos mester bringa kontra kualke i tur intento pa mina su outoridat òf inspirashon, asta esnan ku, miéntras nan ta profesá gran amor pa Beibel, ta trese duda tokante dje, asta di forma sutil. Trágikamente, spesialmente a pesar di e entrada di pensamentu moderno, hopi teólogo i kristian ta enfoká asina tantu riba e banda humano di Skritura ku Beibel ta bira palabra di hende na lugá di e Palabra di Dios. Beibel, nan ta argumentá, ta e eskritonan di rei, wardadó di karné, piskadó, saserdote, poeta, i otronan ku a kompartí nan komprendementu i konseptonan di Dios, di naturalesa, i di realidat lo mihó ku nan por, den nan tempu i lugá, tabata komprendé nan. Realmente, awor? Si esaki tabata bèrdat, di kon nos, bibando awe, den siglo 21, realmente ta preokupá tokante loke e hendenan akí tabata pensa, muchu ménos hasi loke nan tabata pensa ku ta e fundeshi pa nos speransa di eternidat? Nos no mester hasi esei.

`Lesa Salmo 119:105, 116, 130, 133, i 160. Ki persepshon e salmista ta duna nos tokante e niflkashon di e Palabra di Dios den e plan di salbashon'?`