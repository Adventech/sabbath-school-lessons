---
title:  RASONAMENTU HUMANO LÒS DI SKRITURA
date:   17/04/2024
---

Spiritu Santu ta obra a traves di nos mente. E ta invitá nos pa eksplorá e misterionan di universo. Manera un hende a deklará adekuadamente: "Komo kristian nos no ta chèk nos serebro na porta di iglesia." No opstante, e splendor di rasonamentu humano so ta inkapas di deskubrí e bèrdatnan divino di Skritura. Bèrdat no ta un asuntu di opinion humano. E ta un asuntu di revelashon divino.

`Lesa Proverbionan 16:25, Huesnan 21:25, i Isaias 53:6. Kiko nan ta revelá tokante e strategia di engaño di Satanas?`

Un di e engañonan di mas efektivo di Satanas ta pa laga nos kere ku rasonamentu humano, sin ayudo di Spiritu Santu i sin informashon di e Palabra di Dios, ta sufisiente pa komprendé e boluntat di Dios. Por tin un kaminda ku ta parse korekto pa nos, òf asta pa kulturanan kompleto, pero e por ta totalmente robes den bista di Dios. Algun aña pasá mi esposa i ami a disidí di kana un tiki den e mondinan serka di e hotel ku nos tabata keda pasa nochi. Mayoria biaha mi ta bastante bon den direkshon i, despues di a kana pa mas o ménos un ora asina riba vários kaminda, mi tabatin basta konfiansa ku mi por a haña nos kaminda bèk ku tiki difikultat, pero pronto mi a ripará ku nos tabata desesperadamente pèrdí den e mondi. Solo tabata bahando, i mi tabata teme palo pió. Afortunadamente, nos a topa algun otro ekskurshonista ku tabata konosé e kaminda. Nos tabata por lo ménos sinku mía for di ruta pero serka di un kaminda prinsipal. Ya ku nan auto tabata stashoná ei serka, nan a ofresé nos un kabes di boto bèk pa nos hotel. Deskubrí un hende ku tabata sa e kaminda i un hende ku tabatin e abilidat di hiba nos bèk na nos destinashon, a hasi tur e diferensia pa nos. Dios no a laga nos nos so riba nos biahe di tera pa shelu. Spiritu Santu ta mustra nos na e Sagrado Skrituranan ku ta hiba nos kas bèk. Bèrdat i eror, korekto i robes, bon i malu-por komprendé esakinan korektamente solamente ku yudansa di e Palabra di Dios. E loke ta kontradesí Dios i Su Palabra ta eror, i eror semper ta peligroso; e loke ta den harmonia ku Dios ta bèrdat i bondat. Ki importante ta pa nos hasi e Palabra di Dios nos árbitro final di bèrdat i moralidat.

`Di kon e mente humano, sin ayudo di Spiritu Santu, ta inkapas pa deskubrí bèrdat divino? Diskutí e relashon entre rason humano i revelashon divino. Kon rasonamentu realmente ta yuda nos komprendé revelashon divino? Por ehèmpel, wak Daniel 2, un profesia ku ta kubri historia mundial for di tempu di Babilonia te na futuro. Kon un profesia manera esaki ta apelá poderosamente na rason humano?`