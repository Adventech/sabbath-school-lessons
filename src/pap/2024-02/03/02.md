---
title:  KOMPROMISO - SATANA S SU STRATEGIA SUTIL
date:   14/04/2024
---

`Kompará Huan 14:6 ku Huan 8:44. Ki kontraste entre e karakter di Hesus i esun di Satanas ta mira den e dos pasashinan akí?`

Loke Hesus ta bisa ta bèrdat, pasobra E ta e outor di bèrdat. Bèrdat ta prosedé for di kurason di un Dios sabí, amoroso, i ku sa tur kos. E ta e fundeshi di realidat i di tur bèrdat. En kambio, Satanas ta un gañadó i tata di mentira. E ta prepará pa usa mentira, engaño, mal informashon, i deformashon di e bèrdat pa despistá e pueblo di Dios. El a gaña Eva den Eden trosiendo bèrdat, kreando duda, i deskaradamente a nenga loke Dios a bisa. E deklarashon di Satanas, "seguramente boso lo no muri", den konteksto di kome e fruta, tabata un kontradikshon kla di loke Dios a bisa. A lo largu di siglonan Satanas a usa e mesun strategia. E ta mina konfiansa den e Palabra di Dios, ta kontradesí e boluntat revelá di Dios, ta trose Skritura, i tin biaha ta sita Beibel di un manera malu, si esaki ta na su bentaha.

`Lesa Proverbionan 23:23, Huan 17:17, i Huan 8:32. Ki similaridat bo ta mira den e pasashinan di Beibel akí tokante e bèrdat di e Palabra di Dios? Kiko ta nan mensahe sentral?`

"Satanas tabata sa bon bon ku e Santu Skrituranan lo a kapasitá hende pa diserní su engañonan i resistí su poder. Tabata pa medio di e palabra ku asta e Salbador di mundu a resistí su atakenan. Riba kada asalto, Kristu a presentá e eskudo di bèrdat eterno, bisando: 'Ta pará skirbí'. Riba kada sugerensia di e atversario, El a oponé e sabiduría i poder di e palabra. Pa Satanas mantené su influensia riba hende, i establesé e outoridat di usurpadó papal, e mester a tene nan den ignoransia di e Skrituranan. Beibel lo a eksaltá Dios i pone hende finito den nan berdadero posishon; p'esei, mester skonde i suprimí su bèrdatnan sagrado. Iglesia Romano a adoptá e lógika akí. Pa sentenares di aña a prohibí sirkulashon di Beibel. A prohibí e hendenan pa les'é òf tin esaki den nan kas, i saserdote- i obispunan sin prinsipio tabata interpretá su siñansanan pa sostené nan pretenshonnan. Asina, e papa a yega na ta kasi universalmente rekonosí komo e susesor di Dios riba tera, dotá ku outoridat riba iglesia i estado."-Ellen G. White, The Great Controversy, p. 51.

`Diskutí maneranan ku Satanas ta trata na trose òf malinterpretá e Palabra di Dios awendia.`