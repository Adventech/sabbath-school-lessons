---
title:  LOBONAN SALBAHE
date:   15/04/2024
---

`Lesa Echonan 20:27-32. Ki spiertamentu spesífiko apòstel Pablo a duna e lidernan di iglesia di Efeso tokante e apostasía benidero?`

E propósito di Pablo su konseho tabata pa prepará e iglesia pa loke tabata biniendo. Den e pasashinan akí e ta deskribí dos preokupashon prinsipal. Su promé preokupashon ta "lobo feros lo bini meimei di boso i nan lo no spar e trupa di karné!" (Echonan 20:29). Ku otro palabra, kreyentenan lo a enfrentá persekushon feros, pero for di paden di iglesia. E profesia akí a kumpli den e promé i di dos siglo. Tabata torturá, enkarselá i kima e kristiannan, ku tabata nenga di adorá e emperador dor di buig pa e diosnan di Roma, na staka di kandela. E apòstel a ekspresá un di dos preokupashon ora el a bisa: "For di boso mes grupo lo lanta hende ku ta trose bèrdat pa haña e disipelnan nan tras" (Echonan 20:30). Idolatria lo a drenta iglesia. Lo a sustituí doktrinanan falsu pa bèrdatnan divino. Práktikanan pagano lo a prevalesé. Den e di kuater i di sinku siglo kompromiso sutil a sluip drenta iglesia kristian, ku avanse di mishon siendo e posibel hustifikashon. Pero e resultado teribel tabata un desviashon for di bèrdatnan di e Palabra di Dios.

`Lesa 2 Tesalonisensenan 2:7-12. Kon apòstel Pablo ta deskribí e apostasía benidero? Kua karakterístika nan mester a buska?`

Pablo su komentario, "e plan sekreto di maldat ya a kuminsá funshoná kaba" ta signifikante. Asta den tempu di Pablo tabatin un desviashon gradual for di e bèrdat di e palabra di Dios tokante obediensia na e leí di Dios. E desviashon akí lo a floresé den e siglonan mas despues. Kontrali na e di dos mandamentu, tabata introdusí ídolo den adorashon kristian. Pa milenionan ídolonan tabata na vanguardia di tur religion pagano. Pa hasi kristianismo mas aseptabel pa paganonan bini den e iglesia kristian, tabata kambia nòmber di e deidatnan pa asina yamá san tu. A adoptá djadumingu, e dia di adorashon pa e dios di solo, gradualmente komo e día di adorashon kristian na honor di e resurekshon. E día falsu akí, no sanshoná den Skritura, ta prevalesé te awe.

`Ki tipo di kompromiso nos ta mira drenta iglesia awendia? Mas importante ainda, ki kompromisonan abo lo ta hasiendo? Kisas ta pa medio di meskla bèrdat ku eror?`