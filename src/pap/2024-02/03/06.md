---
title:  BATAYA PA E MENTE
date:   18/04/2024
---

`Lesa 2 Korintionan 4:3-6. Kiko ta nifiká "e dios di e mundu aki a siega mente di esnan ku no ta kere" (2 Kor. 4:4, Beibel Santu)? Kon a siega nan bista? Kon ta habri bista?`

E palabra griego pa "mente" den e pasashi akí ta noema. Literalmente e ta nifiká nos persepshon òf fakultat mental. The SDA Bible Commentary ta hasi un deklarashon aklaratorio tokante e versíkulo akí. "E bataya entre Kristu i Satanas ta un bataya pa e mente di hende. (Rom. 7:23, 25; 12:2; 2 Kor. 3:14, 11:3; Fil. 2:5, 4:7, 8). Satanas su trabou prinsipal ta di siega òf skuresé mente di hende. E ta hasi esaki impidiendo nan estudio di e Palabra di Dios, trastornando e podernan di nan mente pa medio di e eksesonan di kurpa i alma, okupando e mente totalmente a traves di e kosnan di e bida akí, i apelando na orguyo i eksaltashon propio." Tomo 6, p. 854. E falta di konosementu di parti di esnan pèrdí no ta pasobra nan no por a sa. Ta pasobra nan no ker a sa. Hopi tabatin tur oportunidat pa konosé bèrdat, pero a skohe pa no kere, i Satanas a siega nan bista. E reino di Satanas ta un reino di skuridat. Manera The SDA Bible Commentary ta añadí: "Evangelio ta e úniko medio ku por usa pa eksponé Satanas su plan- i engañonan diabóliko, i ku hende por mira e kaminda di skuridat na lus."-Tomo 6, p. 854. E esensia di e mensahe di Tèstamènt Nobo ta e bida, morto, i resurekshon di Hesus. Hesus ta na e núkleo di e evangelio i ta e sentro di Skritura. Tur Skritura ta testifiká di djE (Huan 5:39).

`Lesa Huan 1: 4, 5, 9 i 14. Kon e versíkulonan akí ta deskribí Hesus? Nota partikularmente Huan 1:14.`

Durante e promé siglonan di iglesia kristian, e kreyentenan di Tèstamènt Nobo tabata totalmente komprometé na Kristu komo Esun ku tabata e lus den nan skuridat. Nan tabata redimí pa Su grasia, transformá pa Su poder, i motivá pa Su amor. Asta morto no por a kibra nan laso di lealtat na Kristu. Nan tabata rekonosé e engañonan di diabel ku yudansa di e lus glorioso di e evangelio. Kristu semper tabatin hòmber- i muhénan ku, pa medio di Su grasia, a para ku kurashi pa Su bèrdat. Durante e promé siglonan akí, e lus di Kristu su amor, grasia, i bèrdat tabata bria a traves di e skuridat.