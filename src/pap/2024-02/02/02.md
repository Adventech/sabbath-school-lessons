---
title:  UN SALBADOR KU KURASON KIBRÁ
date:   07/04/2024
---


Miéntras Hesus tabata sinta riba Seru di Oleifi ku bista riba e stat Herusalem, Su kurason tabata kibrá. E evangelio di Huan ta bisa: "El a bini su mes kas, ma su hendenan no a asept'E (Huan 1:11). Hesus a hasi tur loke E tabata por pa salba su pueblo for di e próksimo destrukshon di nan stat stimá. E amor di Hesus pa Su pueblo tabata kore di un kurason di amor infinito. Repetidamente E tabata apelá na nan den amor pa repentí i aseptá Su invitashon grasioso di mizeriòrdia.

`Lesa Lukas 19:41-44; Mateo 23:37, 38; i Huan 5:40. Kiko e versíkulonan akí ta bisa bo tokante e aktitut di Hesus pa ku Su pueblo i nan kontesta riba Su invitashon amoroso di grasia i mizerikòrdia? Ki revelashon di e karakter di Dios bo ta mira? `

Ta difísil pa komprendé un evento manera e destrukshon di Herusalem relashoná ku e karakter amoroso di Dios. Historia ta revelá ku desena di míles a muri miéntras e general romano Tito tabata guia su ehérsitonan kontra e stat. Herusalem tabata destruí. Hòmber, muhé, i mucha tabata asesiná. Unda Dios tabata ora Su pueblo tabata sufri asina tantu? E kontesta ta kla, pero no fásil pa kapta kompletamente. Su kurason tabata kibrá. Su wowonan tabata yená ku lágrima. Pa siglonan El a aserká Su pueblo. Pa motibu di nan rebeldía kontra Su bondat amoroso, nan a pèrdè Su protekshon divino. Dios no semper ta intervení pa limitá e resultadonan di e eskohonan di Su pueblo. E ta permití e konsekuensianan natural di rebeldía desaroyá. Dios no a kousa e asesinato di muchanan inosente den e destrukshon di Herusalem; e morto trágiko di esnan inosente tabata e akto di Satanas, no di Dios. Satanas tin delisia den guera, pasobra e ta lanta e pió pashonnan di e kurason humano. A lo largu di siglonan tabata su propósito pa gaña i destruí i despues kulpa Dios di su mal akshonnan.

`Lesa Mateo 24:15-20. Ki instrukshon Hesus a duna Su pueblo pa salba nan di e destrukshon benidero di Herusalem? `

Ta bon pa kòrda ku e gran mayoría di kristiannan ku ta biba na Herusalem na 70 dK a bini di un pasado hudiu. Un Dios amoroso tabata deseá di preservá mas tantu di Su pueblo posibel. Ta p'esei El a duna e instrukshon ku ora e ehérsitonan romano tabata aserká, nan mester a hui for di e stat.

`Reflekshoná riba e siguiente deklarashon: nos no ta husga e karakter di Dios pa medio di eventonan ku nos ta mira rònt di nos; mas bien, nos ta filtra tur e eventonan ku nos ta mira a traves di e prisma di Su karakter amoroso manera Beibel ta revelá. Di kon esaki ta un konseho asina bon? `