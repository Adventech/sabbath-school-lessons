---
title:  PA STUDIA I MEDITÁ
date:   12/04/2024
---

"E esfuersonan di Satanas pa destruí e iglesia di Kristu, pa medio di violensia, tabata en bano. E gran konflikto, kaminda e disipelnan di Hesus a duna nan bida, no a stòp ora e kargadónan di bandera fiel a kai na nan puesto. Pa medio di derota nan a vense. A mata e obreronan di Dios, pero Su obra a sigui padilanti firmemente. E evangelio a sigui plama i e kantidat di su partidarionan a oumentá. El a penetrá den regionnan ku tabata inaksesibel asta pa e águilanan di Roma. Un kristian a bisa, protestando ku e gobernantenan pagano ku tabata persistí riba e persekushon: Boso por 'mata nos, torturá nos, kondená nos ( ... ). Boso inhustisia ta e prueba ku nos ta inosente (. ..) . Boso krueldat tampoko ta ( ... ) benefisiá boso.' E tabata djis un invitashon mas fuerte pa trese otronan na nan konvikshon: 'Mas tantu boso kòrta nos, mas nos ta krese den kantidat; e sanger di kristiannan ta simia.'-Tertullian, Apology, paragraf 50."-Ellen G. White, The Great Controversy, p. 41, 42. "E providensia misterioso ku ta permití esnan hustu sufrí persekushon na man di e malbadonan tabata un kousa di gran konfushon pa hopi ku ta suak den fe. Algun ta asta kla pa tira nan konfiansa den Dios afó pasobra e ta permití e hende di mas baho prosperá, miéntras nan poder kruel ta aflihí i tormentá e mihónan i mas puru. Kon, hende ta puntra, Un ku ta hustu i mizerikòrdioso, i ku ta tambe infinito den poder, por tolerá tal inhustisia i opreshon? Esaki ta un asuntu ku nos no tin nada di aber kuné. Dios a duna nos sufisiente evidensia di Su amor, i nos no tin ku duda di Su bondat pasobra nos no por komprendé e funshonamentu di Su providensia."-Ellen G. White, The Great Controversy, p. 47.

***PREGUNTA PA DISKUSHON***

`Ki balor persekushon tin? Di kon bo ta kere ku Dios ta permití Su pueblo sufrí tin biaha?`

`Si un amigu a hasi bo e pregunta akí, kon lo bo a respondé: "Unda Dios ta den mi sufrimentu? Si E stima mi, di kon mi ta pasando a traves di un momento difísil asina?"`

`Kon bo iglesia lokal por bira un komunidat ku ta kuida pa impaktá mundu? Diskutí maneranan práktiko pa apliká e estudio di e siman akí.`