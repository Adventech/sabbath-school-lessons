---
title:  KRISTIANNAN PRESERVÁ PA PROVIDENSIA
date:   08/04/2024
---

Dios su mizerikòrdia, grasia, providensia, i konosementu previo ta klaramente revelá den e eventonan ku ta hiba na e destrukshon di Herusalem. Cestius Gallus i e ehérsitonan romano a rondoná e stat. Den un moveshon inesperá, ora nan atake tabata parse inminente, nan a retirá. E ehérsitonan hudiu a persiguí nan i a gana un gran viktoria. Ku e romanonan huyendo i e hudiunan persiguiendo, e kristiannan na Herusalem a hui bai Pella na Perea, mas ayá di Riu Hordan. "A duna e señal primintí na e kristiannan ku tabata warda, i awor a ofresé un oportunidat na tur ku tabata ke, pa obedesé e atvertensia di e Salbador. A anulá e eventonan di tal manera ku ni hudiu ni romano lo a stroba e huida di e kristiannan."-Ellen G. White, The Great Controversy, página 30.

`Lesa Salmo 46:1 i Isaias 41:10. Kiko e pasashinan akí ta bisa nos tokante e kuido providensial di Dios? `

Dios ta soberano i ta anulá eventonan riba tera pa e kumplimentu final di Su propósitonan divino. Aunke tin biaha Dios ta kambia Su plannan original basá riba nos eskohonan humano, Su plan final pa e planeta akí lo kumpli. Lo tin momentonan ku e pueblo di Dios ta eksperensiá privashon, persekushon, enkarselashon, i morto mes pa e kousa di Kristu. Pero asta den e momentonan di mas desafiante ku e atakenan di mas visioso di Satanas, Dios ta sostené i ta preservá Su iglesia.

`Lesa Hebreonan 11:35-38 i Revelashon 2:10. Ki realidat e tekstonan akí ta revelá tokante nos bataya ku e forsanan di maldat? Kon e pasashinan akí ta harmonisá ku e idea di Dios su protekshon den e pregunta anterior? Tin un kontradikshon den e idea di Dios su protekshon i Dios ku ta permití algun hende enfrentá sufrimentu doloroso i asta un morto di mártir pa e kousa di Kristu? `

"E esfuersonan di Satanas pa destruí e iglesia di Kristu pa medio di violensia tabata en bano. E gran konflikto kaminda e disipelnan di Hesus a entregá nan bida no a stòp ora e kargadónan di standarte fiel a kai na nan puesto. Pa medio di derota nan a vense. A mata e obreronan di Dios, pero Su obra a sigui padilanti firmemente."-Ellen G. White, The Great Controversy, p. 41.

`Kiko lo mester nifiká pa nos ku e eskritornan di Beibel, ku seguramente tabata konosé doló i sufrimentu, sin embargo por a skirbi, bes tras bes, tokante e reaiidat di e amor di Dios? Kon nos por eksperensiá e mesun amor ei pa nos mes?`