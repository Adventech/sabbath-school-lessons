---
title:  E GUERA TRAS DI TUR GUERA
date:   06/04/2024
---

### Lesa

LESA PA ESTUDIO DI E SIMAN AKÍ: Lukas 19:41-44; Mat. 23:37, 38; Hebr. 11:35- 38; Rev. 2:10; Echonan 2:44-47; Huan 13:35.

> <p>TEKSTO DI MEMORIA</p> 
> "'No tene miedu, pasobra Mi ta ku bo, no wak asina spantá, pasobra Ami ta bo Dios. Mi ta duna bo forsa, yuda bo, sostené bo ku mi man viktorioso'" (Isaias 41:10).

"E ora ei guera a kuminsá den shelu. Mikael i su angelnan a bringa ku e dragon. E dragon i su angelnan a bringa bèk, pero nan a keda derotá. No por a haña nan mas den shelu" (Revelashon 12:7, 8).

Suponé ku bo ta un wardadó di bestia ku ta kuida bo kabritunan riba e barikanan di Seru di Oleifi ku tin bista riba e stat Herusalem. Bo ta tende stèm. Inmediatamente bo ta rekonosé stèm di Hesus. Bo ta asombrá pa loke E ta bisa. Pa su disipelnan tabata difísil pa komprendé. Miéntras e solo ku ta bahando ta bria riba e tèmpel ku kupelnan di oro i ta reflehá den blankura di sneu su murayanan magnífiko di marmer, Hesus ta deklará enfátikamente: " 'Mi ta sigurá boso: Niun piedra lo no keda na su lugá; lo basha tur abou!' " (Mat. 24:2). E disipelnan ta konfundí, i abo tambe. Kiko posiblemente Hesus por tabata ke men ku e palabranan akí? Kon nan ta relashoná ku e fin di mundu ku e disipelnan di Hesus a puntra tokante dje? Bo ta skucha ku masha atenshon miéntras Hesus, di forma maestral, ta meskla eventonan ku lo a hiba na e destrukshon di Herusalem ku esnan ku ta tuma lugá djis promé ku Su regreso. Den e destrukshon di Herusalem nos ta deskubrí un presagio di Satanas su strategia tantu pa gaña komo destruí e pueblo di Dios durante e tempu di fin. E instrukshon di Hesus den Mateo 24 klaramente ta deliniá eventonan di último dia den konteksto di e kaida di Herusalem. Nos lo studia e strategia dòbel tantu pa gaña komo destruí e pueblo di Dios. Loke e malbado faya di logra a traves di persekushon, e ta spera di alkansá pa medio di kompromiso. Nunka ta tuma Dios pa sorpresa, i asta den e momentonan di mas desafiante, E ta preservá Su pueblo.