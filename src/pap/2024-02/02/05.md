---
title:  KUIDA E KOMUNIDAT
date:   10/04/2024
---

E iglesia kristian primitivo a krese, no solamente pasobra su miembronan tabata prediká e evangelio, sino pasobra nan tabata biba e evangelio. Kreyentenan tabata forma ehèmpel di e ministerio di Kristu ku "a biaha rònt Galilea. E tabata duna siñansa den nan snoa, prediká e bon notisia tokante e reino i kura tur enfermedat i malesa ku e pueblo tabatin" (Mat. 4:23). Hesus tabata preokupá, preokupá profundamente, pa hende, i esei e iglesia di Tèstamènt Nobo a hasi. Tabata e amor apnegá i kompromiso akí pa supli nesesidatnan humano, kombiná ku kompartí e bon notisia di e evangelio ku poder di Spiritu Santu, a hasi asina un impakto riba mundu den e promé siglonan di e iglesia kristian.

`Lesa Echonan 2:44-47, Echonan 3:6-9, i Echonan 6:1-7. Aunke sirkunstansianan ta varia, kua prinsipio nos por siña for di e pasashinan akí tokante kristianismo outéntiko?`

E kreyentenan akí di Tèstamènt Nobo a sigui e modelo di Kristu, kende manera Pedro a ekspresá tabata "ungí (. ..) ku Spiritu Santu i ( . ..) ku poder. E tabata pasa hasi bon obra tur kaminda i kura esnan ku tabata bou di yugo di diabel, pasobra Dios tabata kunÉ'" (Echonan 10:38). E iglesia di Kristu tabata Su kurpa riba tera, i e, tambe, durante e promé siglonan akí tabata ekspresá e amor sakrifisial di Kristu i Su preokupashon pa humanidat heridá i kibrá. E kreyentenan akí tabata ehèmpelnan bibu di e kompashon di Kristu. Den e gran konflikto ku ta borotá den universo, diabel ke desfigurá e imágen di Dios den humanidat. E propósito di e evangelio ta pa restourá e imágen di Dios den humanidat. E restourashon akí ta inkluí sanashon físiko, mental, emoshonal i spiritual. Den Huan 10:10 Hesus ta revelá su plan pa kada un di nos: " 'Un ladron no ta bin hasi nada otro ku hòrta, mata i destruí. Ami a bini pa duna bida, bida na abundansia' ". E ta anhelá pa nos ta físikamente saludabel, mentalmente alerta, emoshonalmente stabil, i spiritualmente kompleto. Esaki ta spesialmente bèrdat relashoná ku Su regreso primintí. E mundu akí ta enfrentando un krísis enorme. Hesus su propio pronóstikonan den Mateo 24 i Lukas 21 ta pronostiká kondishonnan katastrófiko riba tera promé ku Su regreso. Ora Kristu toka nos ku Su grasia kurativo, nos ta anhelá di toka otronan ku e toke di Kristu pa asina nan por bira kompleto. Hesus ta manda nos bai den un mundu kibrá komo embahadornan di Kristu pa toka otronan ku Su amor. Kristianismo di Tèstamènt Nobo tabata karakterisá pa e amor di e kristiannan un pa otro den nan komunidatnan.

`Diskutí: Ki ròl e iglesia tin den kooperá ku Kristu probando ku e akusashonnan di Satanas ta robes?`