---
title:  FIEL MEIMEI DI PERSEKUSHON
date:   09/04/2024
---


A lo largu di e promé siglonan di kristianismo, e iglesia kristian a krese rápidamente, a pesar di enkarselashon, tortura, i persekushon. Kreyentenan fiel, totalmente komprometé na Kristu, yená ku Spiritu Santu, tabata proklamá Su Palabra ku poder; bidanan tabata kambia, i desénas di míles tabata kombertí.

`Lesa Echonan 2:41; Echonan 4:4, 31; Echonan 5:42; i Echonan 8:1-8. Kiko e versíkulonan akí ta siña nos tokante e desafionan ku e iglesia di Tèstamènt Nobo a enfrentá i tambe di kon el a krese asina rápido?`

E disipelnan a enfrentá menasa (Echonan 4:17), enkarselashon (Echonan 5:17, 18), persekushon (Echonan 8:1), i morto mes (Echonan 7:59, Echonan 12:2), sin embargo, ku e poder di Spiritu Santu, ku kurashi nan a proklamá e Kristu resusitá, i iglesianan a multipliká den henter Hudea, Galilea, i Samaria (Echonan 9:31). E bastionnan di fiernu a sakudí. E kadenanan di Satanas a kibra. Superstishon pagano a garna dilanti di e poder di e Kristu resusitá. E evangelio a triunfá den bista di probabilidatnan abrumador. E disipelnan no tabata kobardiá mas den e aposento haltu. Miedu a baila bai manera un sombra ku ta pasa bai. En kambio, fe a yena kurason di e disipelnan. Un bista chikitu di nan Señor resusitá a kambia nan bida. Hesus a duna nan un rason nobo pa biba. Nos Señor no solamente a duna nan e Gran Mandato (Marko 16:15), sino El a duna nan e gran promesa: " 'Ma boso lo risibí poder, ora Spiritu Santu baha riba boso, i boso lo ta mi testigu na Herusalem, den henter Hudea i Samaria, sí, te na fin di mundu' " (Echonan 1:8). E evangelio a penetrá e skinanan di mas leu di tera (Kol. 1:23). Aunke e último di e disipelnan, Huan, a muri na fin di e promé siglo. Otronan a hisa e antorcha di berdat i a proklamá e Kristu bibu. Pliny e Hóben, gobernadó di e provinsia romano di Bithynia, na kosta nort di Turkia moderno, a skirbi na emperador Trajan alrededor di no 110 dK. E deklarashon di Pliny ta signifikante pasobra tabata kasi ochenta aña despues di e krusifikashon. Pliny a deskribí e prosesonan ofisial ku e tabata kondusiendo pa haña i ehekutá kristiannan. El a deklará: "pasobra ta trese hopi persona di tur siglo, i klase i di tur dos sekso den peliger pa medio di akusashon, i esaki lo sigui. E kontagio di e superstishon akí [kristianismo] a plama no solamente den e statnan, sino den e pueblonan i distritonan rural tambe."-Henry Bettenson, Documents of the Christian Church (New York: Oxford University Press, 2011), p. 4. A pesar di e atakenan di mas visioso di Satanas, e iglesia kristian a krese rápidamente.

`Kiko nos por siña di e iglesia primitivo ku por yuda nos, e iglesia di tempu di fin?`