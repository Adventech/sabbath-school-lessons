---
title:  AMOR TA HAÑA UN KAMINDA
date:   03/04/2024
---

Adam i Eva a peka, i Dios a bisa nan ku nan mester bandoná nan hogar den hòfi. For di awor en adelante, trabou duru i sufrimentu lo ta nan destino. Nan lo tin ku sufri i finalmente muri sin niun speransa? Morto ta final di tur kos? Tabata na e punto akí ku Dios a duna nan e promesa registrá den Genesis 3:15: Mirando direktamente na Satanas, e kolebra, El a bisa: "'Lo mi trese enemistat entre abo i e muhé, entre bo desendensia i esun di dje. Desendensia di e muhé lo machiká bo kabes i abo lo morde su hilchi di pia' ". Kisas nan no a komprendé kompletamente na e momento ei eksaktamente loke esaki tabata nifiká, pero nan tabata sa ku nan por a spera atrobe. Di algun manera, a traves di e "Simia di e muhé", nan redenshon lo a bini. E "Simia di e muhé", naturalmente, ta Hesu-Kristu (Gal. 3:16). Riba e krus, Satanas a heridá Su hilchi di pia. Pero e viktoria di Hesus ta nos garantía ku un dia kabes di e kolebra lo ta machiká, i e porta di sufrimentu i morto ku Adam i Eva a habri lo sera un dia.

`Lesa Hebreonan 2:9, Galatanan 3:13, i 2 Korintionan 5:21. Kiko e versíkulonan akí ta bisa nos tokante e inmensidat di e sakrifisio di Kristu riba e krus?`

Bo a yega di puntra bo mes si Dios realmente ta stima bo? Wak e krus; wak e korona di sumpiña, wak e klabunan den Su man- i pianan. Ku kada gota di sanger ku Hesus a drama riba Kalvario, Dios ta bisando: Mi stima bo. Mi no ke ta den shelu sin bo. Sí, bo a peka; bo a bende bo mes den man di e enemigu; sí, riba i di bo mes bo ta indigno di bida eterno. Pero mi a paga e reskate pa haña bo bèk. Nunka mas bo tin ku puntra bo mes si bo ta stimá ora bo wak e krus. Beibel ta papia di un Hesus ku a bin na e mundu akí, a eksperensiá doló di kurason, desapunto, i doló en komun ku henter humanidat. E ta revelá un Kristu ku a enfrentá e mesun tentashonnan ku nos ta enfrentá-un Kristu ku a triunfá riba e prinsipadonan i podernan di fiernu, tantu den Su bida komo a traves di Su morto riba e krus-tur pa kada un di nos personalmente. Pens'é: Hesus, Esun ku a krea e kosmos (lesa Huan 1:3), a baha for di shelu i no solamente a bini den e mundu kaí akí, sino a sufrí den dje di formanan ku niun di nos hamas lo sufri (wak Isa. 53:1-5). I El a hasié pasobra E tabata stima nos, kada un di nos. Ki un motibu poderoso pa speransa!

`Kon Kristu a kontestá e akusashonnan di Satanas riba e krus? Relashoná ku e gran konflikto entre bon i malu, kiko Su morto a logra?`