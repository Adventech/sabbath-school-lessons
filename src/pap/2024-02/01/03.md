---
title:  LUSIFER TA GAÑA - KRISTU TA PREVALESÉ
date:   01/04/2024
---

No tin un splikashon lógiko pa e motibu di kon Lusifer, e angel perfekto akí, mester a permití orguyo i yalusí kria rais den su kurason i krese bira rebeldía kontra su Kreador. E arguyo di Satanas a hecha bira rebeldia habrí. El a akusá Dios di ta inhustu i deshonesto. El a infektá e angelnan ku su duda- i akusashonnan.

`Lesa Revelashon 12:4. Kiko e pasashi akí ta revelá tokante e abilidat di Satanas pa gaña? Kuantu di e angelnan a kai pa su mentiranan tokante Dios?`

Ora guera a kuminsá den shelu, e angelnan mester a disidí-nan lo a sigui Hesus òf Lusifer? Kua tabata e naturalesa di e guera akí den shelu? E tabata un guera físiko, òf un guera di idea, òf tur dos? Nos no sa e detayenan, pero e konflikto tabata sufisiente físiko ku a "tira" Satanas i su angelnan "pafó", i "no tabatin lugá mas pa nan den shelu" (Rev. 12:8, 9, Beibel Santu). E guera akí opviamente ta inkluí algun tipo di elemento físiko. Un kos ta sigur tokante e guera den shelu. Tur angel mester a disidí pa òf kontra Kristu. Ken nan lo a sigui? Na ken su bos nan lo a skucha? E angelnan leal a skohe pa ta obediente na e mandatonan amoroso di Kristu, miéntras un terser parti di e angelnan a skucha e bos di Lusifer, a desobedesé Dios, i a pèrdè shelu. Nos tambe, den e tempu krítiko akí di historia di tera, ta yamá pa disidí pa òf kontra Kristu. Nos tambe mester deklará na ken su banda nos ta-esun di Kristu òf esun di Satanas.

`Lesa Genesis 2:15-17, Eksodo 32:26, Yozue 24:15, 1 Reinan 18:20, 21, i Revelashon 22:17. Kua prinsipio fundamental den e gran konflikto e versíkulonan akí ta siña nos?`

Ora Dios a krea humanidat, El a ankra profundo den nos serebro e abilidat di pensa, rasoná, i skohe. E esensia di nos humanidat ta nos abilidat di hasi eskoho moral. Nos no ta simpel robot. Nos ta kreá segun imágen di Dios, distinto for di e kreashon animal, den nos abilidat di hasi eskoho moral i biba pa medio di prinsipionan spiritual eterno. For di tempu di e rebelion di Lusifer den shelu, Dios a yama Su pueblo pa respondé riba Su amor i ta obediente na Su mandatonan skohiendo pa sirbiE.

`Ki lès nos por siña for di e bataya den shelu ku ta relatá na nos bataya personal kontra maldat? Si Satanas tabata kapas pa gaña e sernan selestial hustu i santu akí, kiko esaki ta bisa tokante su intentonan malbado pa gaña nos?`