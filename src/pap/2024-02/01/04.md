---
title:  PLANETA TERA TA BIRA ENVOLVÍ
date:   02/04/2024
---

Ora Dios a krea e tera, El a kre'é perfekto. Beibel ta bisa ku El "a mira ku tur loke El a traha a keda mashá bon" (Gen. 1:31). No tabatin niun mancha di piká òf maldat niun kaminda. Pero El a duna Adam i Eva e mesun libertar di eskoho ku El a duna Lusifer. E no tabata ke robot riba tera meskos ku E no tabata ke robot den shelu. De echo, El a hasi tur loke ta posibel pa duna e libertat akí di konosé. El a planta un palu den e Hòfi i a yam'é e Palu di Konosementu di Bon i Malu. El a hasi un punto di bisa nan di dje, pasobra E ker a sigurá ku nan tabata sa ku nan tabatin un eskoho. Satanas a yega na e palu, i miéntras Eva tabata keda bira einan, el a bis'é: " 'No tin kuenta di boso ta muri. Al kontrario ... Dios sa ku dia boso kome for di e palu ei boso wowo ta habri. E ora ei boso lo ta meskos ku Dios, pasobra boso lo sa kiko ta bon i kiko ta malu'" (Gen. 3:4, 5). Si bo kome di e palu akí, lo bo drenta un esfera di eksistensia nobo. Lo bo tin eksitashon. Lo bo tin un emoshon ku nunka promé bo no a konosé. Eva, Dios ta skondiendo algu pa boso. Ata, tuma e fruta prohibí i kom'é. Ora Eva, i despues Adam, a hasi e eskoho ei, nan a habri un porta ku Dios ker a tene será pa semper. E ta e porta na piká, e porta na sufrimentu, doló di kurason, enfermedat, i morto.

`Lesa Genesis 3:1-3 huntu ku Romanonan 3:23 i Romanonan 5:12. Kiko e tekstonan akí tin en komun? Deskribí e resultadonan final di piká ku ta asotá henter rasa humano.`

Den esensia, piká ta rebeldía kontra Dios. E ta hiba na separashon for di Dios. Ya ku Dios ta e fuente di bida, separashon for di Dios ta hiba na morto. E ta hiba tambe na preokupashon, ansiedat, malesa, i enfermedat. E sufrimentu den nos mundu ta finalmente e resultado di biba riba un planeta asotá pa piká. Esaki seguramente no ta nifiká ku kada biaba ku nos ta sufrí òf bira malu, nos a peka. E ta nifiká sí ku kada un di nos ta afektá pa biba riba un planeta asotá pa piká.

`Lesa Genesis 3:15; Levítiko 5:5, 6; i Huan 1:29. Ki promesa Dios a duna Adam i Eva den e Hòfi despues ku nan a peka, ku lo a duna nan speransa den nan kulpa i desesperashon? Kua servisio El a inisiá den Eden ku lo a mustra nan padilanti a lo largu di siglonan na e solushon pa e problema di piká?`