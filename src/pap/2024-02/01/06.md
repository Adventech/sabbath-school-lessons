---
title:  NOS SUMOSASERDOTE
date:   04/04/2024
---

Loke Hesus a hasi pa nos riba e krus ta kapasit'E tambe pa intersedé pa nos den shelu. Nos Señor resusitá ta nos gran Sumosaserdote, ku ta proveé tur kos ku nos tin mester pa ta salbá i pa biba den e reino di Dios pa semper.

`Lesa Hebreonan 4:15, 16 i Hebreonan 7:25. Kon e versíkulonan akí ta duna nos siguransa den un mundu di tentashon, sufrimentu, malesa, i morto?`

E teksto ta bisa ku E "tabata poné na prueba den tur sentido, presisamente meskos ku nos. Pero E no a peka" (Hebr. 4:15). I e ta añadí: "Ban aserká Dios su trono, antó ku konfiansa, kaminda por haña grasia, pa E tene mizerikòrdia ku nos i den su bondat yuda nos na ora di nesesidat" (Hebr. 4:16). Pa pon'é di forma mashá simpel, Hesus ta presentá nos dilanti di e universo komo bistí ku Su hustisia, salbá pa medio di Su morto, i redimí a traves di Su sanger. Tur loke nos mester tabata, E tabata. Den Kristu no tin kondena pa e pikánan di nos pasado. Den Kristu nos kulpa a bai, i a traves di Su interseshon poderoso, e gara di piká riba nos bida a kibra. E kadenanan ku ta mara nos a lòs, i nos ta liber.

`Lesa Huan 17:24-26. Kua ta e anhelo di mas profundo di Kristu den e gran konflikto entre bon i malu?`

"Ora e gran sakrifisio a tuma lugá, Kristu a subi na shelu, i a rechasá e adorashon di angelnan te ora El a presentá e petishon: 'Mi ke pa esnan ku Bo a duna Mi ta kaminda Mi ta.' Huan 17:24. E ora ei, ku amor i poder inekspresabel a bin e kontesta for di trono di e Tata: 'Tur Dios su angelnan mester ador'É.' Hebreonan 1:6. Ni un mancha tabata deskansá riba Hesus. Su humiliashon a terminá, Su sakrifisio kompletá, a dun'E un nòmber ku ta riba tur nòmber."Ellen G. White, The Great Controversy, p. 501, 502. Hesus ke mas ku kualke otro kos pa nos ta huntu kunE den shelu. E deseo di Su kurason, e rason pa Su morto i interseshon, ta pa salba nos. Bo tin un nesesidat spesial den bo bida? Bisa Hesus. Kaminda tin ferdrit, E ta trese konsuelo. Kaminda tin miedu, E ta trese pas. Kaminda tin kulpa, E ta trese pordon. Kaminda tin debilidat, E ta trese fortalesa.

`Dí kon bo ta kere ku Kristu a sakrifiká Su mes pa nos? Kiko ta hasi nos asina balioso p'E?`