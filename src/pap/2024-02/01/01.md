---
title:  E GUERA TRAS DI TUR GUERA
date:   30/03/2024
---

### Lesa

LESA PA ESTUDIO DI E SIMAN AKÍ: Rev. 127-9, Ezc. 28:12-15, Isa. 14:12-14, Gen. 3:15, Huan 17:24-26.

> <p>TEKSTO DI MEMORIA</p> 
> "E ora ei guera a kuminsá den shelu. Mikael i su angelnan a bringa ku e dragon. E dragon i su angelnan a bringa bèk, pero nan a keda derotá. No por a haña nan mas den shelu" (Revelashon 12:7, 8).

Si Dios ta asina bon, di kon mundu ta asina malu? Kon un Dios di amor por permití ku asina tantu maldat eksistí? Di kon kos malu ta pasa ku bon hende? Den e lès di e siman akí, nos lo eksplorá e konflikto entre bon i malu di siglonan largu. Kuminsando ku e rebelion di Lusifer den shelu, nos lo saminá e orígen di maldat i e pasenshi di Dios den tratamentu ku e problema di piká. Dios ta un Dios di amor inkreibel. Su naturalesa mes ta amor (1 Huan 4:7, 8). Tur Su akshonnan ta amoroso (Yer. 31:3). Nunka por forsa, imponé, òf legislá amor. Ellen G. White ta deklar'é bon ora e ta skirbi: "Solamente pa medio di amor ta spierta amor."-The Desire of Ages, p. 22. Nenga e poder di eskoho ta destruí e abilidat di stima, i destruí e abilidat di stima ta eradiká e posibilidat di ta berdaderamente felis. Dios ta gana nos lealtat pa medio di Su amor. E ta tratando ku e gran konflikto entre bon i malu di tal manera ku piká nunka lo bolbe surgi den universo. E propósito di Dios ta pa demostrá dilanti di henter universo ku semper El a aktua den e mihó interes di Su kriaturanan. Mirando e mundu a traves di e lens di amor di Dios, relashoná ku e gran konflikto entre bon i malu, ta sigurá kada un di nos ku bon lo triunfá riba malu i lo hasi esei pa semper.