---
title:  GUERA DEN SHELU
date:   31/03/2024
---

`Lesa Revelashon 12:7-9. Kiko e pasashi akí ta revelá tokante e libertat ku ta eksistí den shelu i e orígen di maldat? Ora Lusifer a rebeldiá, di ki forma Dios por a reakshoná?`

E versíkulonan akí ta deskribí un konflikto kósmiko entre bon i malu. Satanas i su angelnan a hasi guera kontra Kristu i, finalmente, a tira nan for di shelu. Ta parse ekstremadamente straño ku guera lo a kuminsá den un lugá asina perfekto manera shelu. Di kon esaki a sosodé? Un Dios amoroso a krea un angel demoniako ku a kuminsá e guera akí? Tabatin un karakterístika fatal den e angel akí ku a hib'é na rebeldiá? Beibel ta splika e orígen di maldat di forma kla. E ta hala e kortina un banda den e konflikto akí entre bon i malu.

`Kompará Ezekiel 28:12-15 i Isaias 14:12-14. Kiko a pasa den mente di e ser angelikal yamá Lusifer akí, ku a hiba na su rebelion?`

Dios no a krea un diabel. El a krea un ser di brio deslumbrante yamá Lusifer. E ser angelikal akí tabata kreá perfekto. Inkluí den su perfekshon tabatin libertat di eskoho-un prinsipio fundamental di e gobiernu di Dios ku ta funshoná pa amor, no imposishon. Piká a originá ku Lusifer den shelu mes. No tin un splikashon lógiko pakiko e angel perfekto akí mester a permití arguyo i yalusí kria rais den su kurason i krese bira rebeldía kontra su Kreador. Lusifer, un ser kreá, a deseá e adorashon ku tabata pertenesé solamente na e Kreador. El a purba poderá di e trono di Dios ora el a kuestioná e outoridat di Dios. Su rebelion a hiba na guera habrí den shelu. Aunke Dios a soportá Lusifer hopi, E no por a permitié daña shelu ku su rebeldía. "E konsilionan selestial a supliká Lusifer. E Yu di Dios a presentá su dilanti e grandesa, bondat, i hustisia di e Kreador, i e naturalesa sagrado i inkambiabel di Su leí. Dios Mes a establesé e órden di shelu; i apartando di dje, Lusifer lo a deshonrá su Hasidó, i trese ruina riba su mes. Pero e spiertamentu, duná den amor i mizerikòrdia infinito, simplemente a spierta un spiritu di resistensia."Ellen G. White, The Great Controversy, p. 494, 495.

`Ki lès bo por saka tokante e karakter di Dios den Su trato ku maldat?`