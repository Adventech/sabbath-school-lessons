---
title:  Kanta Un Kantika Nobo Na Señor
date:  18/03/2024
---

`Lesa Salmo 33:3, Salmo 40:3, Salmo 96:1, Salmo 98:1, Salmo144:9 i Salmo 149:1. Kua ta e tema komun den e tekstonan akí?`

E Salmonan ta konvoká hende pa kanta un "kantika nobo". Kiko ta konsiderá komo un "kantika nobo" aki? E motibu pa e "kantika nobo" ta e rekonosementu fresku di Señor su mahestat i soberania riba mundu i gratitut pa Su kuido i salbashon komo e Kreador i Hues di tera. Liberashon for di enemigu i for di morto, i Dios su fabor spesial pa ku Israel, ta algun di e motibunan mas personal pa kanta "un kantika nobo". Miéntras otro kantika tambe ta alabá Señor pa Su bondat amoroso i su maravianan, e "kantika nobo" ta un kantika spesial, ku ta ekspresá goso rebibá i promesa di deboshon renobá na Dios. E eksperensia nobo di liberashon divino ta inspirá e hendenan pa rekonosé Señor komo nan Kreador i Rei. E temanan komun den e Salmonan ku ta konta di "un kantika nobo" ta konfiansa den Dios, alabansa di Su obranan maravioso, i liberashon for di aflikshon, entre otro.

`Lesa Isaias 42:10-12, Revelashon 5:9 i Revelashon 14:3. Kiko nos por konkluí tokante e "kantika nobo" for di e tekstonan bíbliko akí?`

Ta deskribí e pueblo di Dios, Israel, den términonan kariñoso komo "un pueblo serka di djE [Dios]" (Salmo 148:14, Beibel Santu), loke ta impliká ku di henter Kreashon, Israel tin e státus di mas spesial, i pues e ta mas obligá i pri­ vilegiá pa alabá Dios. Asina Beibel ta enkurashá kreyentenan di tur generashon pa kanta un kantika nobo den alabansa di nan Redentor, ku ta karga nan testimonio úniko tokante salbashon den e sanger di e Lamchi. Un "kantika nobo" por deskribí un kantika fresku ku niun hende no a yega di tende promé, un kantika ku ta konmemorá un eksperensia bibu di e grasia di Dios den bida di un hende. Tambe e "kantika nobo" por ekspresá speransa, ku den e kaso akí ta demostrá e nobedat di e kantika den e antisipashon di e eksperensia úniko i sin igual di e mahestat di Dios den futuro. Adorashon berdadero ta bai mas ayá di sakrifisio i ofrenda i ta reflehá un relashon bibu ku Dios ku semper ta fresku i dinámiko. Den un sentido, bo por bisa simplemente ku e "kantika nobo" ta un ekspreshon nobo, asta kada dia, di nos amor i apresio pa loke Dios a hasi pa nos.

`Reflekshoná riba e bendishonnan di Dios den bo bida. Si bo mester a kanta un kantika nobo, kua e lo tabata?`