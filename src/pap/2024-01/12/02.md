---
title:  Halsa Bo Mannan Den E Santuario
date:  17/03/2024
---

`Lesa Salmo 134. Unda ta ofresé e adorashon akinan? Kua ta resultado di e adorashon di Señor?`

Salmo 134 ta rekordá e bendishon pastoral di Aron den Numbernan 6:24-26 (tambe Salmo 67:1) i ta resaltá ku bendishon ta e prinsipio básiko i resultado di e relashon entre Dios i Israel. E hendenan ta bendishoná Dios den e santuario, i Dios ta bendishoná Su pueblo for di Sion. E bendishon ta ekstendé na henter bida pasobra Señor ta Kreador di shelu i tera. E menshon di Sion komo e lugá di bendishon spesial ta suprayá Señor su laso di pakto ku Su pueblo. Ta denter di e pakto di grasia akí Israel ta ehersé e privilegio di bendishoná Señor i Señor ta bendishon'E.

`Lesa Salmo 18:1; Salmo 36:1; Salmo 113:1; Salmo 134:1, 2; i Salmo 135:1, 2. Kon ta deskribí e adoradónan akinan?`

Hopi biaha e Salmonan ta deskribí e adoradónan komo e sirbidónan di Señor. "(...) ku ta sirbi den kas di SEÑOR despues ku anochi a sera" (Salmo 134:1) probablemente ta referí na e warda di anochi di e levitanan (1 Krón. 9:23-27) òf na e alabansa ku e levitanan tabata ofresé na Dios tantu di dia komo anochi (1 Krón. 9:33).

Pasobra e israelitanan tabata adorá e Dios invisibel, kende no por tabata representá den forma di niun imágen, e santuario tabata sirbi pa reflehá e gloria di Señor i proveé un ambiente sigur pa hendenan pekaminoso aserká nan Rei santu. Señor Mes ta inisiá e enkuentro akí i Su statuto i dekretonan ta regul'é. "Bini serka djE. E ta e piedra bibu ku hende a rechasá, pero ku Dios a skohe komo piedra balioso. Asina Dios lo usa boso manera piedra bibu den kons­ trukshon di e kas spiritual i boso lo ta saserdote santu ku ta ofresé sakrifisio spiritual ku ta agradá Dios pa medio di Hesu-Kristu" (1 Pe. 2:4, 5). Loke nos ta mira aki, den e palabranan di Pedro, ta un ekspreshon di Tèstamènt Nobo di e mesun ideanan presentá den e salmonan akí, esun di e pueblo di Dios, awor un saserdosio santu, ku ta ofresé alabansa i gradisimentu na nan Señor Hesu­Kristu, nan Kreador i Redentor, pa tur e kosnan bon ku El a hasi pa nan

`Komo kreyente di Tèstamènt Nobo, nos tambe tin un ròl saserdotal den sentido ku nos ta yamá pa hiba e bon notisia di e evangelio na e mundu. Kua ta e maneranan di mas efektivo ku nos por hasi esaki?`