---
title:  Semper Fiel Na Su Pakto
date:  27/02/2024
---

`Lesa Salmo 89:27-32, 38-46 i Salmo 132:10-12. Di kiko e aliansa davídiko ta trata? Kiko a parse di pon'é na peliger?`

E aliansa davídiko ta kontené e promesa di Dios di sosten eterno di e liña di David i prosperidat di e pueblodi Dios (1 Sam.7:5-16; Salmo 89:1-4, 19-37; Salmo 132:12-18). E permanensia di e aliansa tabata establesé riba Dios su huramentu solem i e rei su fieldat na Dios. Sin embargo, asta e reinan dediká, manera Rei David, no semper tabata fiel na Señor. Salmo 89 ta lamentá di e realidat duru ku parse ta indiká ku e promesanan glorioso di e aliansa davídiko a pèrdè. Dios a bandoná Israel desesperadamente? E kontesta, naturalmente, ta-no!

E rabia di Dios, ta, sí, un ekspreshon di huisio divino (Salmo 38:1, Salmo 74:1). Sin embargo, e no ta dura pa semper, pasobra e amor eterno di Dios ta pordoná e pikánan di hende ora hende repentí. Sin embargo, miéntras e ta dura, Dios su malkontentu ku Su pueblo ku a faya ta serio. E hendenan ta sinti e konsekuensianan amargo di nan desobedensia i ta realisá e gravedat di nan pikánan (Salmo 89:38-46). Tòg nan ta puntra: "Kuantu tempu mas?" apelando na e karakter pasahero di e rabia di Dios (Salmo 89:46). Speransa renobá ta brota di seguridat nobo den Dios su fieldat pa "kòrda" Su grasia (Salmo 89:47, 50).

Ku poko palabra, aunke e komponente humano di e aliansa a faya, e pueblo por a sosegá den e promesa di Dios su propósitonan inkambiabel a traves di e Mesias, kende ta enkarná tur hustisia i salbashon di Israel i di henter mundu. Ke men, al final, Dios lo prevalesé, i Su reino eterno lo ta establesé pa semper-pero solamente pa motibu di Hesus, i no pa motibu di e pueblo di Dios.

Hesu-Kristu ta Yu di David i e Mesias (Mat. 1:1, Hebr. 1:8). Ta yam'E "e primogénito di henter kreashon" (Kol. 1:15, Beibel Santu), refiriendo na Salmo 89:27 (Beibel Santu), ku ta yama David, ku tabata e tipo di Kristu, Dios su primogénito. "Lo Mi hasié mi primogénito, esun mas haltu di reinan di tera" (Beibel Santu). Klaramente e título"primogénito" no ta ekspresá e státus biológiko di David, pasobra David tabata e di ocho yu di su mayornan (1 Sam. 16:10, 11). Ta mesun kos ku Hesus. E título akí ta nifiká Su horror i outoridat spesial (Kol. 1:16, 20-22).

Dios a hasi Hesus e Rei supremo riba henter mundu ora El a lanta Hesus for di morto (Echonan 2:30, 31).

`Lesa Kolosensenan 1:16, 20-22. Kiko e versíkulonan akí ta siña nos tokante ken Hesus tabata i loke El a hasi pa nos? Kua promesa bo por saka for di esaki pa bo mes?`