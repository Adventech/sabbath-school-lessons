---
title:  Divino Wardadó Apnegá
date:  25/02/2024
---

`Lesa Salmo 23; Salmo 28:9; Salmo 80:1; Salmo 78:52, 53; Salmo 79:13; i Salmo 100:3. Kon ta deskribí e relashon entre Señor i Su pueblo den e tekstonan akí?`

E imágen di Señor komo Wardadó i e pueblo di Dios komo e karnénan di Su sabana ta destaká Dios su guía i kuido sostenedó di Su pueblo i dependensia di e pueblo riba Dios pa supli tur nan nesesidatnan. E imágen ta transmití e noshon di serkania entre Dios i Su pueblo pasobra wardadónan tabata biba huntu ku nan tou i tabata kuida pa kada karné individualmente. E imágen pastoral ta suprayá tambe e echo ku Dios ta doño di Su tou, garantisá pa dos laso fuerte: kreashon (Salmo 95:6, 7; Salmo 100:3) i aliansa (Salmo 28:9, Hebr. 13:20).

E imágen di e Wardadó divino ku ta guia Jozef manera un tou (Salmo 80:1) kisas ta referí na Yakob su bendishon di Jozef, ku ta representá Dios komo e wardadó di Israel, i asina ta apelá na e gran promesa i bendishon akí (Gen. 49:24). Tabata konsiderá reinan wardadó di nan pueblo (2 Sam. 5:2). Sin embargo, solamente Dios ta meresé e título akí berdaderamente, pasobra mayoria rei no tabata biba na e altura ei. Solamente Hesus a hasi esaki, motibu ku ta yam'E e Bon Wardadó.

`Lesa Huan10:11-15. Kiko Hesus ta bisa tokante E mes komo e Bon wardadó?`

Nos ta mira e laso íntimo entre e Wardadó divino i Su tou den e tou su konosementu indiskutibel di e bos di e Wardadó (Huan 10:4, 27). Te e dia di awe, wardadónan di Medio Oriente por dividí nan tou ku a meskla simplemente yamando nan karnénan, ku ta rekonosé i ta sigui e bos di nan wardadó.

Tin biaha, e tou di Dios ta sufri vários aflikshon ku e pueblo ta komprendé komo señal di malkontentu i abandono di Dios. Sin embargo, e Bon Wardadó nunka ta bandoná Su karnénan ku a dual, sino ta buska pa salba nan. Esaki ta un imágen poderoso di e relashon di Dios ku Su pueblo. E ta dispuesto na muri pa Su karnénan (Huan 10:11, 15) i paradóhikamente ta bira un lamchi di sakrifisio na nan fabor (Huan 1:29). Tambe, Hesus a konfirmá ku E lo a yama Su karnénan den otro kuránan i uni nan den un tou (Huan 10:16).

`Kua ta maneranan ku bo por probechá, riba nivel diario i práktiko, di loke a primintí nos ora nos tin Hesus komo nos Bon Wardadó?`