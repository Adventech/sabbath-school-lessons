---
title:  Rei Eterno Di Poder Sin Igual
date:  28/02/2024
---

`Lesa Salmo 2; Salmo 110:1-3; Salmo 89:4, 13-17; i Salmo 110:1, 2, 5, 6. Kiko e tekstonan akí ta siña nos tokante Kristu komo Rei?`

E deskripshon di Dios komo Tata di e Mesias ta mustra na e koronashon di e rei ora ku e rei tabata adoptá den e aliansa di Dios (Salmo 2:7, Salmo 89:26-28). Salmo 27 ta premirá Kristu su resurekshon i eksaltashon komo e ourora di e aliansa eterno nobo i e saserdosio real di Kristu (Echonan 13:33-39, Hebr. 1:5, Hebr. 5:5). E Mesias ta sinta na man drechi di Dios komo un hende ku tin honor i outoridat sin presedente (Salmo 110:1; Echonan 7:55, 56). "Ademas, e interakshon entre Señor i e (Mesias) 'ungí' asta ta sugerí un intenshon pa identifiká e Mesias davídiko ku Señor Mes...Si esun ku ta sinta na man drechi ta Señor, e ora ei, Señor ta e Mesias, ya ku e último tambe ta mirá na man drechi (wak Salmo 110:1, 5.]"-Jacques Doukhan, On the Way to Emmaus (Clarksville, MD: Lederer Books, 2012), p. 26, 27.

Na final, Kristu lo tin viktoria apsoluto riba Su enemigunan. Hasi e enemigunan un "banki pa pia" ta un imágen ku ta reflehá e kustumber di e reinan antiguo di Serkano Oriente pa pone nan pianan riba garganta di nan enemigunan derotá pa demostrá domínio total riba nan. Sin embargo, Kristu su bara akinan no ta un hèrmènt di teror (Salmo 2:9, Salmo 110:2).

E lidernan di tribu tabata tene e bara ("baston") originalmente komo símbolo di e tribu (Num.17:2-10). E bara di Kristu ta bini di Sion, pasobra E ta representá e pueblo di Sion. Su bara ta un símbolo di huisio divino, ku ta kaba ku e gobiernu di maldat i ta deskribí e reinado sin igual di Kristu (Rev. 2:27, Rev.12:5). Asta e reinan malbado ta haña un chens pa arepentí i someté na e Mesias (Salmo 2:10-12).

Un deskripshon gráfiko di e viktoria final di Kristu ta hañá den e esena promé ku e atvent den Daniel 7, ku ta mustra ku, despues ku duna huisio " 'pa e pueblo santu di Dios Altísimo'" (Dan. 7:22), ta establesé Su reino, i "'Su reino lo ta un reino eterno'" (Dan. 7:27, Beibel Santu). Pa motibu di e krus, e promesa di e reino ta sigurá.

`Un bendishon ta primintí na tur ku konfia den e Rei, i e pueblo ta regosihá den e reinado soberano i hustu di e Mesias (Salmo 2:12, Salmo 89:15-17).`

`Ki bunita ta pa sa ku, sí, al final, e bon lo triunfá riba e malu, lo hasi hustisia, i doló i sufrimentu lo ta vensí pa semper. Kon e bèrdat akí mester duna nos konsuelo awor ora, for di perspektiva humano, parse ku maldat ta prosperá?`