---
title:  E Mesias Sufridó
date:  26/02/2024
---

`Lesa Salmo 22 i Salmo 118:22. Kon esnan, ku e Mesias a bin pa salba, a trat'E?`

Hopi Salmo ta ekspresá e sintimentunan di agonia di abandono total di e Mesias sufridó (por ehèmpel, Salmo 42, Salmo 88, Salmo 102). Salmo 22 ta un profesia mesiániko direkto pasobra hopi detaye den e Salmo akí no por konektá histórikamente ku David, sino ta pas perfektamente ku e sirkunstansianan di e morto di Kristu. Hesus a resa ku e palabranan di Salmo 22:1 riba e krus (Mat. 27:46).

Por midi e tormento di Kristu su separashon for di Su Tata, kousá pa e echo ku Kristu a karga e pikánan di henter mundu, solamente pa medio di e grado di nan serkania, ke men, nan unidat sin igual (Huan 1:1, 2; Huan 10:30). Sin embargo, asta e profundidatnan di sufrimentu ineksplikabel no por a kibra e unidat entre e Tata i e Yu. Den Su abandono total Kristu a konfia Su mes inkondishonalmente na e Tata, a pesar di e profundidatnan total di desesperashon ku E tabata enfrentá.

"Tur nos inikidat tabata poné riba Kristu komo nos sustituto i siguridat. A trat'E komo un transgresor, pa e por a redimí nos for di e kondena di lei. E kulpa di tur desendiente di Adam tabata primiendo riba Su kurason. E rabia di Dios kontra piká, e manifestashon teribel di Su disgustu pa motibu di inikidat, a yena alma di Su Yu ku konsternashon."-Ellen G. White, The Desire of Ages, p. 753.

E imágen di animal menasante di toronan fuerte, leonnan ku ta gruña, i kachó ta enfatisá e krueldat i enemistat di e pueblo ku Kristu, kende ta kompará ku un bichi inosente i indefenso, hañá den Su último oranan. Ku eksaktitut asombroso, Salmo 22 ta transmití e remarkenan venenoso di e multitut ku tabata burla di Hesus ku Su mes palabranan na e Tata (Salmo 22:1, 8; Mat. 27:43) i e sòldánan repartiendo Hesus su pañanan (Salmo 22:18, Mat. 27:35). Poko e pueblo tabata komprendé e momento ei ku e "bichi" ku nan tabata buska pa pleche lo a bira e "piedra di skina" prinsipal di e Tèmpel i sigurá su fundeshi (Salmo 118:22). Sin embargo, e Mesias rechasá a bira e Fuente di salbashon pa e pueblo di Dios despues di Su resurekshon for di morto (Mat. 21:42, Echonan 4:10-12). Kristu a sufri rechaso di humanidat, pero Dios a glorifiká Su Yu hasiendo e "piedra di skina prinsipal" bibu di e Tèmpel spiritual di Dios (Efe. 2:20-22, 1 Pe. 2:4-8). Pa esnan ku rechasá e Piedra akí, ke men, Dios su medio di salbashon, e lo bira e agente di huisio (Isa. 8:14, Mat. 21:44).

`Hesus riba e krus a paga riba Su mes e kastigu pa tur piká ku bo a yega di kometé. Kon e echo ku Ela sufri na bo fabor mester impaktá e manera kon bota biba awor, ke men, di kon bo mester haña piká asina repugnante?`