---
title:  Bendishoná Ta Esun Ku Ta Bini Den Nòmber Di Señor
date:  24/02/2024
---

### Lesa pa e siman aki
Salmo 23; Huan 10:11-15; Salmo 22; Salmo 89:27-32; Kol. 1:16; Salmo 2; Hebr. 7:20-28.

> <p>Teksto prinsipal</p>
> "E piedra, rechasá p'e trahadónan, esei a bira piedra prinsipal; ta trabou di SEÑOR esei, ta algu milagroso pa mira!" (Salmo 118:22, 23).

Salmonan ta testifiká tokante e persona i ministerio di Kristu. Nos ta mira kasi tur aspekto di Su obra den e plan di salbashon den e Salmonan. Di vários forma, e bida i obra di Kristu ta anunsiá i pronostiká den nan, hopi biaha ku eksaktitut remarkabel.

E tópikonan revelá den e Salmonan ta inkluí e deidat di Kristu, e echo ku E ta yu, Su obediensia, Su diligensia pa e tèmpel di Dios, Su identidat komo e Bon Wardadó, Su traishon, Su sufrimentu, Su wesunan ku no a kibra, Su morto, resurekshon, asenshon, saserdosio, i monarkia. Tur tei, manera pronostiká hopi siglo promé ku Hesus a bini den karni. Nada straño, por ehèmpel, ora E tabata papiando tokante Su ministerio, Hesus a mustra bèk na e Salmonan ora E tabata papiando ku e disipelnan riba e kaminda pa Emaus (Lukas 24:44).

E tabata ke pa nan haña evidensia den e Salmonan ken E tabata. Algun di e Salmonan ku tin un kumplimentu tipológiko den Kristu ta inkluí Salmonan 24, 45, 72, i 101 (e Rei i Hues ideal), 88 i I02 (orashonnan di e sirbidó sufridó di Dios). Den tur e Salmonan, a traves di e salmista nan su lamento, gradisimentu, alabansa, i sklamashon pa hustisia i liberashon, nos por tende e ekonan di e orashon di Kristu pa salbashon di mundu.