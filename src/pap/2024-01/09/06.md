---
title:  Saserdote Eterno Den Órden Di Melkisedèk
date:  29/02/2024
---

Dios ta duna e Mesias un monarkia eterno (Salmo 110:1-3) i un saserdosio di rango superior, e órden di Melkisedek (Salmo110:4-7). Señor ta seya Su palabra ku un promesa solem (Hebr. 6:18). Dios su huramentu pa no repentí di duna nos un Saserdote perfekto ta un señal di su grasia. E pikánan i rebelion habrí di hende ta provoká Dios konstantemente pa bandoná Su pueblo, pero Dios su huramentu ta inkambiabel i ta garantisá e grasia di Dios pa revoká Su huisio riba e pueblo arepentí (Eks. 32:14, Salmo106:45).

E huramentu divino ta introdusí un elemento nobo na e pakto davídiko, deklarando ku e Mesias Rei ta tambe un Saserdote (Salmo 110:4). E reinan di Israel nunka por a funshoná komo saserdotenan levítiko (Num. 8:19, 2 Krón. 26:16-21). Ora Skritura ta menshoná reinan òf hendenan ku ta ofresé sakrifisio, e ta impliká ku nan ta trese sakrifisio pa e saserdotenan, ku finalmente ta ofresé nan. Salmo no ta pone e Mesias Rei apart for di otro rei i saserdotenan di Israel. E saserdosio eterno di Kristu ta derivá for di Melkisedek, ku tabata tantu rei di Salem (Herusalem) komo saserdote di "e Dios Altísimo" (Gen. 14:18-20). Nunka Tèstamènt Bieu ta papia di Rei David òf kualke otro rei israelita di ta poseé e saserdosio den e órden di Melkisedek, eksepto pa Salmo 110. Klaramente, e Salmo ta papia tokante un rei-saserdote distintivo den historia di Israel.

`Lesa Hebreonan 7:20-28. Kua ta algun di e implikashonnan di e saserdosio superior di Kristu?`

Siendo tantu Rei divino komo Saserdote eterno, Kristu tin superioridat sin presedente riba saserdotenan i reinan humano; pues, nos por tin speransa. Kristu ta sostené un pakto superior ku ta basá riba e huramentu di Dios, no riba promesa humano. E ta sirbi den e santuario selestial. Piká òf morto no ta afektá Su saserdosio, manera esun di saserdotenan humano, i pues, E por intersedé pa i salba Su pueblo pa semper. E obra di rekonsiliashon di Kristu komo e Saserdote perfekto i mizerikòrdioso ta duna Su pueblo un siguransa duradero di keda den e presensia di Dios mes (Hebr. 6:19, 20). E saserdosio real di Kristu lo abolí e gobiernu di maldat, no solamente den kurason di hende sino tambe riba mundu. E lo kumpli ku e promesa di Salmo 2 ku tur nashon i gobernante lo ta suheto na e huisio real di Kristu Hesus (Salmo 2:6-9; Salmo 110:1, 2, 5, 6). E saserdosio real maravioso di Hesus ta hasi un apelashon apsoluto riba nos obediensia i konfiansa.