---
title:  E Yamada Di Spera
date:  24/03/2024
---

`Lesa Salmo 27:14; Salmo 37:7, 9, 34; Salmo 39:7; Salmo 40:1; Salmo 69:6; Galationan 5:5 i Romanonan 8:18-25. Kiko e tekstonan akí ta implorá e pueblo di Dios pa hasi?`

Kisas un di e tenshonnan di mas grandi di bida ta e tenshon di warda. No importá ken nos ta, unda nos ta biba, kua ta nos stashon den bida, nos tur tin biaha mester warda riba kos. For di warda den rei den un tienda te na warda pa tende un pronóstiko médiko, nos ta warda-ku no semper nos gusta hasi, bèrdat?

Ke tal, anto, di spera riba Dios? Nos ta haña e noshon di spera riba Señor no solamente den e Salmonan sino e ta abundá den henter Beibel. E palabra operativo den tur esaki ta perseveransia. Perseveransia ta nos kompromiso supremo di rechasá di sukumbí na tin miedu di desapunto ku, di algun manera, Dios lo no kumpli. Dios su yu dediká lo spera, sabiendo ku siguransa ku Dios ta fiel i esnan ku spera riba djE por konfia ku si nos laga nos situashon den Su man, nos por ta sigur ku E lo resolv'é pa nos bon, asta si na e momento ei no nesesariamente nos ta mir'é asina.

Spera riba Señor ta mas ku djis perseverá. E ta un anhelo profundo pa Dios ku ta kompará ku set intenso den un tera seku (Salmo 63:1). E salmista ta spera riba hopi bendishon di Dios, pero su anhelo pa ta halá mas serka su Dios ta sur­ pasá kualke otro deseo i nesesidat den bida. Manera nos ta lesa den Pablo, den e pasashi maravioso akí den Romanonan, Dios i henter kreashon ta sperando riba e renobashon di mundu i e enkuentro bendishoná di Dios i Su pueblo na fin di tempu. E ta skirbi:"Pasobra e kreashon ta spera ku gran antisipashon riba e revelashon di e yunan di Dios" (Rom. 8:19, Beibel Santu).
Ki un promesa inkreibel!

Sin embargo, miéntras nos ta sperando riba e último salbashon i reunion ku Dios, asta miéntras "henter kreashon ta sufri i keha manera un muhé ku doló di parto" (Rom. 8:22), ainda Señor ta biba huntu ku Su pueblo awor, a traves di Spiritu Santu.

Mientrastantu, nos ta yamá pa duna testimonio (Echonan 1:4-8) di e plan di salbashon, ku lo kulminá den un kreashon nobo. E kreashon nobo ei ta, finalmente, loke nos ta sperando riba dje, e último kumplimentu di nos speransa komo kristian atventista, ku su nòmber mes, atventista, ta kontené e idea di e speransa ku nos ta spera riba dje. Nos ta spera, pero nos sa ku no ta en bano. E morto i resurekshon di Kristu, na e promé binida, ta nos garantia di Su segundo binida.

`Kua ta algun kos ku bo ta sperando riba dje di Dios? Kon nos ta siña spera den fe i den konfiansa, spesialmente ora loke nos ta resando p'e no a yega ainda?`