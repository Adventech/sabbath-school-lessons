---
title:  Spera Riba Señor
date:  23/03/2024
---

### Lesa pa e siman aki
Salmo 27:14; Rom. 8:18-25; Salmo 131; Mat.18:3; Salmo 126; Salmo 92; Marko 16:1-8; 2 Pe. 1:19.

> <p>Teksto prinsipal</p>
> "Spera riba SEÑOR; sea fuerte i E lo fortalesé bo kurason, sí, spera riba SEÑOR" (Salmo 27:14, Beibel Santu).

Nos a yega e último siman di estudio di e Salmonan di e kuartal akí. E biahe spiritual a hiba nos a traves di e eksperensia di rèspèt dilanti di e Kreador, Rei i Hues mahestuoso; a traves di e goso di liberashon divino, pordon i salbashon; a traves di momentonan di sumishon den tristesa i lamento; i a traves di e glorioso promesanan di Dios su presensia eterno i e antisipashon di e adorashon universal eterno di Dios. E biahe ta sigui, sin embargo, miéntras nos ta biba den e speransa di e regreso di Señor, ora ku nos anhelo pa Dios lo haña su kumplimentu final. Si tin un último palabra ku nos por saka for di e Salmonan, e mester ta "spera riba Señor".

Spera riba Señor no ta un espera bano i desesperá di bo tempu. En kambio, spera riba Señor ta un akto yen di konfiansa i fe, un konfiansa i fe revelá den akshon. Spera riba Señor ta transformá nos nochinan skur ku e espektativa di e mainta briante (Salmo 30:5, Salmo 143:8). E ta fortalesé nos kurason ku speransa renobá i pas. E ta motivá nos pa traha mas duru, tresiendo e bàshinan di kosecha abundante for di e kamponan mishonero di Señor (Salmo 126:6, Mat. 9:36-38). Spera riba Señor nunka lo bergonsá nos, sino lo ta rekompensá rikamente, pasobra Señor ta fiel na tur Su promesanan (Salmo 37:7-11, 18, 34; Salmo 71:1; Salmo 119:137, 138).