---
title:  Pas Di Un Mucha Kitá For Di Pechu
date:  25/03/2024
---

`Lesa Salmo 131. Kiko e salmo akí ta siña nos tokante nos relashon ku Dios?`

E pueblo di Dios ta biba den un mundu ku ta aflihí e fielnan, un mundu yen di tentashon i problema pa kasi tur hende. Un konvikshon refreská ku e ta un yu di Dios i dependiente riba Dios pa su bida ta konsolá e salmista i ta hib'é na konfesá ku su orguyo no tin balor. E engaño di orguyo ta ku e ta pone esnan orguyoso bira egoséntriko i inkapas pa wak mas ayá di nan mes. Esnan orguyoso asina ta bira siegu pa e realidat mas haltu di Dios.

En kambio, e hustunan ta halsa nan bista na Dios (Salmo 123:1, 2). E rekonosementu di Dios su grandesa ta hasi nan humilde i liber di ambishon egoísta i bano. E salmista ta konfesá ku e no ta buska "kosnan muchu grandi" ni "muchu haltu" (Salmo 131:1). E ekspreshonnan akí ta deskribí e obranan di Dios den e mundu ku ta mas ayá ku komprenshon humano. Siensia moderno a mustra nos ku asta e kosnan "di mas simpel" por ta inkomprendiblemente kompliká i muchu mas ayá di nos komprendementu, a lo ménos pa awor. De echo, tin un gran ironia: mas nos siña tokante e mundu físiko, mas grandi e misterionan ta ku ta aparesé nos dilanti.

Mientrastantu, e metáfora den Salmo 131:2, "manera un mucha kitá for di pechu ta drumi serka [su] mama" (Beibel Santu), ta un imágen poderoso di un hende ku ta haña trankilidat i ku ta keda ketu den brasa di Dios. E ta mustra na e relashon amoroso ku un mucha tin ku su mama durante vários etapa den e bida hóben di e yu ei.

A traves di kita nos for di pechu di ambishon i orguyo no supstansiá, Dios ta introdusí nos na e nutrishon di kuminda sólido, ku ta pa "kumpli ku boluntat di Esun ku a manda Mi i kompletá e trabou ku El a enkargá Mi" (Huan 4:34, tambe Hebr. 5:12-14). E konfiansa manera di un mucha deskribí den Salmo 131 ta fe madurá ku difikultatnan di bida a purba i tèst i a haña ku Dios ta fiel i berdadero na Su Palabra.

E atenshon di e salmista ta bai finalmente na bienestar di e pueblo di Dios. Finalmente, nos ta yamá pa usa nos eksperensia ku Dios pa fortalesé Su iglesia. Ke men, di loke nos a siña, personalmente, di e fieldat i bondat di Dios, nos por kompartí ku otronan ku, pa kualke motibu, ainda ta lucha ku nan fe. Nos testimonio tokante Kristu por ta asta denter di iglesia mes, kaminda hopi hende mester konos'E pa nan mes.

`"Mi ta sigurá boso: si boso no kambia bira manera mucha, boso lo no por drenta reino di Dios" (Mat. 18:3). Kiko Hesus ta bisando nos aki? Kiko e idea akí ta impliká?`