---
title:  Sperando Den Dios Su Sosiegu Di Sabat
date:  27/03/2024
---

`Lesa Salmo 92. Kua dos aspekto di e dia di sabat e kantika akí ta destaká pa e dia di sabat?`

E alabansa di Dios pa e gran obranan di Su man (Salmo 92:4, 5) i e deskripshon di e hustunan ku parse Eden (Salmo 92:12-14) klaramente ta mustra na Kreashon, e promé aspekto ku e sabat ta konmemorá. E salmo ta eksaltá Señor tambe pa Su viktoria riba enemigunan komo e Dios di hustisia (Salmo 927-15) i asina ta reforsá e di dos tema di sabat-redenshon for di maldat (Deut. 5:12-15). Pues, Salmo 92 ta eksaltá Dios pa Su kreashon anterior i sosten presente di mundu, i e ta mustra na e speransa di tempu di fin den pas i órden eterno i divino.

E hendenan por gosa di sosiegu di sabat pasobra Dios ta e "Altísimo" (Salmo 92:1); Su posishon superior riba e lugánan haltu ta dun'E un bentaha sin igual riba nan enemigunan.

Sin embargo, aunke E ta e Altísimo, Señor fásilmente ta rèk abou pa reskatá esnan ku yama riba djE. E obra di kreashon di Señor i spesialmente redenshon di e kreashon ei mester inspirá hende pa adorá Dios i stim'E. Despues di tur kos, biba den un kreashon kaí, sin e speransa di redenshon, no ta nada pa ta partikularmente emoshoná di dje. Nos ta stima, nos ta sufri, nos ta muri i ta hasi esei sin niun speransa. P'esei, nos ta alabá Señor, no solamente komo nos Kreador sino tambe komo nos Redentor.

"Zeta fresku" ta transmití e salmista su deboshon renobá komo Su sirbidó konsagrá di nobo (Salmo 92:10). Tabata hasi e unshon ku zeta pa konsagrashon di hendenan eligí manera saserdote i rei (Eks. 40:15, 1 Sam. 10:1). Sin embargo, e salmista a skohe un palabra hebrea no komun, balal, pa deskribí su unshon ku no típikamente ta deskribí unshon di e sirbidónan di Dios, sino ta denotá "mesklamentu" di zeta ku otro partinan di e sakrifisio (Eks. 29:2; Lev. 2:4, 5). E salmista su uso úniko di balal ta impliká ku e salmista ta deseá di presentá su mes komo un sakrifisio bibu na Señor i konsagrá henter su mes na Dios (Rom. 12:1).

No ta sorprendente pa haña pensamentunan tokante konsagrashon den un salmo ku ta dediká na sabat, pasobra sabat ta e señal ku Señor ta santifiká Su pueblo (Eks. 3I:I3). E imágennan di palu di koko i di seda di Líbano ta deskribí e pueblo di Dios kresiendo den fe i apresio berdadero di Dios su propósitonan maravioso i amor. Sabat ta e señal di e aliansa eterno di Señor ku Su pueblo (Ezek. 20:20). Pues, e sosiegu di sabat ta esensial pa e pueblo di Dios, pasobra e ta empoderá nan pa spera ku konfiansa riba Señor pa kumpli ku tur Su promesanan di pakto (Hebr. 4:1-10).

`Lesa Salmo 92 atrobe. Ki gran speransa ta ofresé nos aki, i kon nos por, asta aworakí, haña konsuelo den loke e ta bisa?`