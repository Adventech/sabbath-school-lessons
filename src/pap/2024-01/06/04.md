---
title:  Kuantu Tempu Mas Lo Bo Husga Inhustamente?
date:  06/02/2024
---

Señor a duna e lidernan di Israel outoridat pa mantené hustisia den Israel (Salmo 72:1-7, 12-14). E reinan di Israel mester a ehersé nan outoridat di akuerdo ku e boluntat di Dios. E preokupashon sentral di e lidernan mester tabata sigurá pas i hustisia den e tera i kuida pa esnan ku desbentaha sosial. Solamente e ora ei e tera i henter e pueblo lo prosperá. E fieldat di Dios, no poder humano, ta fortalesé e trono di e rei.

`Lesa Salmo 82. Kiko ta sosodé ora e lideman trose hustisia i oprimí e pueblo ku nan a haña e tarea di protegé?`

Den Salmo 82 Dios ta deklará Su huisionan riba e huesnan korupto di Israel. E "diosnan" (Salmo 82:1, 6) ta klaramente ni diosnan pagano ni angel, pasobra nunka nan a haña e tarea di hasi hustisia na e pueblo di Dios i asina no por a husga nan pa no a kumpli kuné. E akusashonnan den Salmo 82:2-4 ta eko e leinan di e Torá, identifikando e "diosnan" komo lidernan di Israel (Deut. I:16-18, Deut. 16:18-20, Huan 10:33-35). Dios ta kuestioná e "yunan di hende" si nan ta husga hustamente, i ta anunsiá nan kastigu, pasobra El a haña nan inhustu. E lidernan ta tambaliá den skuridat sin konosementu (Salmo 82:5), pasobra nan a bandoná e lei di Dios, e lus (Salmo 119:105).

Firmemente Skritura ta sostené e idea ku Señor ta e úniko Dios. Dios ta kompartí Su gobiernu di e mundu ku lidernan humano nombrá komo Su representantenan (Rom. 13:1). Kuantu biaha, sin embargo, e representantenan humano akí, tantu den historia komo awe, a trose e responsabilidat ku a duna nan?

Salmo 82, den forma di burla, ta eksponé e apostasia di algun lider ku tabata kere ku nan tabata "dios" riba otro hende. Aunke Dios a duna e outoridat i e privilegio na e lidernan israelita, ku El a yama e "yunan di e Altísimo" i pa represent'E, Dios ta renunsiá e lidernan malbado. Dios ta kòrda nan ku nan ta mortal i suheto na e mesun leinan moral ku tur hende. Niun hende ta riba e Lei di Dios (Salmo 82:6-8).

Dios lo husga henter mundu;e pueblo di Dios tambe lo duna kuenta na Dios. Tantu e lidernan komo e pueblo lo imitá e ehèmpel di e Hues divino i pone nan último speransa den djE.

Ki tipo di outoridat bo tin riba otronan? Kon hustu i rekto bo ta ehersé e outoridat ei? Tene kuidou.