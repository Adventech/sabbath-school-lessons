---
title:  E Huisio Di D10s I E Santuario
date:  08/02/2024
---

`Lesa Salmo 96:6-10; Salmo 99:1-4; i Salmo 132:7-9, 13-18. Unda e huisio di Dios ta tuma lugá, i kua ta e implikashonnan di e kontesta pa nos? Kon e santuario ta yuda nos komprendé kon Dios lo atendé ku maldat?`

E huisio di Dios ta relashoná di serka ku e santuario. E santuario tabata e medioambiente kaminda e salmista su komprendementu di e problema di maldat tabata transformá (Salmo 73:17-20). E santuario tabata designá komo e lugá di huisio divino manera indiká pa e huisio di Urim (Num. 27:21) i pa e pechero di huisio di e sumosaserdote (Eks. 28:15, 28-30). Konformemente, hopi Salmo ta deskribí Dios riba Su trono den e santuario, kla pa husga mundu pa su piká i maldat.

A revelá e plan di salbashon na e santuario. Den paganismo, tabata komprendé piká komo un mancha físiko, ku ritonan mágiko ta eliminá. En kambio, Beibel ta presentá piká komo un violashon di e lei moral di Dios. Dios su santidat ta nifiká ku E stima hustisia i rektitut. Di mes manera, e pueblo di Dios mester buska hustisia i rektitut i mester adorá Dios den Su santidat. Pa hasi esei, nan mester warda e lei di Dios, ku ta un ekspreshon di Su santidat. Pues, e santuario ta e lugá di pordon di piká i restourashon di hustisia manera indiká pa e propisiatorio di e trono di Dios i e "sakrifisionan di hustisia" (Deut. 33:9, Salmo 4:5, Beibel Santu).

Sin embargo, e "Dios Kende ta Pordoná" ta tuma vengansa riba echonan malbado di hendenan ku no arepentí (Salmo. 99:8). Ta mira e implikashonnan práktiko di e santuario ku ta e lugá di huisio divino den e konsiensia konstante di e santidat di Dios i ta demandá pa bida rekto di akuerdo ku e rekerimentunan di pakto di Dios.

E huisio di Dios for di Sion ta resultá den e bienestar di e hustunan i e derota di e malbadonan (Salmo 132:13-18). E santuario tabata fomentá e espektativanan hubiloso di e binida di Señor komo e Hues, spesialmente durante e Dia di Ekspiashon. Di mes manera, e Salmonan ta fortalesé e seguridat di e yegada inminente di e Hues divino (Salmo 96:13, Salmo 98:9), ke men, Hesu­ Kristu den e santuario selestial (Rev. 11:15-19).

`Lesa Romanonan 8:34. Kon e versíkulo akí ta mustra nos ku loke Kristu ta hasiendo den e santuario selestial ta bon notisia pa Su pueblo?`