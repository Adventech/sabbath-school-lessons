---
title:  E Mundu Di Salmo
date:  04/01/2024
---

`Lesa Salmo 16:8; Salmo 44:8; Salmo 46:1; Salmo 47:1, 7; Salmo 57:2; Salmo 62:8; Salmo 82:8; i Salmo 121:7. Kua lugá Dios ta okupá den bida di e salmista?`

E mundu di e Salmo ta totalmente sentrá riba Dios; e ta trata na someté, den orashon i alabansa, tur eksperensia di bida na Dios. Dios ta e Kreador soberano, e Rei i Hues di henter tera. E ta proveé tur kos pa Su yunan. P'esei, mester konfi'E semper. Asta e enemigunan di e pueblo di Dios ta puntra: "Unda bo Dios ta?" ora parse ku Dios su pueblo ta fayando (Salmo 42:10). Meskos ku Señor ta e Dios semper presente i infalíbel di Su pueblo, asina Dios su pueblo tin Dios semper nan dilanti. Finalmente, e Salmonan ta visualisá e tempu ku tur e pueblonan i henter kreashon lo adorá Dios (Salmo 47:1, Salmo 64:9).

E lugá sentral di Dios den bida ta produsí e lugá sentral di adorashon. E adorashon ku e Salmonan a biba tabata fundamentalmente diferente for di adorashon manera hopi hende ta komprendé awe, pasobra adorashon den kultura bíbliko tabata e sentro natural i indiskutibel di henter e bida komunitario. P'esei, tabata ekspresá tur kos ku a sosodé, tantu e bon komo e malu, den bida di e pueblo di Dios, inevitablemente den adorashon. Dios ta skucha e salmista, unda ku e por ta, i ta respond'é den Su tempu perfekto (Salmo 3:4, Salmo 18:6, Salmo 20:6).

E salmista ta konsiente ku Dios su lugá di biba ta den shelu, pero na mes momento, Dios ta biba na Sion, den e santuario meimei di Su pueblo. Dios ta na mes momento leu i serka, tur kaminda, i den Su tèmpel (Salmo 11:4), skondí (Salmo 10:1) i revelá (Salmo 41:12). Den e Salmonan ta trese e karakterístikanan di Dios, aparentemente mutuamente eksklusivo, huntu. E salmistanan a komprendé ku proksimidat i distansia tabata inseparabel denter di e berdadero ser di Dios (Salmo 24:7-10). E salmistanan a komprendé e dinámika di e tenshon spiritual akí. Nan konsenshi di Dios su bondat i presensia, meimei di loke sea nan tabata eksperensiando, ta loke ta fortifiká nan speransa miéntras nan ta warda riba Dios pa intervení, kon i ki ora ku E skohe pa hasi esei.

`KON E SALMONAN POR YUDA NOS KOMPRENDÉ KU NOS NO POR LIMITÁ DIOS NA SIERTO ASPEKTONAN DI NOS EKSISTENSIA SO? KUA LO PORTA PARTINAN DI BO BIDA KU BO TA TRATANDO DI TENE SEÑOR RIBA UN DISTANSIA?`