---
title:  Topa E Salmistanan
date:  01/01/2024
---

Rei David, kende su nòmber ta aparesé den e títulonan di mayoria Salmo, tabata aktivo den organisá e liturgia durante adorashon di Israel. Nan ta yam'é "e salmista dushi di Israel" (2 Sam. 23:1, Beibel Santu). Tèstamènt Nobo ta duna testimonio ku David ta autor di vários Salmo (Mat. 22:43-45; Echonan 2:25-29, 34, 35; Echonan 4:25; Rom. 4:6-8). E músikonan di tèmpel, ku tabata levita, a komponé numeroso Salmo: por ehèmpel, Salmo 50 i Salmonan 73-83 pa Asaf; Salmo 42, Salmonan 44-47, Salmo 49, Salmo 84, Salmo 85, i Salmo 88 pa e yu hòmbernan di Korag; Salmo 88 pa Heman, e ezrahita; i Salmo 89 pa Etan, e ezrahita. Mas ayá di nan, Salomon (Salmo 72, Salmo 127) i Moises (Salmo 90) tabata autor di algun salmo.

`Lesa Salmo 25:1-5; Salmo 42:1; Salmo 75:1; Salmo 77:1; Salmo 84:1, 2; Salmo 88:1-3; i Salmo 89:1. Kiko e Salmonan akí ta revelá tokante e eksperensia ku nan outor tabata pasa aden?`

Spiritu Santu a inspirá e salmistanan i a usa nan talentonan den servisio di Dios i na nan komunidat di fe. E salmistanan tabata hendenan di deboshon genuino i fe profundo i, sin embargo, suseptibel na desánimo i tentashon, manera restu di nos. Aunke nan ta skirbí hopi tempu pasá, e Salmonan ta reflehá seguramente algu di loke nos ta eksperensiá awe.

"Laga mi orashon yega Bo dilanti; inkliná Bo orea na mi sklamashon! Pasobra mi alma tabata yen di angustia, i mi bida a yega serka di Seol!" (Salmo 88:2, 3, Beibel Santu). Esaki ta un sklamashon di e alma di siglo bintiun, mes tantu ku e tabata di un hende 3.000 aña pasá.

Algun salmo ta menshoná difikultat; algun ta enfoká riba goso. E salmistanan tabata sklama na Dios pa salba nan, i a eksperensiá Su fabor inmeresí. Nan tabata glorifiká Dios pa Su fieldat i amor, i nan a hura nan deboshon inkansabel na djE. E Salmonan ta, pues, testimonionan di redenshon divino i señalnan di Dios su grasia i speransa. E Salmonan ta transmití un promesa divino na tur ku brasa, pa medio di fe, Dios su donnan di pordon i di un bida nobo. Sin embargo, na mes momento, nan no ta trata na tapa, skonde, òf bagatelisá difikultat i sufrimentu ku ta prevalesé den un mundu kaí.

`Kon nos por saka speransa i konsuelo sabiendo ku asta hendenan fiel, manera e salmistanan, tabata lucha ku algun di e mesun kosnan ku nos ta lucha?`