---
title:  E Salmo Den Adorashon Di Israel Antiguo
date:  31/12/2023
---

`Lesa 1 Krónikanan 16:7, Nehemias 12:8, Salmo 18:1, Salmo 30:1, Salmo 92:1, Salmo 95:2, Salmo 105:2, Kolosensenan 3:16, i Hakobo 5:13. Kua tabata e okashonnan ku a hiba na skirbimentu di algun salmo? Ki ora e pueblo di Dios tabata usa e Salmonan?`

A komponé e Salmonan pa uso den adorashon privá i komunitario. Tabata kanta nan komo himno di adorashon den tèmpel, manera sugerí pa e anotashonnan musikal ku ta menshoná instrument (Salmo 61:1), melodia (Salmo 9:1) i lider musikal (Salmo 8:1).

Den Beibel hebrea, título di e Salmonan, tehilim, "alabansanan", ta reflehá su propósito prinsipal, ke men, alabansa di Dios. E título na papiamentu Salmonan ta derivá for di e palabra griego psalmoi, hañá den e septuaginta, un tradukshon griego antiguo (siglo II i III P.K.) di e Beibel hebrea.

E Salmonan tabata un parti indispensabel di adorashon di Israel. Por ehèmpel, tabata usa nan den dedikashon di tèmpel, fiesta religioso, proseshon, i durante instalashon di e arka di aliansa na Herusalem.

Segun tradishon tabata kanta "e Kantikanan di Asenshon" (Salmo 120-134), tambe konosí komo e kantikanan di peregrinashon, durante e peregrinashon pa Herusalem durante e tres fiestanan anual prinsipal (Eks. 23:14-17). Tabata kanta e "hallel egipsio" [Hallel = Alabá YAHWEH!] (Salmonan 113-118) i e"gran hallel" (Salmo 136) na e tres fiestanan anual prinsipal, inkluyendo e fiestanan di Luna Nobo i dedikashon di e tèmpel. E hallel egipsio tabata risibí un lugá signifikante den e seremonia di Pasku. Tabata kanta Salmo 113 i 114 na kuminsamentu di e sena di Pasku, i Salmonan 115-118 na final (Mat. 26:30). Tabata inkorporá e "hallel diario" (Salmonan 145-150) den e orashonnan diario den e sirbishinan di mainta den sinagoga.

E Salmonan no solamente tabata kompañá e adorashon di e pueblo, sino nan tabata instruí nan tambe tokante kon nan mester adorá Dios den e santuario. Hesus a resa ku e palabranan di Salmo 22 (Mat. 27:46). E Salmonan a haña un lugá signifikante den bida di e iglesia primitivo tambe (Kol. 3:16, Efe. 5:19).

`Aunke nos, naturalmente, no ta adorá Dios den un santuario terenal manera e tèmpel, kon nos por usa e Salmonan den nos propio adorashon, sea den un ambiente privá òf korporativo?`