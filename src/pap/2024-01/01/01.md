---
title:  Kon Lesa Salmo
date:  30/12/2023
---

### Lesa pa e siman aki
1 Krón. 16:7; Neh. 12:8; Salmo 25:1-5; Salmo. 33:1-3; Rom. 8:26, 27; Salmo 82:8; Salmo 121:7

> <p>Teksto prinsipal</p>
> "E ora ei El a bisa nan: 'Ta esaki ta e kosnan ku Mi a konta boso, tempu Mi tabata ainda huntu ku boso: Tur kos di Mi, ku ta skibí den Lei di Moises, den profetanan i den Salmonan mester bira realidat.' Na e momento ei El a habri nan mente pa nan por a komprondé Skritura" (Lukas 24:44, 45).

Salmonan tabata un buki di orashon i himnario pa tantu hudiu komo kristian a lo largu di siglonan. I aunke e Salmonan ta prinsipalmente palabra di e salmista dirigí na Dios, e Salmonan no a originá serka mortalnan sino serka Dios, kende a inspirá nan pensamentunan.

En bèrdat, Dios a inspirá nan pa skirbi loke nan a skirbi, motibu pakiko, manera den henter Skritura (2 Pe. 1:21), den e Salmonan Dios ta papia na nos a traves di Su sirbidónan i pa medio di Su Spiritu. Hesus, e apòstelnan, i e eskritornan di Tèstamènt Nobo a sita e Salmonan i a referí na nan komo Skritura (Marko 12:10; Huan 10:34, 35; Huan 13:18). Mésun manera e bukinan di Genesis i Romanonan ta Palabra di Dios, nan tambe ta.

Diferente outor di Israel antiguo a skirbi e Salmonan den poesia hebrea, i asina e Salmonan ta reflehá nan mundu partikular, maske kon universal nan mensahenan ta. Aseptá e Salmonan komo e Palabra di Dios i pone masha atenshon na tantu e karakterístikanan poétiko di e Salmonan, komo nan konteksto históriko, teológiko, i litúrgiko, ta fundamental pa komprendé nan mensahenan, ku ta alkansá a traves di míles di añanan te na nos tempu awe.