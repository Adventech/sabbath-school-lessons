---
title:  Un Kantika Pa Kada Temporada
date:  02/01/2024
---

`Lesa Salmo 3, Salmo 33:1-3, i Salmo 109:6-15. Kua diferente faseta di eksperensia humano e Salmonan akí ta transmití?`

E Salmonan ta hasi e komunidat kreyente konsiente di e eskala kompleto di eksperensia humano, i nan ta demostrá ku kreyentenan por adorá Dios durante tur temporada di bida. A traves di nan nos ta mira lo siguiente:

(1) Himnonan ku ta eksaltá Dios pa Su mahestat i poder den kreashon, Su gobièrnu real, huisio, i fieldat. (2) Salmonan di gradisimentu ku ta ekspresá gratitut profundo pa Dios su bendishonnan abundante. (3) Lamentonan ku ta sklamashon di kurason na Dios pa liberashon di problema. (4) Salmonan di Sabiduria ku ta proveé poutanan práktiko pa un bida hustu. (5) Salmonan Real ku ta mustra na Kristu, kende ta e Rei soberano i Libertador di e pueblo di Dios. (6) Salmonan Históriko ku ta rekordá e pasado di Israeli ta enfatisá Dios su bondat i Israel su infidelidat pa siña e generashonnan futuro pa no ripití e erornan di nan antepasadonan, sino pa konfia Dios i permanesé fiel na Su aliansa.

E poesia di e Salmonan ta demostrá poder distintivo pa kapta atenshon di lesadó. Aunke algun di e rekursonan poétiko akí a bai pèrdí den tradukshon, ainda nos por, den nos idioma nativo, apresiá hopi di nan.

1. Paralelismo ta envolví kombinashon di palabra, frase, òf pensamentu konstruí di forma simétriko. Paralelismo ta yuda ku komprendementu di e nifikashon di partinan korespondiente. Por ehèmpel: "Mi alma, alabá SEÑOR, tur loke tin den mi, alabá su santu nòmber!" (Salmo 103:1). Den e paralelismo akí, "mi alma" ta "tur loke tin den mi", ke men, un hende su ser kompleto.

2. Metáfora ta usa lenguahe figurativo pa apelá fuertemente na e sentidonan físiko di e lesadónan (por ehèmpel, ta deskribí Dios su refugio komo e "sombra di [Su] alanan" (Salmo 17:8).

3. Merismo ta ekspresá totalidat pa medio di algun parti kontrali na otro. "di dia i anochi mi a sklama Bo dilanti" ta denotá sklama sin stòp (Salmo 88:1, Beibel Santu, énfasis añadí).

4. Wega di palabra ta usa zonidu di palabra pa traha un wega di palabra i enfatisá un mensahe spiritual. Den Salmo 96:4, 5 e palabranan hebreo 'elohim, "diosnan", i 'elilim, "ídolonan", ta krea un wega di palabra pa transmití e mensahe ku e diosnan di e nashonnan ta parse di ta 'elohim, "diosnan", pero ta simplemente 'elilim, "ídolonan".

Finalmente, e palabra "selah" ta indiká un interludio, sea pa un yamada pa tuma pousa i reflekshoná riba e mensahe di un sekshon partikular di e salmo òf un kambio di kompañamentu musikal (Salmo 61:4).