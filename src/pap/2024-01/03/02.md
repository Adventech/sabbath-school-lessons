---
title:  Señor A Traha Nos
date:  14/01/2024
---

`Lesa Salmo 8 i Salmo 100. Kon ta deskribí Dios i hende den e Salmonan akí? Kiko e Salmonan akí ta revelá tokante e karakter di Dios?`

Kreashon ta hunga un ròl krusial den e Salmonan, den defensa di e soberania di Dios. E shelunan, ku ta"e obra di Su man", ta proklamá Su gloria i poder (Salmo 19:1-4, Salmo 97:6). E nòmber di Dios ta mahestuoso den henter tera (Salmo 8:1, 9, Beibel Santu). Señor a krea tur kos; E no tin prinsipio (Salmo 93:2) ni fin (Salmo 102:25-27). E ta eterno i superior riba e diosnan di e nashonnan, ku ta simplemente "trahá pa man di hende" (Salmo. 115:4), nada mas. E ídolonan "tin man-ma nan no por fula" (Salmo 115:7); pa loke ta trata Señor, "E tin fondo di tera den su man... i tera firme, ta su man a model'é" (Salmo 95:4, 5).

Vários salmo ta deskribí e poder di Dios riba e forsanan di naturalesa ku otro nashonnan tabata kere di ta divino (por ehèmpel, Salmo 29, Salmo 93, Salmo104). E salmonan akí ta reiterá e afirmashon ku Señor ta reina riba henter kreashon i ta supremo den poder i dignidat. Salmo 100:3 (Beibel Santu) ta toka un forma sutil di idolatria-abilidat di yuda bo mes kurpa, enfatisando ku Dios a traha nos, "i no ta nos a traha nos mes".

Kreashon ta testifiká tambe di e amor di Dios. Tur kos ku ta eksistí ta debe su eksistensia na Dios, ku ta sostené bida tambe (Salmo 95:7, Salmo 147:4-9). Nota ku Dios no solamente a duna hende eksistensia, El a hasi Israel antiguo "su pueblo, karnénan k'E ta kuida" (Salmo 100:3). E noshon di Su pueblo: i "Su karnénan" ta revelá Dios su deseo pa un relashon será ku Su pueblo.

Solamente e Kreador tin poder pa bendishoná i pone Su pueblo aumentá, i por lo tantu, E ta e Uniko digno di nan adorashon i konfiansa. Numeroso salmo ta yama tur kos ku tin rosea, henter tera, laman, i tur kos den dje pa sklama di goso dilanti di Señor.

Ta mira e gloria di Dios den kreashon, asta den e kreashon terenal kaí, i e Salmonan ta mustra na Dios so komo digno di adorashon.

`"Kiko hende ta pa Bo kòrda riba dje, yu di hende pa Bo sinti p'e?" (Salmo 8:4). Kiko ta bo reakshon riba Dios komo bo Kreador? Ora Dios yama e streanan na nan nòmber (Salmo 147:4), kuantu mas bo ta kere ku Dios ta preokupá pa bo?`