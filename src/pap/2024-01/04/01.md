---
title:  Señor Ta Skucha I Ta Libra
date:  20/01/2024
---

### Lesa pa e siman aki
Salmo 139:1-18; Salmo 121; Salmo 17:8; Mat. 23:37; 1 Kor. 10:1-4; Hebr. 4:15, 16.

> <p>Teksto prinsipal</p>
> "Hustunan ta grita i SEÑOR ta kontestá nan i ta libra nan di tur nan problemanan" (Salmo 34:17).

Kada bes di nobo, e Salmonan ta asentuá e bèrdat ku e Señor soberano, kende a krea i ta sostené universo, ta revelá Su mes tambe komo un Dios personal ku ta inisiá i ta sostené un relashon ku Su pueblo.

Dios ta serka di Su pueblo i di Su kreashon, tantu den shelu komo riba tera (Salmo 73:23, 25). Aunke El "a establesé Su trono den shelu" (Salmo 103:19, Beibel Santu) i "ta kabalgá riba e nubianan" (Salmo. 68:4, Beibel Santu), E ta tambe "serka di tur esnan ku ta sklama na djE, serka di tur esnan ku ta sklama na djE den bèrdat" (Salmo145:18, Beibel Santu). E Salmonan ta defendé firmemente e bèrdat ku Señor ta e Dios bibu, kende ta aktua na fabor di esnan ku sklama na djE (Salmo 55:16-22). E Salmonan ta signifikante hustamente pasobra nan ta inspirá pa, i dirigí na, e Dios bibu, ku ta skucha i ta kontestá orashon.

Nos mester kòrda ku e reakshon korekto riba e serkania di Señor ta konsistí di un bida di fe den djE, i di obediensia na Su mandamentunan. Nada ménos ku e fe i obediensia akí lo ta aseptabel p'E, manera e historia di lsrael a revelá hopi biaha.