---
title:  Defensor I Libertador
date:  24/01/2024
---

`Lesa I Korintionan 10:1-4. Kon Pablo ta deskribí e storia di e Eksodo? Kua lès spiritual e ta trata na instruí ku esaki?`

`Lesa Salmo 114. Kon e liberashon divino di e pueblo di Israel for di Egipto ta deskribí di forma poétiko akinan?`

Ki un deskripshon poétiko ta duná den Salmo 114 di Dios su liberashon maravioso di Su yunan for di e sklabitut di Egipto. A lo largu di henter Tèstamènt Bieu, i asta den esun Nobo, tabata mira e liberashon for di Egipto komo un símbolo di e poder di Dios pa salba Su pueblo. Den e versíkulonan akí den Korintionan Pablo ta hasi hustamente esei, mirando henter e storia berdadero komo un metáfora, un símbolo di salbashon den Hesu-Kristu.

Salmo 114 ta deskribí tambe liberashon divino a traves di e soberania di Dios komo Kreador riba e podernan di naturalesa, ku ta e manera kon El a salba Su pueblo durante Eksodo. Laman, riu Jordan, i e serunan, di forma poétiko, ta representá e podernan natural i humano ku tabata oponé Israel riba nan kaminda pa e Tera Primintí (Deut. 1:44, Yoz. 3:14-17). Dios, sin embargo, ta soberano riba nan tur.

De echo, pa hopi di Dios su yunan durante tur époka i tur kaminda, e kaminda pa e Herusalem selestial ta yen di peliger. E Salmonan ta enkurashá nan pa wak mas ayá di e serunan i den direkshon di e Kreador di shelu i tera (Salmo 121:1).

E spiritu di Salmo 114 ta kapturá pa Hesus su kalmamentu di e tormenta riba laman i Su proklamashon ku iglesia no tin nada di teme, pasobra El a vense mundu (Mat. 8:23-27, Huan 16:33).

E gran echonan di Señor na fabor di Su pueblo mester inspirá henter tera pa tembla den Su presensia (Salmo 114:7). Mester komprendé e temblamentu komo rekonosementu i adorashon na lugá di tin miedu (Salmo 96:9, Salmo 99:1). Ku Dios na nan banda, kreyentenan no tin nada di teme.

`Kua ta algun di e peligernan spiritual ku nos ta enfrentá komo kreyente, i kon nos por siña len riba e poder di Señor pa protegé nos di sukumbí pa e peligernan akí ku ta mes real pa nos awor ku nan tabata pa e salmista?`