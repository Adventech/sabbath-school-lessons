---
title:  Na Porta Di Morto
date:  29/01/2024
---

`Lesa Salmo 41:1-4; Salmo 88:3-12; i Salmo 102:3-5, 11, 23, 24. Kua eksperensia e tekstonan akí ta deskribí? Den kiko bo por relashoná ku loke ta bisa aki?`

E orashonnan akí pa salbashon for di malesa i morto ta demostrá ku e yunan di Dios no ta eksonerá di e sufrimentunan di e mundu akí. E Salmonan ta revelá e aflikshonnan teribel di e salmista. E ta sin forsa, marchitando manera yerba, inkapas di kome, poné un banda huntu ku e mortonan, drumiendo manera esnan matá den graf, repugnante pa su amigunan, sufriendo i den desesperashon. Su wesunan ta pegá na su kueru.

Hopi Salmo ta asumí ku Señor a permití e problema pa motibu di desobediensia di Israel. E salmista ta rekonosé ku piká por trese enfermedat; p'esei, e ta referí na e pordon ku ta bini promé ku kurashon (Salmo 41:3, 4). Sin embargo, algún Salmo, manera Salmo 88 i Salmo102, ta rekonosé ku e sufrimentu inosente di e pueblo di Dios ta un echo di bida, no importá kon difísil e ta pa komprendé. Den Salmo 88, Dios ta enkargá ku hiba e salmista na rant di morto (Salmo. 88:6-8). Nota, sin embargo, ku asta ora e ekspresá e kehonan di mas oudas, e lamento ta klaramente un akto di fe, pasobra si Señor, den Su soberania, a permití problema, E por a restourá e bienestar di Su yu.

Riba drèmpel di graf, e salmista ta rekordá Dios su maravianan, bondat amoroso, fieldat, i hustisia (Salmo 88:10-12). A pesar di su sintimentu ku Dios a dal e, e salmista ta tene na Dios. Aunke e ta sufri, e no ta nenga e amor di Dios i e sa ku Dios ta su úniko salbashon. E apelashonnan akí ta mustra ku e salmista no solamente konosé sufrimentu, sino tambe tin un konosementu íntimo di e grasia di Dios i ku nan dos no nesesariamente ta ekskluí otro.

Den algun palabra, tantu e echo di ku Dios ta permití sufrimentu komo Su liberashon ta demostrashon di Su soberania supremo. Sa ku Dios ta na kontrol ta inspirá speransa. Ora nos lesa Salmo 88 relashoná ku e sufrimentu di Kristu, nos ta keda asombrá pa e profundidatnan di Su amor, ku E tabata dispuesto pa pasa a traves di e porta di morto pa bienestar di humanidat.

`Pensa riba Hesus riba e krus i loke El a sufri pa motibu di piká. Kon e realidat ei, ku Dios den Krlstu a sufrl pió ku kualke di nos, mester yuda nos tene fe asta meimei di momentonan di sufrimentu i prueba?`