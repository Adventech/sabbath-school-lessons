---
title:  Pa studia i meditá
date:  02/02/2024
---

Lesa Salmo 56; Ellen G. White, "Rejoicing in the Lord," p. 115-126, den Steps to Christ.
Meskos ku e salmistanan, e pueblo di Dios di tur tempu ta puntra nan mes debes en kuando kon kanta e kantikanan di Señor den "un tera straño". Nos fe den e gobiernu soberano di Señor ta desafiá, tin biaha severamente, i nos por puntra nos mes si Dios ta na kontrol òf berdaderamente mes poderoso i bon manera Skritura ta bisa.

Fe bíbliko hopi biaha ta impliká mes tantu insiguridat i suspenso ku konfiansa i afirmashon. Tin biaha insiguridat i suspenso, spesialmente pa loke ta trata maldat i e aparente ousensia di Dios, por ta kasi insoportabel. Sin embargo, insiguridat nunka mester ta tokante Dios, Su karakter amoroso i hustu i integridat. E salmistanan por ta insigur tokante futuro, pero hopi biaha nan ta apelá na Dios su amor i fieldat ku no ta faya (Salmo 36:5-10; Salmo 89:2, 8).

Di mes manera, nos mester sigui e mesun ehèmpel. "Konvoká tur bo podernan pa wak ariba, no abou na bo difikultatnan; e ora ei lo bo no desmayá nunka na kaminda. Pronto lo bo mira Hesus tras di e nubia, sakando Su man pa yuda bo; i tur loke bo tin ku hasi ta dun'E bo man den simpel fe i lag'E guia bo. Segun ku bo ta haña konfiansa, a traves di fe den Hesus, lo bo haña speransa."­ Ellen G. White, Testimonies for the Church, tomo 5, p. 578, 579.

E momentonan ora Dios"skonde Su kara" no ta debilitá e efikasia di orashon. Al kontrario, e okashonnan akí ta pone e salmistanan saminá nan mes, rekordá Dios su aktonan salbador di pasado, i buska Dios ku konfeshon i petishonnan humilde (Salmo 77:10-12, Salmo 89:46-52)."Fe ta krese bira fuerte ora e bini den konflikto ku duda i influensia opuesto. E eksperensia atkirí den e pruebanan akí ta di mas balor ku e hoyanan di mas kostoso."-Ellen G. White, Testimonies for the Church, tomo 3, p.555.

**Pregunta pa diskushon**

`1. Kua tenshon e salmistanan tabata eksperensiá pa loke ta trata maldat? Kua tenshon similar bo a enfrentá, i kon bo a dil ku nan? Kon bo ta mantené bo fe durante e momentonan akí?`

`2. Unda nos mester buska kontesta ora ku nos fe den Dios ta poné na prueba pa medio di prueba òf hende kende nan propio sufrimentunan ta pone nan kuestioná e bondat i poder di Dios?`

`3. Kon bo ta kontestá e pregunta komun tokante maldat den un mundu kreá i sostené pa un Dios di amor todopoderoso? Kon e motibu di e gran konflikto akí ta yuda kontestá, a lo ménos un tiki, e desafio akí?`