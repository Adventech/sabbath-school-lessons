---
title:  E Dianan Di Maldat
date:  28/01/2024
---

`Lesa Salmo 74:18-22 i Salmo 79:5-13. Kiko ta den wega akinan?`

E salmista ta trata na kapta e gran konflikto entre Dios i e forsanan di maldat, i e ta mustra na e pasenshi inkomprensibel di Dios, komo tambe na Su sabiduria i poder infinito.

E problema di maldat den e Salmonan ta primeramente teológiko; inevitablemente e ta konserní preguntanan tokante Dios. Pues, ta mira e destrukshon di Herusalem i e tèmpel prinsipalmente komo un skandal divino, pasobra el a proveé un oportunidat pa e paganonan blasfemá Dios. E herensia di Dios (e pueblo di Israel) ta e señal di Su elekshon i aliansa divino (Deut. 4:32-38, Deut. 32:8, 9) ku lo no faya nunka. E konsepto di Dios su herensia tambe ta kontené un dimenshon di tempu di fin, tambe ku un dia tur nashon lo bira herensia di Dios i lo sirbiE. E noshon ku e nashonnan a invadí e herensia di Dios ta menasá e promesanan divino akí.

No tin duda, e salmista ta rekonosé ku e pikánan di e pueblo a korumpí e relashon di pakto di e pueblo ku Dios i a trese tur e konsekuensianan riba e pueblo (Salmo 79:8, 9). Sobrebibensia di e pueblo ta dependé únikamente riba e intervenshon yen di grasia di Dios i restourashon di e laso di pakto pa medio di ekspiashon di piká. Señor ta "Dios di nos salbashon", ku ta transmití Dios su fieldat na Su promesanan di pakto (Salmo 79:9).

Sin embargo, mas importante ku e restourashon di e fortunanan di Israel ta e defensa di e karakter di Dios den mundu (Salmo 79:9). Si e akshonnan malbado di e nashonnan keda sin kastigu, lo parse ku Dios a pèrdè Su poder (Salmo 74:18-23, Salmo 83:16-18, Salmo 106:47). Solamente ora Dios salba Su pueblo, Su nòmber lo ta hustifiká i eksaltá.

Manera awe, e mesun prinsipio tabata eksistí e tempu ei. Nos pikánan, nos dekadensia, nos maldatnan, por trese mal fama no solamente riba nos mes sino, pió ainda, riba e Dios kende su nòmber nos ta profesá. Nos akshonnan robes por tin efektonan spiritual perhudisial riba nos testimonio i mishon tambe. Kuantu hende a bira for di nos fe pa aktonan di esnan ku ta profesá e nòmber di Kristu?

`"E honor di Dios, e honor di Kristu, ta envolví den e perfekshon di e karakter di Su pueblo."-Ellen G. White, The Desire of Ages, p. 671. Kon bo ta komprendé e bèrdat importante akí, i kiko e mester nifiká den bo mes bida kristian?`