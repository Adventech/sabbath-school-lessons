---
title:  Unda Dios Ta?
date:  30/01/2024
---

`Lesa Salmo 42:1-3, Salmo 63:1, Salmo 69:1-3, i Salmo 102:1-7. Kiko ta kousa gran doló pa e salrnista?`

No solamente sufrimentu personal i komunitario ta perturbá e salmista, sino tambe, si no ta mas, Dios su aparente falta di atenshon pa e difikultatnan di Su sirbidónan. Ta sinti e ousensia di Dios meskos ku set intenso den un tera seku (Salmo 42:1-3, Salmo 63:1) i angustia mortal (Salmo 102:2-4). E salmista ta sinti su mes separá for di Dios i ta kompará su mes ku paranan solitario. "Mi a bira manera pelikan di desierto; mi a bira manera shoko di lugánan bandoná. Mi no por drumi, mi a bira manera para solitario riba dak di kas" (Salmo 102:6, 7, Beibel Santu).

E menshon di desierto ta enfatisá e sentido di isolashon for di Dios. Un para "solitario riba dak di kas" ta pafó di su neshi, su lugá di sosiegu. E salmista ta sklama na Dios "for di e profundidatnan", komo si fuera e ta inundá pa awanan poderoso i ta senk den "lodo hundu" (Salmo 69:1-3, Salmo 130:1). E imágennan akí ta deskribí un situashon opresivo for di kua no tin skapatorio, eksepto pa intervenshon divino.

`Lesa Salmo 10:12, Salmo 22:1, Salmo 27:9, i Salmo 39:12. Kon e salmista ta reakshoná riba e aparente ousensia di Dios?`

Ta remarkabel ku e salmistanan ta determiná pa no keda ketu pa loke ta trata e silensio di Dios. E salmistanan ta kere firmemente den orashon, pasobra orashon ta dirigí na e Dios bibu i yen di grasia. Dios tei ainda, asta ora E ta aparentemente ousente. Ainda E ta e mesun Dios ku a tende nan den pasado, i pues nan ta konvensí ku E ta tende nan awor.

E okashonnan di Dios su silensio ta pone e salmistanan saminá nan mes i buska Dios, pero ku konfeshon i petishonnan humilde. Nan sa ku Dios lo no keda ketu pa semper. E Salmonan ta demostrá ku komunikashon ku Dios mester kontinuá, a pesar di sirkunstansianan di bida.

`Kiko nos por siña di e reakshonnan di e salmista riba e aparente ousensia di Dios? Kon bo ta reakshoná riba momentonan ku Dios ta parse ketu? Kiko ta sostené bo fe?`