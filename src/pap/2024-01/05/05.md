---
title:  Su Promesa A Faya Pa Semper?
date:  31/01/2024
---

`Lesa Salmo 77. A traves di kua eksperensia e outor ta pasando?`

Salmo 77 ta kuminsá ku un súplika na Dios pa yudansa ku ta yená ku lamento i rekuerdo doloroso di pasado (Salmo 77:1-6). Henter e ser di e salmista ta bira tristu ora ta trata Dios. E ta nenga pa kualke alivio konsol'é eksepto esun ku ta bini di Dios.

Sin embargo, ora e pensa riba Dios, esaki ta parse di intensifiká su angustia. "Si mi kòrda riba Dios (...) mi ta keha" (Salmo 77:3). Hamah hebreo, "keha", hopi biaha ta deskribí e ronkamentu di awanan furioso (Salmo 46:3). Di forma similar, henter e ser di e salmista ta den un estado di intrankilidat.

Kon e echo di rekordá Dios por produsí sintimentunan di angustia asina fuerte? Un seri di pregunta preokupante ta traishoná e kousa di su angustia (Salmo 77:7-9): Dios a kambia? Dios posiblemente por traishoná Su pakto?

E kontraste rígido entre Dios su aktonan di salbashon den pasado i e aparente ousensia di Dios den presente ta pone e salmista sinti su mes bandoná pa Dios. Si Dios a kambia, e ora ei e salmista no tin speransa, un konklushon ku e ta lucha pa rechasá.

Mientrastantu e salmista no por drumi pasobra Señor ta ten'é lantá (Salmo 77:4). Esaki ta kòrda riba otro personahe bíbliko ku Dios a usa nan insomnio komo providensia pa avansá Su propósitonan (Gen. 41:1-8, Ester 6:1, Dan. 2:1-3). E anochi largu sin por a drumi a pone e salmista konsiderá Señor su aktonan di liberashon di pasado pero ku resolushon nobo (Salmo 77:5, 10).

E siguransa ku e salmista ta risibí di Dios no ta konsistí di splikashonnan tokante su situashon personal, sino mas bien un konfirmashon di Dios su fieldat i integridat (meskos ku Job). E salmista ta enkurashá pa spera riba Señor den fe, sabiendo ku E ta e mesun Dios ku a hasi milagernan den pasado di Israel (Salmo 77:11-18). E salmista ta realisá tambe ku "no por a mira bo pasonan" (Salmo 77:19), rekonosiendo Dios su guia, asta den situashonnan ku Su presensia no ta opvio pa bista humano. E salmista ta rekonosé ku Dios ta revelá i skondí simultáneamente, i asina e ta ofresé alabansa na e kamindanan misterioso i soberano di Señor.

`Pensa riba momentonan den pasado ora Señor a obra den bo bida. Kon e bèrdat ei por yuda bo dil ku loke sea bo ta enfrentando aworakí?`