---
title:  E Prueba Di Señor
date:  20/02/2024
---

`Lesa Salmo 81:7, 8; Salmo 95:7-11; i Salmo 105:17-22. Kiko prueba divino ta envolví den e tekstonan akí?`

Meriba ta e lugá kaminda Israel a tèst Dios desafiando Su fieldat i poder pa proveé pa nan nesesidatnan (Eks. 17:1-7; Salmo 95:8, 9). Salmo 81 ta hasi un kambio intrigante i ta interpretá e mesun evento komo e momento ora Dios a tèst Israel (Salmo 81:7). I, a traves di nan desobedensia i falta di konfiansa (Salmo 81:11), e pueblo a faya e prueba di Dios.

E referensia na Meriba ta transmití un mensahe dòbel. Di promé, e pueblo di Dios no mester ripití e erornan di generashonnan pasá. En kambio, nan mester konfia Dios i kana den Su kaminda (Salmo 81:13). Di dos, aunke e pueblo a faya e prueba, Dios a bini na nan reskate ora nan tabata den problema (Salmo 8I:7). E grasia salbador di Dios den pasado ta duna un siguransa di e grasia di Dios na generashonnan nobo.

Salmo 105 ta mustra ku e pruebanan tabata Dios su medionan di tèst e konfiansa di Hose den e Palabra di Dios tokante su futuro (Gén. 37:5-10, Salmo 105:19). E palabra hebrea tsarap, "komprobá", menshoná den versíkulo 19, ta transmití un sentido di "purga", "refinashon", òf "purifikashon". Pues, e meta di e prueba di Dios di e fe di Hose tabata pa kita kualke duda den e promesa di Dios i fortalesé e konfiansa di Hose den e guia di Dios.

E meta di disiplina divino ta pa fortalesé e yunan di Dios i prepará nan pa kumplimentu di e promesa, manera ta mustrá den e ehèmpel di Hose (Salmo 105:20-22).

Sin embargo, rechaso di e instrukshon di Dios ta resultá den terkedat kresiente i biramentu duru di kurason di un persona terko.

"Dios ta rekerí obediensia inmediato i inkuestionabel di Su lei; pero hende ta na soño òf paralisá pa e engañonan di Satanas, ku ta sugirí èksküs i preteksto, i ta vense nan eskrúpulonan, bisando manera el a bisa Eva den e hòfi: 'Seguramente boso lo no muri.' Desobedensia no solamente ta hasi kurason i konsenshi di esun kulpabel duru, sino e tin tendensia di korumpí e fe di otronan. E loke tabata parse mashá robes pa nan na prinsipio, gradualmente ta pèrdè su aparensia siendo konstantemente nan dilanti, te ora finalmente nan kuestioná si e ta realmente piká i inkonsientemente ta kai den e mesun eror."-Ellen G. White, Tèstimonies for the Church, tomo 4, p. 146.

`Kua tabata bo mes eksperensia ku e manera ku piká ta hasi e kurason duru? Di kon e pensamentu ei mester hiba nos na e krus, kaminda nos por haña poder pa obedesé?`