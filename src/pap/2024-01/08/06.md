---
title:  Bendishonnan Di Un Bida Rekto
date:  22/02/2024
---

`Lesa Salmo 1:1-3, Salmo 112:1-9, i Salmo 128. Ki bendishon ta primintí pa esnan ku ta honra Señor?`

Di e hopi bendishonnan primintí na esnan ku ta honra Señor, pas ta kisas un di esnan di mas grandi. Salmo 1 ta deskribí e hustu pa medio di un komparashon di un palu plantá kant'i awa, ku ta duna fruta na su tempu i ku su blachi no ta marchitá (Salmo 1:3; Yer. 17:7, 8; Ezek. 47:12). E komparashon akí ta identifiká e fuente di tur bendishon, ke men, biba den e presensia di Dios den Su santuario i disfrutá relashon sin interupshon i amoroso ku Dios. Diferente for di e malbado, ku ta deskribí komo bagas, sin stabilidat, lugá, i futuro, e hustunan ta manera un palu di fruta ku rais, un lugá serka di Dios i bida eterno.

Salmo 128:2, 3 ta transmití e bendishonnan di e reino mesiániko, kaminda sinta bou di bo mes palu di wendruif i palu di figu ta un símbolo di pas i prosperidat (Mik. 4:4). E bendishon di pas riba Herusalem (Salmo 122:6-8; Salmo 128:5, 6) ta transmití speransa den e Mesias ku lo terminá ku maldat i restourá pas riba mundu.

"Den Beibel ta yama e herensia di esnan salbá 'un pais'. Hebreonan 11:14-16.

Aya e Wardadó selestial ta guia Su tou na fuentenan di awa bibu. E palu di bida ta produsí su fruta tur luna, i e blachinan di e palu ta pa servisio di e nashonnan. Tin riu ku ta kore pa semper, kla manera kristal, i banda di nan palu ku ta zoya ta tira nan sombra riba e kamindanan prepará pa esnan redimí di Señor. Aya e sabananan ekstenso ta hincha bira serunan di bunitesa, i e serunan di Dios ta halsa nan topnan haltu. Riba e sabananan pasífiko ei, banda di e riunan bibu ei, e pueblo di Dios, ku asina tantu tempu tabata peregrino i bagamundu, lo haña un hogar."-Ellen G. White, The Great Controversy, p. 675.

Tèstamènt Nobo ta deskribí e kumplimentu di e speransa ei den e segundo binida di Kristu i e kreashon di un mundu nobo (Mat. 26:29, Revelashon 21). P'esei, miéntras esnan hustu ta risibí hopi bendishon den e bida akí, e plenitut di Dios su fabor ta spera nan ora e reino di Dios ta kompletamente restourá na fin di tempu.

`Di kon e krus, i loke a sosodé aya, ta garantia di e promesanan hañá den Tèstamènt Nobo di loke Dios tin reservá pa nos? Kon nos por haña konsuelo for di e promesanan ei asta aworakí?`