---
title:  Bo Palabra Mi A Skonde Den Mi Kurason
date:  18/02/2024
---

`Lesa Salmo 119:1-16, 161-168. Kon nos mester warda e mandamentunan di Dios, i kua ta e bendishonnan ku ta bini despues di hasi esei?`

Beibel ta deskribí un bida diario di fe komo un peregrinashon ("kaminata") ku Dios riba Su kaminda di hustisia. Ta mantené e bida di fe a traves di kana "den e lei di Señor" (Salmo 119:1) i a traves di kana "den lus di Bo presensia" (Salmo 89:15). Esakinan di ningun manera ta dos kaminda diferente. Kana den lus di Dios su presensia ta impliká mantené e lei di Dios. Di mesun manera, kana "den e lei di Señor" ta envolví buska Dios ku henter bo kurason (Salmo 119:1, 2, 10).

Ta "sin mancha riba e kaminda" ta un otro manera ku e Salmonan ta deskribí bida rekto (Salmo 119:1). "Sin mancha" ta deskribí un sakrifisio "sin ningun defekto" ku ta aseptabel pa Dios (Eks. 12:5). Di mes manera, bida di e indivíduo rekto, ku ta un sakrifisio bibu (Rom. 12:1), no ta manchá pa amor pa piká. Un bida dediká na Dios tambe ta un "kaminda perfekto", loke ta nifiká ku e persona ta asumí un direkshon korekto den bida ku ta agradabel pa Dios (Salmo 101:2, 6; wak tambe Salmo 18:32).

Warda e mandamentunan di Dios no tin nada di aber ku un wardamentu legalístiko di reglanan divino. Al kontrario, e ta konsistí di "un bon komprendementu" di e diferensia entre korekto i robes i bon i malu (Salmo 111:10; wak tambe 1 Krón. 22:12), i ta envolví henter e persona, no solamente akshonnan eksterno. Ta "sin mancha", wardando e mandamentunan di Dios i buskando Dios ku henter bo kurason, ta aktitutnan inseparabel den bida (Salmo 119:1, 2). E mandamentunan di Dios ta un revelashon di e boluntat di Dios pa mundu.

Nan ta instruí hende kon bira sabí i pa biba den libertat i pas (Salmo 119:7-11,133). E salmista ta deleitá den e lei pasobra e lei ta sigur'é e fieldat di Dios (Salmo 119:77, 174).

"Esnan ku ta stima Bo lei tin gran pas, i nada no ta hasi nan trompeká" (Salmo. 119:165, Beibel Santu). E imágen di trompeká ta deskribí fayo moral. Manera e lampi na pia di e salmista (Salmo 119:105), e Palabra di Dios ta protegé nos di tentashon (Salmo 119:110).

`Kon Kristu a demostrá e poder di Dios su Palabra den Su bida (Mat. 4:1-11)? Kiko esaki mester bisa nos tokante e poder ku ta bini di un kurason establesé riba obedesé e lei di Dios?`