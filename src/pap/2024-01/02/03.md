---
title:  Konfiansa Den Tempunan Di Problema
date:  08/01/2024
---

Tur kristian sa, i a eksperensiá, tempu di desesperashon i sufrimentu, momentonan ku nan a puntra nan mes kiko Señor ta hasiendo, òf di kon Señor ta permití e kosnan akí pasa ku nan. E salmistanan mes a pasa a traves di kosnan similar. I, a traves di inspirashon divino, nan a registrá loke nan a eksperensiá.

`Lesa Salmo 44. Kiko e ta bisando nos, i di kon esaki ta relevante pa kreyentenan den tur époka?`

E selekshon di Salmo durante sirbishinan di adorashon di iglesia ta reflehá e eksklusividat di estado di ánimo i palabranan ku nos ta ekspresá den nos orashonnan komunitario. Un restrikshon asina porta un señal di nos inkapasidat òf inkietut pa enfrentá e realidatnan skur di bida. Aunke tin biaha nos por sinti ku Dios ta trata nos inhustu ora sufrimentu dal nos, nos no ta hañ'é apropiá pa ekspresá nos pensamentunan den adorashon públiko òf asta den orashon privá. E reserva akí por pone nos pèrdè e sentido di adorashon. E fayo pa ekspresá honestamente i abiertamente nos sintimentu i puntonan di bista dilanti di Dios den orashon ta laga nos hopi biaha mará na nos mes emoshonnan. Esaki tambe ta nenga nos konfiansa i seguridat pa aserká Dios. Resa e Salmonan ta duna un siguransa ku ora nos resa i adorá, no ta spera ku nos ta sensurá òf nenga nos eksperensia.

Salmo 44, por ehèmpel, por yuda adoradónan verbalisá nan eksperensia di sufrimentu inosente liber i adekuadamente. Resa e Salmonan ta yuda hende eksperensiá libertat di ekspreshon den orashon. E Salmonan ta duna nos palabranan ku nos no por haña ni riska pronunsiá. "Nos no a pensa nunka di bai bira lomba pa Bo, nos pia no a kita for di bo kaminda. Tòg Bo a garna nos meimei di chakalnan i Bo a laga nos atras den skuridat di mas teribel" (Salmo 44:18, 19). Nota, sin embargo, kon Salmo 44 ta kuminsá. E eskritor ta papiando tokante kon, den pasado, Dios a hasi kosnan grandi pa Su pueblo. P'esei, e outor ta ekspresá su konfiansa den Dios i no "den mi flechanan" (Salmo 44:6).

A pesar di esaki, e pueblo di Dios ainda tin problema. E lista di aflikshon i lamento ta largu i doloroso. Sin embargo, asta meimei di tur esaki, e salmista ta sklama na Dios pa libra, pa "redimí nos pa motibu di Bo miserikòrdia" (Salmo 44:26, Beibel Santu). Ke men, asta meimei di problema, e konosé e realidat di Dios i Su amor.

`Kon kòrda riba tempunan pasá, ora Dios su presensia tabata sinti masha real, ta yuda bo dil ku e momentonan ku problema ta pone bo pensa ku Dios ta hopi leu?`