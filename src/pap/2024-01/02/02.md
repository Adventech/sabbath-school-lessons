---
title:  Fomentando E Uso Di Salmo Den Orashon
date:  07/01/2024
---

`Lesa Salmo 105:5, Kolosensenan 3:16, i Hakobo 5:13. Kua ta e lugá di e Salmonan den e kreyente su eksperensia di adorashon?`

Un manera simpel di introdusí Salmo den bida diario ta pa dediká tempu kada dia na lesamentu di un salmo, kuminsando ku Salmo 1, i sigui e órden duná den e Salmonan. Un otro manera ta pa lesa e Salmonan ku ta korespondé na bo situashon aktual, loke sea e ta: tin Salmo di lamento, Salmo di lamento komunitario, Salmo di gradisimentu, himno, Salmo di penitensia, Salmo di sabiduria (buska Dios su sabiduria i direkshon), Salmo históriko, Salmo ku ta kontené rabia i furia, i Salmo di peregrinashon. Den transkurso di e kuartal akí, nos lo wak hopi di nan i studia e Salmonan akí den e konteksto ku nan ta aparesé.

`Kon, anto, nos tin ku lesa e Salmonan?`

Lesa e salmo promé, partisipando den un reflekshon simpel, i despues resa. Reflekshoná riba e salmo ta envolví reflekshon riba vários aspekto di e salmo: e manera ku e salmista ta dirigí su mes na Dios, i e motibu pa e orashon. Konsiderá kon bo situashon ta korespondé ku e eksperensia di e salmista i kon e salmo lo por yuda bo artikulá bo eksperensia. Lo bo keda asombrá kuantu biaha lo bo haña bo mes kapas di resoná i relashoná ku loke bo ta lesa einan.

Si algu den e salmo desafiá bo, reflekshoná, por ehèmpel, si e salmo ta koregí speransanan falsu aktual tokante algu ku bo ta enfrentando. Kontemplá e mensahe di e salmo pa loke ta trata e persona i obra di salbashon di Kristu i di e speransa duradero ku e obra di Kristu ta ofresé nos. Manera nos sa, òf mester sa, wak tur kos den Beibel den relashon ku Kristu i e krus semper ta yuda.

Tambe, buska motibunan nobo pa orashon ku e Salmonan ta supli, i pensa riba nan importansia pa bo, bo iglesia i mundu. Pidi Dios pone Su Palabra den bo kurason i mente. Si e salmo ta korespondé ku e situashon di un hende ku bo konosé, intersedé den orashon pa e persona ei. E punto ta, e Salmonan ta kubri asina tantu aspekto di bida, i e por enrikesé nos pa medio di lesa i apsorbé den nos kurason loke e ta bisando nos.

`Kiko ta nifiká "Laga e mensahe tokante Kristu permanesé ku tur su rikesa den boso kurason" (Kol. 3:16)? Di kon lesa Beibel ta e promé paso i esun mas krusial pa e eksperensia ei?`