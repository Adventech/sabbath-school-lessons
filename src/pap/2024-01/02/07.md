---
title:  Pa studia i meditá
date:  12/01/2024
---

Lesa Salmo 42:8 i Ellen G. White, "Poetry and Song," p. 159-168, den Education. Kon orashon i kanto ta relashoná ku otro di akuerdo ku e tekstonan inspirá akí? Ellen G. White ta deskribí e Salmonan penitente di David (por ehèmpel, Salmo 51) komo e lenguahe di su alma i orashonnan ku ta ilustrá e naturalesa di berdadero doló pa piká (wak Steps to Christ, p. 24, 25). E ta kurashá kreyentenan pa memorisá tekstonan for di e Salmonan komo e medio pa fomentá e sentido di presensia di Dios den nan bida i enfatisá Hesus su práktika di alsa Su bos ku Salmonan ora E topa ku tentashon i miedu opresivo. Tambe e ta remarká: "kuantu biaha, pa medio di palabranan di kanto santu, ta habri den e alma e fuentenan di penitensia i fe, di speransa i amor i goso! (...) En realidat, hopi kantika ta orashon."-Education, p. 162-168.

Ora nos resa i kanta e Salmonan, nos ta asumí e persistensia, perseveransia, kurashi, i speransa di e salmistanan. Nan ta kurashá nos pa sigui nos bida spiritual i ta konsolá nos ku nos no ta so. Otro hende, meskos ku nos, a pasa a traves di momentonan skur i, sin embargo, tabata triunfante, pa grasia di Dios. Na mes momento, e Salmonan ta revelá na nos e indisionan di Kristu su interseshon ferviente na nos fabor, ya ku semper E ta biba pa resa pa nos (Hebr. 7:25). Envolví e Salmonan den orashon i adorashon ta hasi e komunidat kreyente konsiente di henter e skala di eksperensia humano i ta siña e adoradónan pa envolví den vários faseta di e eksperensia ei den adorashon. E Salmonan ta orashon i kanto divino-humano. Pa e motibu ei, inkluí e Salmonan kontinuamente den adorashon ta trese e komunidat kreyente na e sentro di Dios su boluntat i grasia poderoso ku ta sana.

**Pregunta pa diskushon**

`1. Di kon orashon spontáneo, sin guia, no ta e úniko forma di resa? Kon nos bida di orashon por benefisiá di e Salmonan, e orashonnan bíbliko?`

`2. Kon e Salmonan por enrikesé nos eksperensia di orashon komunitario? Diskutí algun manera práktiko ku bo iglesia lokal por fomentá e uso di Salmonan den su sirbishinan di adorashon.`

`3. Kiko e Salmonan ta revelá tokante e komplehidat di e peregrinashon humano di fe i e poder di Dios su grasia sanadó?`