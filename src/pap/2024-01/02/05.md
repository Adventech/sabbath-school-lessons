---
title:  Di Desesperashon Pa Speransa
date:  10/01/2024
---

Nos tur probablemente a enfrentá momentonan ora ku e presensia di Dios tabata parse hopi leu for di nos. Ken, tin biaha, no a pensa: Kon esaki por a sosodé? E salmistanan, humano manera restu di nos, seguramente a enfrentá kosnan similar. Aunke, sí, tin biaha nos pikánan ta trese prueba riba nos, na otro momento nan ta parse di ta asina inhustu, i nos ta sinti manera kos ku nos no a meresé loke nos ta enfrentá awor. Atrobe, ken no tabata einan?

`Lesa Salmo 13. Kua dos estado di ánimo prinsipal bo por distinguí den e salmo akí? Ki desishon bo ta kere a trese e kambio radikal den e perspektiva general di e salmista?`

"Te ki dia, SEÑOR, Bo ta sigui lubidá mi? Te ki dia sigui skonde Bo kara pa mi?" (Salmo 13:1). Atrobe, ken no por relashoná ku e sintimentunan akí, pa robes ku nan lo por ta? (Dios algun biaha ta lubidá kualke di nos?)

Salmo 13, anto, ta indiká e kaminda pa evitá un otro eror komun: enfoká riba nos mes i nos problemanan ora nos ta resa. E salmo akí por transformá nos orashon hibando nos na reafirmá e naturalesa fiel i inkambiabel di Dios su trato ku Su pueblo.

Sigur, aunke e salmo ta kuminsá ku lamento i keho, e no ta terminá einan.
I esei ta e punto krusial.

E salmo ta hiba nos na skohe deliberadamente pa konfia e poder redentor di Dios (Salmo 13:5), pa asina nos miedu i ansiedat (Salmo 13:1-4) gradualmente por habri kaminda pa Dios su salbashon, i nos por kuminsá eksperensiá kambio di lamento pa alabansa, di desesperashon pa speransa (Salmo 13:5, 6).

Sin embargo, un simpel ripitishon di e palabranan di e Salmonan ku solamente un tiki komprenshon di nan nifikashon lo no produsí e transformashon outéntiko, intenshoná pa nan uso. Ora nos ta resa e Salmonan, nos mester buska Spiritu Santu pa E kapasitá nos pa aktua den e forma eksigí pa e salmo. E Salmonan ta e Palabra di Dios ku ta transformá e karakter i akshon di e kreyentenan, no simplemente informá. Pa grasia di Dios, e promesanan di e Salmonan ta manifestá den bida di kreyentenan. Esaki ta nifiká ku nos ta permití e Palabra di Dios forma nos di akuerdo ku e boluntat di Dios i uni nos ku Kristu, kende a demostrá e boluntat di Dios perfektamente i, komo e Yu di Dios enkarná, a resa e Salmonan, tambe.

`Kon bo pruebanan por hala bo mas serka di Dios? Di kon, si bo no ta kuidadoso, nan por pusha bo for di djE?`