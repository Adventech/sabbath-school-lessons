---
title:  Un Salmo Di Desesperashon
date:  09/01/2024
---

Resa e Salmonan ta hasi mas ku kapasitá adoradónan pa verbalisá nan orashonnan libremente. E Salmonan ta supervisá nan eksperensia di akuerdo ku Dios su normanan i ta hasié soportabel pa medio di introdukshon di speransa i siguridat di Dios su presensia.

`Lesa Salmo 22. Kiko nos por siña for di e salmo akí tokante konfiansa den Dios meimei di gran sufrimentu?`

E palabranan di lamento di Salmo 22:1 por yuda hende ku ta sufri ekspresá nan doló i sentido di soledat: "Mi Dios, mi Dios, di kon B'a bandoná mi, asina leu fo'i mi en bes di bin salba mi, leu di mi palabra i kehonan?"

E palabranan akí, naturalmente, a bira famoso meimei di kristiannan pasobra nan tabata e mesun palabranan ku Hesus Mes, miéntras E tabata riba e krus, a ekspresá, mustrando nos kon sentral e Salmonan tabata den Kristu su eksperensia (wak Mat. 27:46).

Sin embargo, asta meimei di sufrimentu i prueba, ta ekspresá e palabranan akí tambe: "Lo mi konta mi rumannan di bo nòmber i alabá Bo den presensia di nan tur" (Salmo 22:22).

Ku otro palabra, aunke e sintimentunan eksakto akí kisas no ta koinsidí ku e dilema aktual di e outor, e salmista ainda tabata ekspresando su fe den Dios i deklarando ku, no importá kiko pasa, e lo a sigui alabá Dios.

E punto ta, dunando nos palabra pa resa, e Salmonan ta siña nos pa wak mas ayá di nos situashon aktual i, pa medio di fe, mira e momento ora Dios, pa medio di Su grasia, lo restaurá nos bida.

Resa e Salmonan, pues, ta hiba adoradónan na horizontenan spiritual nobo. E Salmonan ta laga adoradónan ekspresá nan sintimentu i komprendementu, pero no ta laga nan keda kaminda nan ta awor. Ta hiba e adoradónan na bandoná nan karganan di doló, desapunto, rabia, i desesperashon dilanti di Dios i na konfi'E, loke sea nan sirkunstansianan ta.

E moveshon di lamento pa alabansa, opservá den hopi Salmo, ta sugestivo di e transformashon spiritual ku e kreyentenan ta eksperensiá ora nan risibí grasia i konsuelo divino den orashon.

`Kon nos por siña mira mas ayá di nos pruebanan lnmediato i, por lo tantu, konfia den e bondat di Dios, meimei di loke sea ku nos ta enfrentá awor?`