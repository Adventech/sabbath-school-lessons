---
title:  O, Restourá Nos Atrobe
date:  11/01/2024
---

`Lesa Salmo 60:1-5. Pa kua okashon bo ta pensa ku e salmo akí lo tabata un orashon adekuá? Kon nos por benefisiá di e Salmonan di lamento asta den temporadanan alegre di bida?`

Hende ta komprendé salmonan di lamento komo orashon di hendenan ku ta bibando a traves di momentonan di prueba, sea físiko, sikológiko òf spiritual. Òf tur tres.

Sin embargo, esaki no ta nifiká ku nos mester evitá e Salmonan akí asta den bon tempu. Tin biaha por tin un desigualdat entre e palabranan di e salmo i e eksperensia aktual di e adoradó. Ke men, Salmonan di lamento por ta benefisioso pa adoradónan ku no ta den angustia.

Na promé lugá, nan por hasi nos mas konsiente ku sufrimentu ta parti di e eksperensia humano general, i ku e ta sosodé ku tantu esnan hustu komo e malbadonan. E Salmonan ta sigurá nos ku Dios ta na kontrol i ta proveé fortalesa i solushon den momentonan di problema. Asta den e salmo akí, asta meimei di e problema ("Bo a pone tera tembla," Salmo 60:2), e salmista ta desplegá su último speransa di e liberashon di Dios.

Na di dos lugá, e Salmonan di lamento ta siña nos kompashon pa ku esnan ku ta sufri. Ora nos ta ekspresá nos felisidat i gratitut na Dios, spesialmente den públiko, nos mester ta konsiente di esnan ménos afortuná. Sigur, nos lo por tabatin kosnan bon na e momento akí, pero ken no sa di hendenan, tur rònt di nos, ku ta sufriendo teriblemente? Resa Salmonan asina por yuda nos pa no lubidá esnan ku ta pasando atraves di momentonan difísil. E Salmonan mester lanta den nos kompashon i un deseo pa ministrá manera Hesus a hasi na esnan ku ta sufriendo.

"E mundu akí ta un hospital enorme pa enfermedatnan infeksioso, pero Kristu a bin pa kura esnan malu, pa proklamá liberashon na e koutivonan di Satanas. E tabata den su Mes salú i fortalesa. El a duna Su bida pa esnan malu, esnan aflihí, esnan poseí di demoño. E no a rechasá niun hende ku a bin pa risibí Su poder kurativo. E tabata sa ku esnan ku tabata pidiE yudansa a trese enfermedat riba nan mes; tòg E no a rechasá pa kura nan. I ora birtut di Kristu tabata drenta den e pober almanan akí, nan tabata konvensí di piká, i hopi tabata sana di nan enfermedat spiritual i enfermedatnan físiko. E evangelio ainda ta poseé e mesun poder, i di kon nos lo no mester presensiá awe e mesun resultadonan?"-Ellen G. White, Welfare Ministry, p. 24, 25.

`Ken bo konosé, awor mes, ku tin mester di no solamente bo orashonnan, sino bo toke di ministrashon tambe?`