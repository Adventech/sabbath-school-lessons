---
title:  No Lubidá Tur Su Benefisionan
date:  15/02/2024
---

`Lesa Salmo 103. Kon ta deskribí e mizerikòrdia di Dios akinan?`

Salmo103 ta numerá e múltiple bendishonnan di Señor. E bendishonnan ta inkluí "tur Su benefisionan" (Salmo 103:2, Beibel Santu) pa un bida ku ta floresé (Salmo 103:3-6). E bendishonnan akí ta basá riba e karakter mizerikòrdioso di Dios i Su fieldat na Su aliansa ku Israel (Salmo 103:7-18). Señor ta "kòrda" fragilidat i estado transitorio humano i tin kompashon ku Su pueblo (wak Salmo 103:13-17).

Kòrda ta mas ku solamente aktividat kognitivo. E ta envolví un kompromiso ku ta ekspresá den akshon: Dios ta libra i ta sostené Su pueblo (Salmo103:3-13). E imágennan poderoso den Salmo 103:11-16 ta ilustrá e grandesa ilimitá di e grasia di Dios, ku por kompará solamente ku e inmensidat infinito di e shelunan (Isa. 55:9).

Kon, anto, hende mester reakshoná riba e bondat amoroso di Dios? Na promé lugá, bendishonando Señor (Salmo 103:1, 2, Beibel Santu).

Generalmente ta komprendé bendishon komo un akto di drama benefisio material i spiritual riba un hende (Gén. 49:25, Salmo 5:12). Pasobra Dios ta e Fuente di tur bendishon, kon ser humano por bendishoná Dios? Un hende in­ ferior por bendishoná un superior komo un medio di gradisimentu òf alabansa (1 Reinan 8:66, Job 29:13). Dios ta bendishoná hende dunando nan loke ta bon, i hende ta bendishoná Dios alabando e kos bon den djE; ke men, dun'E reverensia pa Su karakter mizerikòrdioso.

Na di dos lugá, rekordando tur Su benefisionan i Su aliansa (Salmo 103:2, 18-22), meskos ku Señor ta rekordá e kondishon humano débil i Su aliansa ku Su pueblo (Salmo103:3-13). Kòrda ta un aspekto krusial di e relashon entre Dios i Su pueblo. Meskos ku Dios ta kòrda Su promesanan na e hendenan, asina e hendenan ta obligá na kòrda Dios su fieldat i respondé riba Dios ku amor i obediensia.

Ku e idea akí den mente, e palabranan famoso akí di Ellen G. White ta asina apropiá: "Lo tabata bon pa nos pasa un ora refleksivo kada dia den kontemplashon di e bida di Kristu. Nos mester konsider'é punto pa punto, i laga nos imaginashon kapta kada esena, spesialmente esnan na final. Segun ku nos ta reflekshoná riba Su gran sakrifisio pa nos, nos konfiansa den djE lo ta mas konstante, nos amor lo rebibá, i nos lo bira mas profundamente saturá ku Su spiritu. Si nos ke salba al final, nos mes siña e lès di penitensia i humiliashon na pia di e krus."-The Desire of Ages, p. 83.