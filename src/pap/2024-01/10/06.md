---
title:  E Soberania Di Señor Den Historia
date:  07/03/2024
---

`Lesa Salmo 135. Kua evento históriko ta destaká den e salmo? Ki lès e salmista ta saka for di nan?`

Salmo 135 ta yama e pueblo di Dios pa alabá Señor pa Su bondat i fieldat demostrá den Kreashon (Salmo 135:6, 7) i den e historia di salbashon di Israel den tempu di e Eksodo (Salmo 135:8, 9) i den konkistamentu di e Tera Primintí (Salmo 135:10-12).

Señor a demostrá Su grasia skohiendo e pueblo di Israel komo Su tesoro spesial (Salmo 135:4)."Tesoro spesial" ta transmitíe relashon distintivo di pakto entre Señor i Su pueblo (Deut. 7:6-11; 1 Pe. 2:9, 10). E skohementu di Israel tabata basá riba e boluntat soberano di Señor, i pues, Israel no tin motibu pa sinti su mes superior na otro pueblo. Salmo 135:6, 7 ta demostrá ku e propósitonan soberano di Señor pa mundu no a kuminsá ku Israel, sino ku Kreashon. P'esei, Israel mester kumpli humildemente ku su ròl asigná den e propósitonan di salbashon di Dios pa henter mundu.

E kontamentu di e gran obranan di Dios na fabor di Su pueblo (Salmo135:8-13) ta kulminá den e promesa ku Dios lo "husga" Su pueblo i tin kompashon ku nan (Salmo 135:14). E huisio akinan ta Dios su hustifikashon di esnan oprimí i esnan den nesesidat (Salmo 9:4, Salmo 7:8, Salmo 54:1, Dan. 7:22). E promesa ta ku Señor lo sostené e kousa di Su pueblo i defendé nan (Deut. 32:36). Asina, Salmo 135 ke inspirá e pueblo di Dios pa konfia den Señor i pa keda fiel na nan pakto kunE.

E fieldat di Señor na Su pueblo ta hiba e salmista na afirmá e insignifikansia di ídolo i na e soberania úniko di Señor den mundu (Salmo 135:15-18). Konfiansa den ídolo ta hasi nan adoradó mes sin speransa i impotente ku nan ídolonan ta (Salmo 135:18). E salmo ta demostrá ku mester alabá Dios tantu komo Kreador komo Salbador di Su pueblo. Esaki ta transmití maraviosamente den e dos vershonnan komplementario di e di kuater mandamentu di e Dekálogo (Eks. 20:8-11, Deut. 5:12-15). Pa motibu ku e poder di Dios den kreashon i historia ta inkomparabel den mundu, e pueblo di Dios semper mester dependé riba djE i adorá E so. Komo nos Kreador i nos Redentor, mester adorá E so, i adorashon di kualke otro kos, òf kualke otro hende, ta idolatria.

`Kon nos por sigurá ku nos no tin ídolo den nos propio bida? Di kon idolatria kisas por ta mas fásil pa hasi ku nos ta realisá?`