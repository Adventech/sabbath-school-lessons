---
title:  E Parábola Di E Mata Di Wendrúif Di Señor
date:  06/03/2024
---

`Lesa Salmo 80. Kon ta deskribí e pueblo di Dios den e salmo akí, i ki gran speransa nan ta supliká p'e?`

Ta deskribí Israel komo un kunuku di wendruif ku Dios a ranka for di Egipto, e tera di opreshon, i a transportá hiba na e Tera Primintí di abundansia. E imágen di un mata di wendruif ta transmití Dios su eskoho di Israel i Su kuido providensial (lesa tambe Gen. 49:11, 12, 22; Deut.7:7-11).

Sin embargo, den Salmo 80, e kunuku di wendruif ta bou di Su furia (Salmo 80:12). E profetanan ta anunsiá e destrukshon di e kunuku di wendruif komo señal di e huisio di Dios pasobra e mata a bira malu (Isa. 5:1-7, Yer. 2:21).

Sin embargo, Salmo 80 no ta reflekshoná riba e motibunan pa huisio divino. Mirando e profundidat di e grasia di Dios, e salmista ta babuká ku Dios por retené Su presensia for di Su pueblo pa un tempu asina largu. E tenshon entre e furia di Dios i huisio, na un banda, i Dios su grasia i pordon, na e otro, ta pone e salmista teme ku e furia divino por prevalesé i konsumí e pueblo kompletamente (Salmo 80:16).

`Lesa Numbernan 6:22-27. Kon Salmo 80 ta usa e bendishon akí?`

E refran di e salmo ta resumí e promesa di Aron di e bendishon perpetuo di Dios Su pueblo (Num. 6:22-27) i ta destaká e speransa ku e grasia di Dios lo triunfá riba e kousanan di e miseria di e pueblo: "Restorá nos, O Dios, i hasi Bo kara resplandesé, i nos lo ta salbá" (Salmo. 80:3, Beibel Santu; wak tambe Salmo 80:7, 19, Beibel Santu).

Aki e palabra hebreo pa "restorá" ta bini di un palabra komun ku ta nifiká "bolbe", i ta us'é bes tras bes den Beibel na momento ku Dios ta yama Su pueblo, ku a dual bai, pa bolbe serka djE. E ta konektá djaserka na e idea di arepentimentu, di bira bai for di piká i bai bèk serka Dios."Mi ta bolbe laga nan rekonosé ku Ami ta SEÑOR. Nan lo bolbe serka Mi di henter nan kurason. E ora ei nan lo ta mi pueblo i Ami nan Dios" (Yer. 24:7).

`Kon bo a eksperensiá pa bo mes arepentimentu komo un regreso na Dios?`