---
title:  E Fieldat Indiskutibel Di Señor
date:  03/03/2024
---

`Lesa Salmo 78. Kua tres époka históriko klave ta destaká den e salmo akí? Kua lès rekurente Asaf ta saka for di kada periodo?`

E revishon di Israel su pasado ta destaká e fieldat di Dios i e infidelidat di Israel. Nan mester siña generashonnan benidero tambe pa no ripití e erornan di nan antepasadonan sino pa konfia Dios i permanesé fiel na Su aliansa. E salmista ta usa historia komo un parábola (Salmo 78:2), loke ta nifiká ku e pueblo mester reflekshoná riba e mensahe di e salmo i buska e nifikashon pa nan mes. Salmo 78:2 ta un deskripshon profétiko di Hesus su método di siña den parábola (Mat. 13:34, 35).

E salmo ta reflekshoná tambe riba e tempu di e Eksodo (Salmo 78:9-54), e establesimentu na Kanaan (Salmo 78:55-64), i e tempu di David (Salmo 78:65-72). E ta demostrá e echonan glorioso di Señor i e konsekuensianan di e pueblo su kibramentu di nan aliansa ku Dios. E historia di Israel ta konta hopi forma di e infidelidat di e pueblo na Dios, spesialmente nan idolatria (Salmo 78:58).

E salmista, sin embargo, ta enfatisá e rais di Israel su infidelidat: nan a lubidá loke Dios a hasi pa nan, no a konfia Dios, a pone Dios na prueba (Salmo 78:18, 41, 56) i a rebeldiá kontra djE, i a faya di warda Su lei, Su pakto, i Su testimonionan (Salmo 78:10, 37, 56). Dor di enfatisá e formanan spesífiko akí di infidelidat, e salmista ta impliká ku e rechaso di Israel den historia a resultá for di un piká sentral, pues, e fayo di e pueblo pa konfia Señor (Salmo 78:7, 8).

Lesando e salmo, bo ta keda aplastá ku e pueblo su terkedat i sieguedat spiritual konstante, den kontraste ku e pasenshi i grasia infinito di Señor. Kon kada generashon nobo tabata asina slow pa siña?

Promé ku nos bira krítiko riba generashonnan pasá, nos mester konsiderá nos mes. Nos tambe no ta lubidá e maravianan anterior di Dios i neglishá Su rekerimentunan di pakto? Esalmo no ta enkurashá hende pa dependé riba nan mes aktonan. En kambio, Salmo 78 ta mustra e banidat di boluntat humano a ménos ku e ta fundá riba konsiensia konstante di Dios su fieldat i un aseptashon di Su grasia. E batayanan sin éksito di e pueblo di Dios (Salmo 78:9, 62-64) ta aklará e lès di e salmo ku esfuersonan humano sin fieldat na Dios ta kondená pa terminá den frakaso.

`Ki lès bo a siña, òf mester siña, di bo erornan di pasado?`