---
title:  Rekordando Historia I E Alabansa Di Dios
date:  04/03/2024
---

`Lesa Salmo 105. Kua evento históriko i nan lèsnan ta destaká den e salmo akí?`

Salmo 105 ta rekordá eventonan klave ku a forma e relashon di pakto entre Señor i Su pueblo Israel. E ta enfoká riba e pakto di Dios ku Abraham pa duna e i su desendientenan e Tera Primintí, i kon e promesa akí, konfirmá na Isak i Yakob, a kumpli providensialmentea traves di Jozef, Moises, i Aron, i den tempu di e konkista di Kanaan. E salmo ta duna speransa na e pueblo di Dios den tur generashon, pasobra e obranan maravioso di Dios den pasado ta garantisá e amor inkambiabel di Dios a traves di tur tempu (Salmo 105:1-5, 7, 8).

Salmo 105 ta parse Salmo 78 (wak e lès di ayera) enfatisando Dios su fieldat na Su pueblo den historia, i e ta hasi esei pa asina glorifiká Dios i pa inspirá fieldat. Sin embargo, diferente for di Salmo 78, Salmo 105 no ta menshoná e erornan anterior di e pueblo. E salmo akí tin un propósito diferente.

En kambio, den Salmo 105, ta bolbe konta historia a traves di bida di e patriarkanan di mas grandi di Israel, mustrando Dios su guia providensial i e pasenshi di e patriarkanan na momento di atversidat. Dios a rekompensá e patriarkanan su perseveransia i lealtat na djE rikamente. Asina, Salmo 105 ta invitá hende pa aspirá e fe di e patriarkanan i warda ku konfiansa riba e liberashon di Dios den nan tempu.

Salmo 105 ta poseé un nota di himno (Salmo 105:1-7), mustrando ku pa alabá Dios berdaderamente, e pueblo di Dios mester konosé e echonan di nan historia. Historia ta proveé tantu balidashon pa nos fe komo rasonnan inkontabel pa alabá Dios.

Ta referí na e adoradónan komo simia di Abraham i yunan di Yakob (Salmo 105:6), konsiderando nan asina komo e kumplimentu di Dios su promesa na Abraham pa hasié un gran nashon (Gén. 15:3-6). E salmista ta suprayá e kontinuidat entre e patriarkanan i e generashonnan posterior di e pueblo di Dios. E salmista ta enfatisá ku"Su huisionan ta den henter mundu" (Salmo.105:7, Beibel Santu; énfasis añadí), amonestando asina e adoradónan pa no lubidá ku "nos Dios" ta tambe e Señor soberano di henter mundu i ku Su bondat amoroso ta ekstendé na tur hende (Salmo 96:1, Salmo 97:1). E ta, klaramente, un yamada na fieldat na tur generashon di kreyente.

`Kon nos, komo adventistana, mester mira nos mes den e liña di hende akí, for di Abraham en adelante? (Wak Galationan 3:29.) Ki lès nos mester siña for di e historia akí?`