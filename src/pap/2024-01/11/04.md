---
title:  Sion-E Hogar Di Turnashon
date:  12/03/2024
---

`Lesa Salmo 87:1, 2. Kiko ta hasi Sion un lugá asina stimá?`

Salmo 87 ta un himno ku ta selebrá Sion komo e siudat spesialmente skohí i stimá pa Dios. E fundeshi di e tèmpel di Dios ta riba Seru Sion (Salmo 2:6, Salmo 15:1). Na fin di tempu Sion lo lanta riba tur seru, ku ta nifiká e supremasia soberano di Señor riba henter mundu (Salmo 99:2, Isa. 2:2, Mik. 4:1). Salmo 87 ta referí na Sion komo"serunan" pa resaltá su mahestat (Salmo 133:3). Dios stima e portanan di Sion "mas tantu ku tur otro bibá di Yakob" (Salmo 87:2), ekspresando e superioridat di Sion riba tur otro lugá den Israel ku tabata lugánan di reuní spesial di e pueblo di Dios den pasado, manera Silo i Betel. Pues, e Salmo ta afirmá ku adorashon berdadero di Dios ta na Su lugá skohí i den Su forma preskribí.

`Lesa Salmo 87:3-7. Kua ta e kosnan glorioso ku tin papiá di Sion?`

E gloria di Sion ta hala tur e nashonnan na Dios, i asina e fronteranan di e reino di Dios ta ekstendé pa inkluí henter mundu. Nota ku Dios no ta trata e otro nashonnan komo siudadanonan di segundo rango, asta si ta deskribí Sion komo e lugá di nasementu spiritual di tur pueblo ku aseptá Señor komo nan Salbador. Tabata hasi e registrashon di individuonan di akuerdo ku nan lugá di nasementu (Neh. 7:5, Lukas 2:1-3). Tres biaha e salmo ta deklará ku e nashonnan ta nase na Sion, ku ta nifiká ku Señor ta proveé na nan un identidat nobo i ta duna nan tur e privilegionan di yunan di Sion nasé legalmente (Salmo 87:4-6).

Salmo 87 ta mustra salbashon di tantu e hudiunan komo e paganonan, i e echo ku nan ta uní den un iglesia pa medio di e ministerio di redenshon di Kristu (Rom. 3:22; Rom. 10:12; Gal. 3:28, 29; Kol. 3:11). E salmo su deskripshon di e prosperidat di Sion ta kòrda nos riba Daniel su vishon di e reino di Dios ku ta bira un seru enorme ku ta yena henter tera (Dan. 2:34, 35, 44, 45) i di e parábola di Hesus tokante e reino di Dios ku ta krese bira un palu enorme ku ta hospedá e paranan di laira (Mat. 13:32).

`Kon Sion su disponibilidat pa adoptá tur hende ta haña su kumplimentu den e Gran Komishon di e iglesia pa prediká e evangelio na tur nashon (Mat. 28:18-20)? Kon e idea akí ta pas ku nos yamada pa prediká e mensahe di e tres angelnan?`