---
title:  Seguridat I Pas Di Sion
date:  13/03/2024
---

`Lesa Salmo 46:1-7. Kon ta deskribí mundu di forma poétiko akinan?`

E salmo ta duna un deskripshon bibu di e mundu den konmoshon, i ta deskribié ku e imágennan di desasternan natural di intensidat sin igual (Salmo 46:2, 3). E imágen di awa turbulento ta deskribí e nashonnan rebelde i vários problema ku e malbadonan ta kousa den mundu (Salmo 93:3, 4; Salmo 124:2-5). Di mes manera, den Salmo 46 e imágen di kalamidat natural ta deskribí e mundu kontrolá pa nashonnan den bataya (Salmo 46:6).

E ta klaramente un mundu sin konosementu di Dios pasobra Dios ta meimei di Su pueblo, i kaminda Dios ta biba, pas ta abundá (Salmo 46:4, 5). Sin embargo, aunke mundu ta rechas'E, Dios no ta bandoná mundu. Dios ta presente den mundu estando meimei di Su pueblo. Ku otro palabra, no importá kon malu kosnan ta parse, Dios su presensia ta aki, den mundu, i nos por saka speransa i ánimo personal for di konosé e bèrdat fundamental akí.

Señor, kende ta e refugio perfekto, ta e Fuente di pas i seguridat duradero di Sion. E palabra ku ta resaltá e seguridat di Sion ta "maske" den Salmo 46:3. Maske mundu ta den konmoshon, e pueblo di Dios ta seif. Esaki ta mustra ku pas no ta resultado di ousensia total di prueba, sino e regalo di Dios na Su yunan ku ta konfia. Konfiansa den Dios sin reserva por hasi ku e yu di Dios tin pas i seguridat meimei di e tormenta (Mat.8:23-27). E pregunta ku ta surgi ta: Dios lo laga e mundu ku su eskoho i akshonnan destruktivo pa semper?

`Lesa Salmo 46:6-11. Kiko ta e reakshon di Dios relashoná ku e violensia i destrukshon presente den mundu?`

Dios ta reakshoná ku asina un forsa di malkontentu ku Su palabra, ku a krea tera, awor ta pone tera dirti (Salmo 46:6, Beibel Santu). Sin embargo, e dirtimentu no ta terminá den destrukshon sino renobashon. Nota ku Dios ta ekstendé Su pas for di Sion te na e finnan di tera. Dios lo hasi gueranan stòp i paga e hermentnan di destrukshon, ku e nashonnan malbado a usa pa trese opreshon den mundu (Salmo 46:9). Esaki ta e gran speransa ku kristiannan tin, ku lo tuma lugá na e segundo binida di Hesus.

`Kon nos ta siña tin pas i konfiansa Dios meimel di un mundu ku, en realidat, tin asina tantu konmoshon?`