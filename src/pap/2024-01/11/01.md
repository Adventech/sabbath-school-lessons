---
title:  Anhelando Pa Dios Den Sion
date:  09/03/2024
---

### Lesa pa e siman aki
Salmo 84; Rev. 21:3; Salmo 122; Salmo 87; Gal. r28, 29; Mat. 28:18-20; Salmo 46; Salmo 125.

> <p>Teksto prinsipal</p>
> "Mi alma ta muri di anhelo pa plenchinan di tèmpel di SEÑOR; mi kurason, sí, tur mi ser ta grita di deseo pa Dios bibu" (Salmo 84:2).

E kantikanan di Sion ta himnonan alegre ku ta oumentá e bunitesa di Sion i e soberania di Señor, kende ta reina for di Su seru santu. E Salmonan akí hopi biaha ta alabá e méritonan di e kas di Señor i ta ekspresá un amor pa e santuario ku nos por haña den otro Salmo tambe. Hopi di e Salmonan akí tabata komponé pa e yunan di Koré, ku tabatin eksperensia personal di e bendishon di e kas di Señor komo e músikonan di tèmpel (1 Krón. 6:31-38) i wardadónan di e portanan di tèmpel (1 Krón. 9:19).

Kiko ta hasi Sion e fuente di speransa i goso? Sion tabata representá e presensia bibu di Dios meimei di Su pueblo. Manera e pueblo di Israel ta e pueblo eligí di Dios (Deut. 7:6), asina Sion ta e seru eligí di Dios (Salmo. 78:68, Salmo 87:2). Dios ta reina for di Sion (Salmo 99:1, 2) i a funda Su tèmpel riba Sion tambe (Salmo 87:1). Pues, Sion ta un lugá di bendishon i refugio divino. Hopi biaha ta referí na Sion den paralelo, òf asta interkambiabel ku, Herusalem i e santuario, e sentro di Dios su obra di salbashon pa e mundu antiguo.

E bendishonnan di Sion ta desbordá te na e finnan di tera pasobra e persona i grasia di Señor ta superá e límitenan di kualke lugá santu. Sion ta e goso di henter tera (Salmo 48:2), afirmando ku henter tera ta pertenesé na Dios.