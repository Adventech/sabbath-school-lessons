---
title:  Un Dia Den Bo Pationan Ta Mihó Ku Mil
date:  10/03/2024
---

`Lesa Salmo 84:1-4. Di kon e salmista taanhelá pa biba den e santuario?`

E salmista ta "anhelá" i ta"kai flou" pa hasi e santuario su lugá di biba permanente pa asina e por ta serka di Dios pa semper (Salmo 84:1, 2). Dios su presensia bibu (Salmo84:2) ta hasi e santuario un lugá úniko. Den e santuario, adoradónan por "kontemplá splendor di Señor" (Salmo 27:4; wak tambe Salmo 63:2) i ta "satisfecho ku e bondat di Bo kas" (Salmo 65:4, Beibel Santu). Den Salmo 84, ta alkansá felisidat inkomparabel relashoná ku Dios, ku ta konsistí di alab'E (Salmo 84:4), haña fortalesa den djE (Salmo 84:5), i konfi'E (Salmo 84:12). E santuario ta e lugá kaminda adorashon i kompañerismo ku otro kreyentenan ta nutri un relashon asina. E presensia bibu di Dios den e santuario ta duna e adoradónan un persepshon di e reino glorioso di Dios i un muestra di bida eterno.

`Lesa Salmo 84:5-12. Ken mas e santuario por bendishoná?`

Ta deskribí ku e bendishonnan di Dios ta sali for di e santuario, otorgá promé na esnan ku ta sirbi den e santuario (Salmo 84:4), despues na e peregrinonan riba nan kaminda pa e santuario (Salmo 84:5-10), i finalmente alkansando mes leu ku e finnan di tera. E espektativa di topa ku Dios den e santuario ta fortalesé fe di e peregrinonan (Salmo 84:7). Miéntras e forsa di e biahero komun ta debilitá bou di e karga di e biahe agotador, ku e peregrinonan rumbo pa e santuario, nan forsa ta oumentá mas serka nan yega di e santuario.

Asta ora kita nan físikamente for di e santuario, e yunan di Dios ta sigui karga un stèmpel di e santuario di Dios a traves di un bida digno (Salmo 84:11), loke ta karakterisá e hustunan ku ta drenta den e santuario di Señor (Salmo 15:1, 2). Ta yama Señor "un solo", mustrando ku e bendishonnan for di e santuario, meskos ku rayo di solo, ta ekstendé te na e finnan di tera (Salmo 84:11). Asina, esnan ku ta permanesé ku Dios pa medio di fe, ta risibí Su grasia, no importá e lugá kaminda nan ta.

`Lesa Revelashon 21:3. Ki speransa reflehá den e santuario terenal ta revelá aki na nos? Kon nos lo por asta imaginá kon e eksperensia akí lo ta?`