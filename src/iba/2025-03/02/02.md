---
title:  Api ti Pansut Ari Babas
date:   06/07/2025
---

Udah Moses ke rari ngagai Midian, kira ke nyamai pengidup iya din. Iya bebini, lalu ngadaka dua iku anak lelaki, Gersom enggau Elieser (P’sut. 18:3, 4), lalu begulai sebilik enggau Jetro, mentua iya, ti nyadi imam di Midian. Iya idup diau diri selama 40 taun nyadi pengibun bedus, baka David (2 Sam. 7:8), lantang ati begulai sejalai enggau Tuhan, lebih agi baka ti dipandangka dalam dunya asal ngelingi iya.

Taja pia, timpuh nya ukai semuti peluang Moses nyium bau rengut bungai (engka bungai kaktus, ba menua puang, kini?). Betaun-taun iya ti sejalai enggau Tuhan nya udah ngubah iya lalu nyediaka iya ngambika nyadi pengiring. Allah Taala mega udah nguna Moses sekumbang ke diau ba menua puang ke sunyi nya, nulis nitihka iring Roh, dua iti bup ke pemadu tuai dalam Bup Kudus, iya nya, bup: Jop enggau Pemungkal (peda Ellen G. White, Patriarchs and Prophets, p. 251; Francis D. Nichol, et al., eds., The SDA Bible Commentary, vol. 3, p. 1140). Moses mega nerima ari Tuhan penemu ti beguna amat pasal laya besai nya, pasal pengawa Allah Taala ti nengkebang, pasal Pengelabuh, pasal Ai Bah, pasal sida apai-apai bansa sereta, ke pemadu penting, pasal pelan keselamatan Tuhan. Ari nya, Moses nyadi pekakas ti beguna amat kena meri ngagai semua mensia penemu ke bendar pasal Allah Taala ti idup, ti nyadi Penengkebang, ti ngidupka kitai, sereta penemu pasal nama ti dikereja Allah Taala pasal dosa ke udah ngerusakka planet dunya kitai tu. Sejarah Bup Kudus enggau pelan keselamatan nadai bisi reti enti enda bediri atas pelasar ti udah diberi Moses ngagai kitai ari iring Roh Kudus, lebih agi dalam bup Pemungkal.

`Bacha Pemansut 3:1–6. Nama reti ti dipeda kitai dalam fakta Tuhan ti madahka diri ngagai Moses sebagai “Aku tu Allah Taala aki ini nuan, Allah Taala ke disembah Abraham, Isak, enggau Jakop”?`

Moses meda api ke pansut ari babas nya enda nganguska babas nya, lalu ari nya iya nemu utai ti dipeda iya nya endang kereja ajih, lalu bisi utai ti dramatik sereta penting benung nyadi ba mua mata iya. Lebuh iya mansang semak, Tuhan ngasuh iya muka kasut iya laban iya benung bediri ba tanah ti kudus, ketegal Allah Taala bisi dia.

Tuhan madahka Diri ngagai Moses, sebagai, “Allah Taala ke disembah Abraham, Isak, enggau Jakop” (P’sut. 3:6). Tuhan udah besemaya ngagai aki ini sida nya, bala peturun sida deka bempu menua Kanaan, tu Moses nemu pasal semaya tu. Nya alai, apin Allah Taala nyebut iya, Tuhan udah muka jalai ngambika Moses nemu utai ti deka datai enggau peranan penting ti deka dipegai iya.

`Moses begunaka 80 taun sebedau Allah Taala ngasaika iya udah besedia ngereja tugas iya. Nama ti tau dipelajarka kitai ari pemendar tu pasal pengeliat ati [sabar]?`