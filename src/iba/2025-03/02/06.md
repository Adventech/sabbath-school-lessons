---
title:  Betutus
date:   10/07/2025
---

`Bacha Pemansut 4:18–31. Baka ni ku kitai deka meretika jerita ti nyelai tu, lalu nama pelajar ke ulih diambi kitai ari nya?`

Orang ke landik mansik Bup Kudus tekenyit amat ati lebuh sida macha pasal Moses lebuh iya udah ngasika Tuhan lalu mupuk dalam pejalai iya pulai ngagai Ejip, Tuhan tembu “deka munuh iya” (P’sut. 4:24, NIV). Ari konteks jerita tu, nyata isu iya pasal betutus. Anak lelaki iya ke bunsu bedau ditutus, baka ti diletak dalam sempekat enggau Abraham (P’kal. 17:10, 11).

Sebagai pengulu ka bala nembiak Allah Taala, Moses mesti mandangka diri nunduk sereta ngasi sepenuh iya ngagai Allah Taala, ngambika iya layak nguluka orang bukai ngambika ngasi. Iya enda tau enda nyadi teladan penyerah ti penuh ngagai Allah Taala. Bini iya Sipora enda jugau ngambi tindakkan, iya pen terus nutus anak lelaki iya kena nyelamatka nyawa laki iya. Iya lalu negu Moses ngena kulit ti bedarah nya, lalu darah nya nyempamaka pengampun, pengidup, enggau penetap ka sempekat nya. Laban iya dikereja enggau jampat amat nambahka agi drama ke nyadi nya.

Siti pelajar ke penting ulih dipelajarka kitai dalam episod tu, nya meh: anang enda ngereja utai ti temu kitai betul sereta patut dikereja.

“Dalam pejalai iya ari Midian, Moses nerima tangkan ke pemadu ngenyitka ati sereta balat ngenakutka senentang pengenda lantang ati Tuhan. Melikat datai ngagai iya enggau jalai ti ngenakutka iya, baka ti deka munuh iya tikala nya. Melikat nadai madahka iya kebuah; tang Moses nyau ingatka diri bedau ngereja siti utai ti diperintah Allah Taala . . . iya lalu apin nutus anak lelaki iya ke bunsu. Iya udah gagal ngereja syarat ke meri anak iya hak nerima berekat ari sempekat Allah Taala enggau bansa Israel; lalu pengawa Moses ke gagal ngereja utai tu sebagai pengulu ke udah dipilih Allah Taala deka ngurangka kuasa atur ti dipejalaika Tuhan atas sida nembiak Iya. Sipora, nangika laki iya dibunuh, jampat nutus anak iya, lalu melikat nya ngemendarka Moses neruska pejalai iya. Dalam misi iya ngagai raja Pharaoh, Moses deka betapi enggau keadaan ke penuh bahaya; pengidup iya semina deka selamat ari lindung bala melikat kudus. Tang enti iya enda ngereja tugas ti temu iya patut dikereja, iya tentu enda likun; laban bala melikat Allah Taala enda ulih ngelindung iya.”–Ellen G. White, Patriarchs and Prophets, pp. 255, 256.

`Nama ti diajar jerita tu ngagai nuan enti nuan nemu diri enda ngereja utai ke temu nuan patut dikereja nuan? Nama ubah ke patut digaga nuan, diatu?`