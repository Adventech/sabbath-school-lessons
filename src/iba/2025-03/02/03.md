---
title:  Melikat Tuhan
date:   07/07/2025
---

“Siku melikat Tuhan pegari di mua iya, baka api ti pansut ari babas” (P’sut. 3:2, NIV). Iya ke bendar, nya meh Tuhan Jesus Empu ti bejaku ngagai Moses “ari api ti pansut ari babas” nya (P’sut. 3:4, NIV).

Kitai enda patut saru ninga gelar “melikat Tuhan” ti dikena nyebut Jesus Kristus ditu. Leka jaku melikat tu empu reti nya “messenger” [pemai berita] (Hebrew mal’akh), lalu iya selalu bepanggai ba konteks iya dikena sekalika iya bejaku pasal mensia tauka Tuhan (peda Mal. 3:1). Bisi mayuh chunto dalam Bup Kudus ke alai “melikat Tuhan” tu bejaku pasal Tuhan (ngambika chunto, peda P’kal. 22:11, 15–18; P’kal. 31:3, 11, 13; Pengulu 2:1, 2; Pengulu 6:11–22; Sek. 3:1, 2). Melikat Tuhan tu ukai semina bejaku dalam nama Tuhan, tang Iya Empu nya meh Tuhan. Jesus tu meh “messenger” tauka pemai berita ti ngenataika Jaku Tuhan ngagai kitai.

`Bacha Pemansut 3:7–12. Baka ni ku Allah Taala nerangka ngagai Moses nama kebuah Iya deka mutarka penusah sida Israel ke nyadi ulun di Ejip?`

Bala nembiak Tuhan di Ejip udah ngangau enggau sabak-sabak minta saup. Allah Taala pen ninga kangau sida lalu beberatka sida (P’sut. 2:23–25). Tuhan madahka sida nya “bala nembiak Aku” (P’sut. 3:7). Reti nya, sebedau Sinai enggau pengawa ti netapka sempekat nya, sida nya endang udah nyadi bala nembiak Iya, lalu Iya deka ngasuh sida nguan sereta mansang (enti sida ngasika Iya), ba tanah Kanaan baka ti udah disemayaka Iya ngagai aki ini sida.

Allah Taala madah ngagai Moses Iya deka ngirumka Moses ngagai raja Pharaoh enggau tugas ti spesifik: “Diatu Aku ngirumka nuan ngagai raja menua Ejip, ngambika nuan mai nembiak Aku pansut ari menua Ejip” (P’sut. 3:10, NIV). Sekali agi, Allah Taala nyebut sida nya “anembiak Aku.”

Naka iya pemesai tugas diberi Allah Taala ngagai Moses! Nya alai Moses pen nyaut ngena siti tanya: “Sapa aku tu?” Reti nya, lebuh Moses nangkap reti tugas ti diberi ngagai iya nya, lalu berundingka peranan ti deka dipegai iya dalam semua nya, Moses pen alit ati berundingka nama kebuah orang ke baka iya dipilih ngereja pengawa tu.  Ditu, ari tumu agi, kitai diberi ulu lungga pasal perangai iya, pemaruh ati iya, enggau asai ati iya ti ngerunding diri enda patut ngereja pengawa ke diasuh Tuhan nya.

`Nama kebuah pemaruh ati, enggau pengasai diri ke enda patut nya, beguna amat ba orang ke bisi ati deka nitihka Tuhan lalu ngereja sebarang utai ungkup Iya?`