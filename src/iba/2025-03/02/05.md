---
title:  Empat Iti Kedalih
date:   09/07/2025
---

`Bacha Pemansut 4:1–17. Nama bengkah kelai ti diasuh Allah Taala digaga Moses kena ngeringka penuduk iya ti nyadi ‘messenger’ [pemai berita] Allah Taala?`

Moses sekali agi meri kedalih kena nyeliahka diri ari tugas ti diasuh Allah Taala gaga iya (peda P’sut. 3:11). Iya sigi enggai ngagai Ejip lalu besatup enggau raja Pharaoh. Iya ingatka diri ke udah gagal mantu orang Hebrews suba, lebuh iya nguji ngereja nya kediri. Nambahka nya, bansa iya empu enda arapka iya tauka nerima iya nyadi ketuai tauka pengiring sida. Nya kebuah iya nempa kedalih ti ketiga: “Kati enti orang Israel enda arapka aku, lalu enggai mendingka utai ti disebut aku, deh?” (P’sut. 4:1, NIV)? Tu ukai tanya laban deka nemu utai baru; tang chara iya deka madahka diri “enggai” nerima tanggung-pengawa ti diasuh Allah Taala kereja iya nya.

Dua iti kelai ajih diberi ngagai Moses ngambika digaga iya ba mua tuai-tuai orang Israel, enggau udah nya, ba mua raja Pharaoh:(1) tungkat iya bebali nyadi ular lalu udah nya nyadi tungkat baru, lalu (2) jari iya diempa penyakit lan lalu udah nya gerai baru tikala nya. Dua iti kereja ajih tu patut ngasuh bala tuai-tuai arapka Allah Taala amat bisi bekereja ka sida. Tang enti dua iti nya enda umbas, kereja ajih ti ketiga, iya nya ngubah ai nyadi darah, ditambahka (P’sut. 4:8, 9).

Tang, taja pen Allah Taala udah meri Moses kereja ajih ti besai tu, agi meh iya meri kedalih siti agi, ke lumur empat: iya enda landik bejaku.

`Bacha Pemansut 4:10–18. Baka ni ku saut [respons] Tuhan ngagai Moses, lalu nama pelajar ke ulih diambi kitai ungkup diri ari nya, kedalam nama pen keadaan Allah Taala udah ngangauka kitai kia?`

Empat bengkah kedalih tu mandangka pengelembau Moses nitihka kangau Allah Taala. Iya nguji nutup pengenggai iya ngena kedalih-kedalih ke munyi ke “patut.” Tiga iti kedalih keterubah nya dalam bentuk jaku tanya: (1) Sapa aku? (2) Sapa Nuan? enggau (3) Kati enti sida enda arapka aku deh? enggau (4) kedalih keempat nya jaku padah: “Aku enda landik bejaku.” Allah Taala nyaut semua sida nya lalu meri chara mutarka sida ti chukup manah. Allah Taala meri mayuh jaku semaya ti meransang ati ngagai semua kedalih nya.

Udah nya Moses meri kedalih iya ti kelima, ke penudi, sereta minta: “O Tuhan, asuh orang bukai aja” (P’sut. 4:13, NRSV). Nyaut Moses, Allah Taala madah ngagai Iya, Iya udah ngirumka menyadi iya Aron ngambika betemu enggau iya lalu meri sukung ngagai iya. Pengujung iya, baru Moses enggau senyap aja setuju lalu minta berekat ari Jetro sebedau iya mupuk ngagai Ejip.