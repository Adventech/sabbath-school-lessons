---
title:  Api ti Pansut Ari Babas
date:   05/07/2025
---

### Bacha ka Pelajar Minggu Tu

P’sut. 18:3, 4; P’sut. 3:1–22; P’kal. 22:11, 15–18; P’sut. 6:3; Joel 2:32; P’sut. 4:1–31; P’kal. 17:10, 11.

> <p>Ayat Dikingat</p>
> “Ku TUHAN bejaku, ‘Aku udah meda pemedis bala nembiak Aku diperinsaka orang di menua Ejip. Aku udah ninga sida ngangau minta diri dilepaska ari mandur ke ngemataka sida. Aku nemu pemalat sida kena perinsa, 8nya alai Aku nurun laban Aku deka ngelepaska sida ari jari orang Ejip, lalu mai sida pansut ari menua Ejip ngagai menua ti luas, menua ti kaya sereta ami ti diuan orang Kanaan, orang Iti, orang Amor, orang Peris, orang Ibi, enggau orang Jebus’” (Pemansut 3:7, 8, NKJV).

Kangau Allah Taala ngagai kitai deka suah ngubah arah tuju pengidup kitai. Tang, enti kitai nitihka kangau nya, kitai deka meda jalai Allah Taala nya meh selalu iya jalai ke pemadu manah ungkup kitai. Tang, kekadang—ba terubah iya—sigi pedis kitai deka nerima kangau Allah Taala nya.

Baka tu meh utai ti nyadi dalam kes Moses lebuh Allah Taala ngangauka iya, lebih agi berengkah lebuh Tuhan datai ngagai iya dalam api ti pansut ari babas. Sekalika Moses nemu tauka enda nemu baka ni api menyadi, Moses nemu diri meda kereja ajih benung nyadi, lalu mata enggau ati iya tetarit kia. Nadai ditanyaka agi, Tuhan sigi ngangauka iya ngereja tugas ti spesifik. Utai ti ditanya [tauka isu] nya meh: Deka ka enda iya nyaut kangau nya, enda ngira ubah ti radikal ti deka nyadi dalam pengidup iya ketegal iya nyaut kangau nya? Terubah iya, Moses, enda tentu ka nerima kangau nya.

Tentu nuan kala ngembuan tuju ti spesifik utai ti deka dikereja nuan, tang Tuhan ngubah tuju nuan nya. Sigi amat kitai ulih diguna Tuhan dalam mayuh chara, tang nitihka kangau Tuhan dalam pengidup kitai, sereta ngereja utai ti ditunjukka Iya patut dikereja kitai, nya meh jalai ti mai kitai ngagai pengidup ke pemadu ngemantupka ati. Jalai nya enda selalu iya nyamai ditengah, baka enggi Moses pen enda selalu nyamai, tang tambap kitai enti kitai majakka jalai diriempu lebuh Tuhan ngangauka kitai bejalai nengah jalai bukai.

_*Pelajarka pelajar minggu tu kena nyediaka Sabat, July 12._