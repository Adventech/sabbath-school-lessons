---
title:  Tambah Penemu
date:   11/07/2025
---

Bacha Ellen G. White, “Moses,” pp. 251–256, in Patriarchs and Prophets.

Kangau Tuhan ari api ke pansut ari babas nya pelaba kitai siti pengalaman ke pemadu ngubah pengidup Moses. Semua utai besai ke bukai ke nyadi dalam pengidup iya bepanggai ba respons iya ti positif, sereta ngasika perintah Allah Taala ti ngasuh iya nguluka sida Hebrew nya pansut ari Ejip lalu bejalai ngagai Tanah Semaya.

Kitai diatu nemu meh baka ni pengujung jerita nya. Tang, uji nuan ngengkah diri ba tempat Moses lebuh meda api ke pansut ari babas nya. Iya udah ngelarika diri ari Ejip deka nyelamatka nyawa diri. Sekumbang 40 taun nya, siti generasi [rebak] orang Hebrew ke baru udah datai, lalu mayuh ari sida nya nemu mimit aja pasal iya, tauka utai ke udah didinga sida pasal iya nya enda betul, malumlah jerita nemu berubah lebuh ditusi ari mulut siti ngagai mulut siti. Tang, taja pia, Tuhan udah ngangauka iya ngambika nguluka raban mensia ke sama nya pansut ari siti perintah ti bekuasa? Aruh iya Moses lembau amat terubah iya!

Ya meh, tu sigi tugas ke berat amat, tang bayangkan berapa rugi iya enti sema iya kieh madah “enggai” ngagai Tuhan. Udah tentu iya tembu lenyau aja dalam sejarah, lalu, ukai nempa sejarah—nengah kuasa Allah Taala ti bekereja dalam iya—sereta nyadi siku orang ke pemadu besai sereta pemadu berpengaruh, ukai semuti dalam Bup Kudus aja tang dalam dunya tu empu.

**Tanya ti Deka Dipejuraika:**

`Sekumbang iya ke diau senyap-senyap di menua puang, Moses udah ngereja utai ti diasuh Tuhan kereja iya: iya nirika ruang-bilik, iya ngibun bedus, lalu nulis dua iti bup dalam Bup Kudus ari iring Roh Tuhan sebedau iya ti dikangauka nyadi pengulu besai ka sida nembiak Allah Taala. Nama ti diajar pengalaman Moses tu ngagai kitai pasal tanggung-pengawa kitai dalam pengidup kitai?`

`Kitai ulih betalatka kedalih Moses, enti dipeda pia aja, baka ke patut semua nya, enda iya? Nama kebuah orang patut arapka aku? Sapa meh aku tu? Aku enda landik bejaku. Nama ti patut dipelajarka kitai ari jerita tu pasal pechayaka Tuhan ulih ngasuh kitai ulih ngereja utai ke diasuh Iya kereja kitai?`

`Perunding dalam ka agi poin ti disebut kitai dalam pelajar hari Minggu pasal Moses ti nulis bup Pemungkal enggau berapa penting pengawa iya nya kena kitai meretika sejarah kudus enggau pelan jalai salamat. Nama kebuah kitai mesti ngelaban sebarang pengawa orang (mayuh pengawa orang baka nya) ti ngelemahka otoriti bup nya, lebih agi sida enggai nerima jerita sejarah ke ditusi dalam 11 iti bab ke terubah dalam bup nya?`