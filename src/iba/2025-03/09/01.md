---
title:  Idup Belalauka Adat
date:   23/08/2025
---

### Bacha ka Pelajar Minggu Tu

P’sut. 21:1–32, P’sut. 22:16–23:33, 2 Raja 19:35, Matt. 5:38–48, Rom. 12:19, Matt. 16:27.

> <p>Ayat Dikingat</p>
> “Lalu ku TUHAN bejaku ngagai Moses, ‘Sebut ngagai orang Israel: ‘Kita empu udah meda chara Aku ti TUHAN udah bejaku ngagai kita ari serega. Anang ngaga ke diri empu petara ari pirak, tauka ari emas, lalu anang nyembah sida kelimpah ari nyembah Aku’” (Pemansut 20:22, 23, NKJV).

Allah Taala dekaka umat Iya lain ari bansa bukai ti ngelingi sida dia. Iya dekaka sida nyadi siti komuniti pengarap ti taluk ngagai Iya lalu idup dibaruh iring enggau otoriti Iya. Genap iku sida deka taluk ngagai adat Iya. Bala akim deka dilantik ngambika bejalaika adat nya, lalu bala imam deka ngajar iya. Apai indai mega bisi peranan ti penting.

Dalam sebarang budaya, adat ti dipegai sida mandangka sukat ti pemadu tinggi, tuju, niat, enggau perangai orang ke nempa adat nya. Ngambika chunto, lebuh raja Pharaoh merintah semua anak mit lelaki orang Hebrew dibunuh, adat ti digaga iya nya mandangka perangai iya: ti jai. Bebida enggau nya, enti raja ngaga adat ke alai genap iku nembiak ke beumur 18 taun ba menua ti diperintah iya deka diberi pelajar tinggi ke enda bebayar, tentu mayuh orang deka nganggap nya nyadika bukti pemanah ati raja ti deka meda menua iya mansang maju.

Adat Allah Taala mandangka perangai Iya, iya nya pemadas, pengerindu, nilai-nilai, pengelurus, enggau pengawa Iya ti ngelaban penyai. Baka adat nya kudus sereta lurus, baka nya mega Allah Taala. Seraya ngadaka ruang ungkup pengidup ti belimpah-limpah, adat nya mega ngelindung kitai ari bahaya enggau pengerusak ti nganu kitai. Bebasaka Allah Taala, enggau ka pangan diri, enggau ka nilai-nilai pengidup, nya meh pelasar sistem adat Tuhan tu.

_*Pelajarka pelajar minggu tu kena nyediaka Sabat, August 30._