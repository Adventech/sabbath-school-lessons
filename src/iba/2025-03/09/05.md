---
title:  Mata Balas Mata
date:   27/08/2025
---

`Bacha Matthew 5:38–48. Baka ni ku Jesus nerangka reti adat bebalas ditu? Baka ni ku kitai ngamalka nya kemaya hari tu?`

Dalam Khutbah Iya ari Atas Bukit, Jesus Kristus nyebut ayat-ayat ari Penyanggup Lama, ayat-ayat ke suah didinga orang. Taja pia, Jesus bejaku ngelaban penerang ke diberi sida guru pengarap maya nya, ke udah limpang ari tuju asal adat-adat nya diberi. Iya nya, tradisi mensia ukai semuti ngelalaika tuju asal Jaku Allah Taala, tang, dalam sekeda kes (ingatka adat hari Sabat enggau utai ti udah dikereja sida ngagai pesan Sabat nya) udah ngelimpangka tuju enggau reti iya. Ngena jaku Iya, Jesus udah ngidupka baru reti asal adat-adat nya.

Ba atas Bukit Berekat, ari ti nunjukka sida peninga Iya pulai ngagai tuju enggau reti asal ayat-ayat tu, Jesus nguji deka ngemetulka sekeda penerang ti salah nya.

Ayat ari Pemansut 21:24 ti bejaku pasal “mata balas mata, ngeli balas ngeli” tu bisi disebut baru dalam Matthew 5:38 (“kita udah ninga . . . tang Aku madah ngagai kita”) lalu bejaku pasal lex talionis, iya nya adat bebalas. Ayat tu mega bisi dikena ba tempat bukai dalam Bup Kudus (Adat Lewi 24:20, Ulang Adat 19:21).

Tuju asal adat tu diberi endang kena nagang orang ari bebalas. Iya kena nagang tumpah darah, tauka bebalas sebedau ditasat dulu. Bakal tauka pemedis ba tubuh orang mesti deka diperesa sida akim, lalu udah nya bayar pampas ke setipak deka ditetapka lalu dibayar. Atur tu digaga kena nagang orang ari “ngambi tindakkan undang-undang ka diri empu.” Keadilan mesti diberi, tang iya mesti dikereja nitihka adat Allah Taala.

Jesus Kristus, ke meri adat rama tu ngagai Moses, nemu guna enggau tuju adat tu; nya alai, Iya ulih ngamalka iya ngena jalai ti objektif, nitihka tuju asal iya. Tuju iya digaga ngambika mai keadilan enggau pengawa bebaik, ti ulih mulaika pemaik enggau pengelantang.

Tau kitai ngumbai keadilan tu, reti iya, baka ti bebalas. Enti dikena enggau betul, adat-adat nya, sigi tuju iya deka nentuka bisi setimbang entara idea pasal keadilan enggau bebalas.

`Baka ni ku pengarap nuan ke keadilan ti deka datai bisi siti hari dudi ila nyaup nuan betapi enggau pengenda-adil ke dipeda nuan nyadi dalam dunya tu diatu?`