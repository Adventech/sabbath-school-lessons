---
title:  Pelan Asal Allah Taala
date:   26/08/2025
---

`Bacha Pemansut 23:20–33. Nama chara ti dikedekaka Allah Taala kena ngalahka Tanah Semaya nya?`

Dalam perambu Tuhan orang Israel enda ibuh beperang ngalahka menua baru nya; iya deka diberi ngagai sida. Iya udah disemayaka ngagai Abraham, Isak, enggau Jakop lalu patut udah diterima sebagai pemeri spesel ari Allah Taala ngagai Israel.

Chunto chara sida ngulihka Tanah Semaya nya udah ditunjukka dalam chara sida meraka Tasik Mirah. Dia Allah Taala udah beperang ngarika sida lalu udah meri sida pemenang besai keatas munsuh ti deka munuh sida (P’sut. 14:13, 14). Orang Ejip alah laban Tuhan nyelamatka sida Israel ngena kereja ajih besai. Baka nya mega, lebuh maya raja Senakerip orang Asiria, Allah Taala ngalahka bala sedadu Asiria ke mayuh, ke chukup dilatih, sereta chukup senjata, lalu orang Israel nadai ibuh beperang ngelaban sida. Allah Taala meri sida pemenang besai laban Raja Hesekiah arapka jaku Allah Taala ti diberi Iya nengah nabi Isaiah (2 Raja 19:35, Isa. 37:36).

Allah Taala madah ngagai Abraham Tanah Semaya nya enda deka diberi kemaya nya ngagai peturun iya, tang semina udah lepas 400 taun (P’kal. 15:13–16). Nama kebuah? Kebuah iya bisi bekait enggau penyai bansa-bansa orang ke nguan menua Kanaan nya. Dalam pengasih Iya Allah Taala meri peluang ngagai semua bansa-bansa nya ngambika nesal tauka berubah. Tang sida majak ngelaban Allah Taala enggau nilai-nilai Iya, nya alai lebuh penyai sida bansa-bansa nya udah mansau, Allah Taala pen besedia deka nyerahka menua nya ngagai orang Israel nyadika menua baru sida.

Nambahka nya, Allah Taala udah besemaya deka muru bansa-bansa ke nguan menua nya lari ari menua nya sebedau orang Israel datai ngena dua iti chara ti nyelai tang ngasi amat: (1) ngasuh bansa-bansa ke jai nya binggung sereta takut, lalu (2) ngasuh indu gamang muru sida lari. Sebedau orang Israel datai ba menua baru nya, semua munsuh sida deka ninggalka menua nya lalu “nguing lalu belanda rari ari kita” (P’sut. 23:27, 28, NIV).

Melikat Allah Taala megai peranan ti penting amat dalam pengawa sida ngalahka Tanah Semaya nya. Melikat nya meh Kristus Empu, iya ke udah ngiring orang Israel, ngalahka mayuh menua, sereta ngelindung sida. Iya meh gentilang remang ke ngiring sida lebuh siang hari enggau tiang api lebuh malam hari. Orang Israel enda tau enda meri perhatian ti bejimat sereta mendingka Iya laban Iya bisi otoriti Tuhan (P’sut. 23:21). Pejalai sida deka betapi enggau mayuh penanggul enti sida ngelaban peneka Allah Taala lalu enda arapka pengiring Iya.

`Allah Taala udah meri orang kapir di menua nya betaun-taun timpuh ngambika sida ngubah jalai pengidup sida. Nama ti diajar idea nya ngagai kitai ukai semina pasal pengasih Allah Taala, tang mega pasal sekat pengasih nya ungkup orang ke enggai nerima iya?`