---
title:  Mayuh Agi Adat
date:   25/08/2025
---

Dalam pengasih Allah Taala, Iya ngajar bala akim baka ni chara ngatur mayuh bengkah kes pasal hak reta. Beberapa iti kes disebut nyadika chunto, senentang utai ti patut dikereja enti chapi lelaki siku orang nyerang chapi lelaki orang bukai, enti bisi orang ngenchuri jelu inang orang bukai lalu nyual iya, enti jelu siku orang makai rumput ba tanah tauka kebun orang bukai, enti barang ke diinjau siku orang dichuri ari iya, tauka enti jelu ke disewa bakal tauka mati (P’sut. 21:33–22:15).

`Bacha Pemansut 22:16–23:9. Nama isu-isu ke diputarka ngena adat-adat tu sereta baka ni?`

Adat Allah Taala nyerangkung mayuh bengkah isu. Bisi adat ti spesifik senentang orang ke ngemaluka orang bukai. Iya enggai meda sebarang pengawa ti ngambi ulih ari orang bukai. Dalam pengasih Iya, Allah Taala mutarka ati mensia ke chundung ngagai dosa lalu nagang mensia ari ngereja utai nitihka peneka ati asal iya. Masyarakat sida deka diintu selamat, penyai dibuai abis, lalu kaul entara pangan diri patut dikemansangka. Keadilan enggau pengerindu mesti merintah semua ulah enggau tindakkan.

`Bacha Pemansut 23:10–19. Nama isu-isu ke penting dikejakuka ditu?`

Hari Sabat enggau gawai-gawai nya semua pasal nyembah enggau kena ngingatka utai ke udah nyadi ke penting dalam sejarah keselamatan sida. Sembah sida semua diatur manah-manah laban nya meh pelasar theology ungkup semua pengawa bukai. Hari Sabat ditumbuhka ba minggu Nengkebang dunya (P’kal. 2:2, 3; P’sut. 20:8–11), lalu bekait enggau pengelepas enggau penebus Israel (Ulang Adat 5:12–15), lalu, enggau chara ti terang, nunjuk ngagai pengawa nyembah Allah Taala ti nyadi Penengkebang, Penebus, enggau Tuhan kitai (Mark 2:27, 28).

Dalam maya ke sama, bisi tiga iti gawai penting ke patut diintu orang Israel tiap taun: (1) Paska tauka Gawai Roti Enda Beragi ke diintu kira ba tengan bulan March ngagai tengah bulan April; (2) Pentekos tauka Gawai Ngetau (tauka Gawai Minggu) tujuh minggu udah lepas gawai ke dulu ari nya, reti nya berengkah 50 hari udah nya; lalu (3) Gawai Belangkau tauka Gawai Ngumpul Asil (kira ba tengan bulan September ngagai tengan bulan October; peda mega P’sut. 34:18–26, Adat Lewi 23:4–44, P’pau. 28:16–29:40, Ulang Adat 16:1–16).