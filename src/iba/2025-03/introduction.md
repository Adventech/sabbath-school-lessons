### Pemansut: Pejalai Ngagai Tanah Semaya

Allah Taala ti dipandangka dalam bup Pemansut nya meh Tuhan ti penuh pengasih, Iya ti mai penyelamat enggau pengelepas ngagai sida nembiak Iya lebuh timpuh iya udah datai—lalu dikereja Iya ngenas kuasa besai (P’kal. 15:12–16). Pemansut sida ari Ejip enggau chara sida ngelayang Tasik Mirah nya endang pengawa ti unik—kereja Allah Taala ti pemadu besai sereta ngalitka ati. Nadai utai ke lebih besai sereta penuh mulia baka nya udah nyadi dalam sejarah orang Israel kelia sebedau Regang. Nya meh berita manah [Injil], nitihka ajar Moses.

Enggau kereja ajih Allah Taala beulang-kali angkat lalu mandangka pengibuh enggau pengibun Iya ka orang Israel, taja pen sida nya suah amat mungkir. Pengasih Iya ngelui semua pemereti enggau pengasai sida. Enggau lengan ti unjur sereta tebuka, Tuhan nguluka sida nembiak Iya ngagai kebebasan. Utai ti dikereja Tuhan tu nadai kala udah dikereja dulu suba. Siri pengawa Tuhan ti champur tangan, ti enda disangka tu meh pun pejalai sida enggau Allah Taala, pejalai ti mai sida ari Ejip ngagai [pengujung iya] ba Kanaan.

Taja pen Moses bisi peranan ti penting dalam Pemansut, bup tu ukai pasal Moses tang pasal Allah Taala—Allah Taala pengerindu, pemendar, keadilan, kebebasan, enggau pengampunan, Allah Taala ke pengujung iya datai ba regang ketegal kitai. Ari kitai ti belajarka Pemansut, kitai deka meda enggau chara unik pasal baka ni Allah Taala kitai nya sebenar iya.

Lalu baka ni Iya nya ke sebenar iya? Iya meh Allah Taala ti tetap taluk ngagai sida nembiak Iya taja pen sida enda taluk ngagai Iya. Iya endang seruran nanahka sida, taja pen sida seruran ngelaban Iya. Beulang-kali Iya mandangka pengasih Iya ngagai sida, meri sida peransang, ngerara penyalah sia, lalu ngajar sida. Iya ngiring sida ngena chara ti pemadu manah, lalu Iya dekaka sida, enggau ati sukarela, ketegal pengerindu sida ka Iya enggau perangai Iya, nyembah Iya sereta ngasika Iya, laban semua nya endang pulaika pemanah sida empu.

Allah Taala Moses nya meh Allah Taala ti ngemeranka kaul. Tuju Allah Taala ti pemadu penting nya ukai deka ngulihka utai ti deka dijapai tauka ngemenuhka siti agenda; tang, batang tuju Iya ke bendar nya meh deka nempa kaul ti mai reti besai enggau sida nembiak ti udah dipilih Iya, iya nya bansa Israel. Iya nguluka sida ngagai Sinai enggau tuju deka ngelatika kaul ti dalam tu.

Rasul Paul madahka semua utai ti udah nyadi ngagai sida nembiak Allah Taala dulu kelia endang nyadika pelajar ngagai kitai ngambika kitai ulih belajar ari penyalah sida lalu ulih nitihka Tuhan enggau taluk kemaya hari tu: “Semua utai tu nyadi ba sida ngambika nyadika chunto ke kitai, lalu utai nya dituliska kena ngajar kitai, laban pengujung dunya udah datai ba kitai.” (1 Kor. 10:11, ESV). Semua utai tu ti udah nyadi dulu suba patut nyadi jaku tangkan [amaran] enggau ajar ti meruan dikingatka kitai diatu. Kitai patut macha sida nya, mansik sida, lalu belajar ari sida, laban taja pen maya enggau keadaan enda sebaka, prinsip spiritual dalam sida nya tetap sebaka.

Perambu kitai ti deka belajarka bup Pemansut sekumbang 13 minggu tu endang nyata dipeda [telus]. Bup tu dibagi ngagai beberapa bap tiap minggu ke enda sebaka pemanjai ngambika dibacha (dibagi nitihka tema enggau penyamai): (1) nyadi ulun di Ejip, pengada Moses, 40 taun keterubah dalam pengidup iya (Pemansut 1–2). (2) Moses dikomisyen (Pemansut 3–4). (3) Komplikasi: lebuh pengidup nyadi makin tusah (Pemansut 5–6). (4) Sembilan penusah [kutuk] ti keterubah  (Pemansut 7–10). (5) Penusah [kutuk] ti kesupuluh enggau pengerami Paska (Pemansut 11–12). (6) Dilepaska ari Ejip, enggau utai ti nyadi ba Tasik Mirah (Pemansut 13–15). (7) Pejalai ngagai Bukit Sinai (Pemansut 16–18). (8) Pemeri Sempekat Allah Taala enggau Adat Decalogue (Pemansut 19–20). (9) Adat Allah Taala dipejalaika (Pemansut 21–23). (10) Sempekat ditetapka enggau pelan rumah sembiang (Pemansut 24–31). (11) Penyalah nyembah patung emas anak chapi enggau Moses ti nyadi pengentara (Pemansut 32). (12) Allah Taala mandangka Diri, enggau mua Moses ti perenching (Pemansut 33–34). (13) Rumah Sembiang digaga sereta diberekat (Pemansut 35–40). Tiap minggu kitai meri tumpuan ngagai ayat-ayat ti penting enggau pekara ti nyadi dalam bagi [bab] ti dipilih nya.

Besampi meh kitai ngambika Tuhan merekat kitai sekumbang kitai belajar ari bup ti penting tu ti ngingatka kitai pasal baka ni Allah Taala deka ngiring sida nembiak Iya pansut ari nyadi ulun ngagai kebebasan, ari pemati ngagai pengidup, lalu ari menua puang ngagai nengeri Jerusalem ti Baru (Heb. 12:22).

_Jiří Moskala is professor of Old Testament exegesis and theology, and dean of the Seventh-day Adventist Theological Seminary at Andrews University._