---
title:  Nyerahka Anak Tuai Ngagai Tuhan
date:   04/08/2025
---

Timpuh sida deka ditebus, sereta dilepaska, ke udah disemayaka nya, nyau deka datai. Semua sida mesti deka besedia. Sida ukai semina enda tau enda arap tang sida mesti ngereja nitihka pengarap nya. Allah Taala udah madah ngagai sida utai ti enda tau enda dikereja sida; nya alai, diatu, ulih pengarap, sida enda tau enda ngereja iya. Taja pen konteks iya jauh lain ari iya ti ditulis James, prinsip iya engkeman amat: “Baka nya mega pengarap; pengarap mati enti iya nadai pengawa” (James 2:17–20, NKJV).

`Bacha Pemansut 13:1–16. Anak tuai orang Israel selamat ketegal pengasih Allah Taala lebuh penusah besai ti penudi nya nuntung. Nama kebuah pesan ti meruan tu diberi, lalu nama reti iya ngagai kitai kemaya hari tu?`

Ulih pengasih Iya Allah Taala ngelindung ruang-bilik orang Israel ke dibaruh darah nya laban, ulih pengarap, sida udah ngelai tiang pintu sida ngena darah nya. Atur ke baru tu datai ari Tuhan nengah Moses: “Serahka ngagai Aku semua anak tuai kita [ti lelaki]’” (P’sut. 13:2, NIV). Atur tu dikena ba mensia, sereta mega ba jelu.

Atur tu diberi berindik ari siti prinsip ti madahka semua utai enggi Allah Taala laban Iya Penengkebang kitai sereta Pengempu semua utai: “Dunya enggau semua utai ti dalam dunya endang enggi TUHAN. Dunya enggau semua orang ke diau di dunya endang enggi TUHAN” (Mas. 24:1, NIV). “Semua pirak enggau emas di dunya tu endang enggi Aku magang, ku Tuhan” (Hag. 2:8, ESV). Anak tuai lelaki orang Israel nya meh buah bungas ari berekat Allah Taala, iya ke udah diberi Iya ngagai sida; sida nya mega nyadika kelai penyerah penuh sida ngagai Iya sereta mandangka sida meretika semua utai ti dikemisi sida datai ari semina Tuhan aja.

Ditu mega kitai meda penemu pasal penebusan, enggau penyelamatan. Anak tuai selamat ari mati laban sida dibungkur ulih darah nya. Sida udah ditebus ari pemati, sama baka semua orang ke dibungkur ulih darah Jesus. Baka ti ditulis Paul senentang Jesus: ke “udah nebus kitai, reti nya, udah ngampun dosa kitai” (Kol. 1:14, NKJV).

Maya nya mega, atur diberi pasal baka ni penyerah nya deka dikereja, nyadika pengawa ti ngerami pengelepas sida ari nyadi ulun orang Ejip. Sida deka nyemelih jelu nyadika piring, tang anak lelaki sida deka dilepaska (P’sut. 13:12, 13, 15).

`Pemansut 13:16 madah pasal utai ti patut diengkah sida ba jari sida enggau ba entara mata sida. Baka ni ku tu nyempamaka pemendar spiritual ti penting amat pasal kitai mesti ngereja pengarap kitai, enda ngira berapa besai pengarap kitai nya?`