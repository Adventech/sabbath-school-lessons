---
title:  Tambah Penemu
date:   08/08/2025
---

Bacha Ellen G. White, “The Exodus,” pp. 281–290, in Patriarchs and Prophets.

Allah Taala sigi setanah enggau orang Israel taja pen pengarap sida mimit aja. Iya ingin deka ngajar sereta ngiring sida ngambika berunding sereta beulah baka raban mensia ti udah dipilih Iya. Enggau chukup sabar Allah Taala nguluka sida ngagai tempat ke alai sida deka besatup enggau cabaran ke kurang agi. Ellen G. White nerangka iya munyi tu: “Orang Israel . . . ngembuan penemu ke mimit aja pasal Allah Taala sereta ngembuan pengarap ke mimit aja ba Iya, ke tau amat ngasuh sida balat takut sereta abis ati. Sida nadai senyata sereta enda nemu beperang, semangat sida nyau deka padam empa pengelama ke udah nyadi ulun, lalu sida mega balat ribat laban bala indu enggau nembiak, enggau raban jelu tupi. Dalam ti nguluka sida nengah jalai Tasik Mirah, Tuhan mandangka Diri sebagai Allah Taala ti penuh pengasih sereta mega Tuhan ti ngukum.”—Ellen G. White, Patriarchs and Prophets, p. 282.

Bejaku pasal lagu Moses, the Andrews Bible Commentary madah: “Pengamat Allah Taala ti udah ngelepaska orang Israel dalam sejarah neguhka pengarap kitai ti madahka kitai nadai utai ti patut dikenangika dudi hari. Genteran ti penudi fokus ngagai munsuh dudi hari ti deka besatup enggau sida lebuh sida ngalahka Kanaan. Laban pengering ‘lengan’ Allah Taala, sida deka “tegir-tegir bediri nadai daya” (ayat 16). Lebuh kitai besatup enggau pemar ke enda ulih dilaban kitai, lebuh kitai ngasaika diri udah tepekul ba teluk bandir lalu kitai enda nemu kini kitai deka nguing, kitai tau bulih pengarap dalam “Lagu Moses” tu, laban iya ngingatka siti event ti besai ti udah nyadi dalam sejarah sida nembiak Allah Taala.”—Andrews Bible Commentary, “Exodus” (Berrien Springs, MI: Andrews University Press, 2020), p. 214.

**Tanya ti Deka Dipejuraika:**

`Nama kebuah kitai suah tetemuka diri ba penuduk orang Israel udah bekau sida ti dilepaska Tuhan ngena jalai ti pemadu besai ari Ejip, tang sebedau sida betapi enggau chabaran Tasik Mirah nya? Reti nya, taja kitai udah meda mayuh amat bukti pemanah Allah Taala ngagai kitai enggau pemesai kuasa Iya, nama kebuah kitai agi mudah amat nunjukka tauka mansutka jaku, kitai kurang pengarap?`

`Nyentukka udah bekau semua utai ke nyadi, nyengkaum pemati anak tuai lelaki, nama kebuah raja Pharaoh agi majak begagaika orang Israel? Nama ti patut dipelajarka kitai ari tu pasal berapa bahaya iya ungkup sebarang kitai enti kitai nejuka dosa ngeringka ati kitai?`

`Taja pen semua kitai kala betapi enggau penusah tauka penguji ti besai dalam pengidup kitai, mayuh kitai udah mega bisi hari enggau maya ke manah (sereta mengkang bisi) ngasaika pengidup ke manah, lebuh nadai utai jai nyadi ba pengidup kitai tauka ba kaban-belayan kitai. Nama kebuah kitai patut meda hari-hari ke manah nya sebagai bukti pengasih enggau pengibun Allah Taala ka kitai, laban, munyi ku jaku, kitai sigi diau ba menua “munsuh”? Reti nya, nama kebuah kitai patut selalu ingat muji Allah Taala ba hari-hari ke manah, laban kitai enda nemu penusah tauka pengerusak ke udah diseliahka Tuhan ari nuntung kitai?`