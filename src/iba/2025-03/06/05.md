---
title:  Maju ke Mua Ngena Pengarap
date:   06/08/2025
---

`Bacha Pemansut 14:13–31. Taja pen sida kurang pengarap, nama ti dikereja Allah Taala ka sida Israel?`

Laban Moses arapka Tuhan sereta pechayaka Jaku Iya enggau pengabis ati, iya meri jaku peransang ngagai orang Israel. Iya meri empat iti poin ti penting senentang baka ni deka bertindak dalam situasi ke pedis:

1. “Anang takut” (P’sut. 14:13, NKJV). Jaku peransang keterubah ngasuh sida pechayaka Tuhan, laban nya aja jalai kena ngalahka penakut ati. Isaiah ngingatka kitai pasal pemendar tu ari madahkka orang ti arap endang di dalam tangan Tuhan, lalu Iya deka bertindak ungkup sida lebuh sida nerima Iya nyadika Allah Taala enggau Tuhan sida: “Anang takut, Aku bisi enggau kita! Aku tu Allah Taala kita. . . . Aku tu TUHAN Allah Taala kita. Aku ngasuh kita kering lalu madahka ngagai kita,‘Anang takut. Aku deka nulung kita” (Isa. 41:10, 13, NIV).
2. “Bediri tegap [jenuh]” (P’sut. 14:13, NKJV). “Bediri jenuh” ukai reti iya semina badu mutap lalu ngarapka utai ti besai deka nyadi, tang reti nya pechayaka Tuhan sereta nganti enggau sabar ka Tuhan deka champur tangan enggau chara ti besai, laban Iya enda tau enda ngambi tindakkan.
3. “Kita deka meda pengelepas ti deka dikereja TUHAN ka kita sehari tu” (P’sut. 14:13, NIV). Ngambika pengarap kitai tumbuh mansang, penting kitai ngelala pengiring Tuhan sereta beterima kasih ka saup ti udah disemayaka Iya. Reti “meda” iya nya kitai deka muka mata kitai (laban mata ke enda arap nya buta). Semina Allah Taala aja ke ulih meri pemenang, pengelikun, enggau penyelamat. Allah Taala endang semampai bisi enggau kitai, ibuhka kitai sereta meri kitai utai ti diguna kitai ba timpuh ke betul.
4. “Tuhan deka beperang ngarika kita” (P’sut. 14:14, NKJV). Tu nunjukka utai ti deka dikereja Allah Taala: Iya Empu deka beperang ngarika sida nembiak Iya. Bukit Kalvari meh bukti ti pemadu terang nunjukka pengamat tu, laban datas regang nya Kristus udah ngalahka Sitan ngambika Iya ulih meri kitai pengidup ti meruan belama iya (John 5:24; Heb. 2:14; P’dang. 12:10, 11). Udah nya, nyentukka orang Ejip pen nemu Tuhan ke beperang ngarika orang Israel (P’sut. 14:25).

Jaku perintah Allah Taala ngagai Moses nya terang: “Maju ke mua.” Allah Taala pen ngayanka pelan tindakkan Iya singkang-se-singkang: (1) melikat Tuhan enggau gentilang remang mindah ari mua kem orang Israel lalu bediri di belakang sida, ngelindung sida ari bala sedadu orang Ejip; (2) enggau pengarap Moses ngedarka ka jari iya keatas tasik; (3) Tuhan magi dua ai tasik nya lalu ngerangkaika iya ngena ribut; lalu (4) orang Israel ulih bejalai meraka tasik nya nengah tanah rangkai ngagai tebing seberai. Orang Ejip enggau enda berunding panjai beguai-guai begagaika orang Israel, laban sida enda meda utai ti luarbiasa ti dikereja Tuhan ungkup sida nembiak Iya; iya nya, sida enda meda nya sampai nyau kelalu laun, munyi ku jaku sida empu ngaku dalam Pemansut 14:25.