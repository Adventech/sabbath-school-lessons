---
title:  Mupuk Kita, Lalu Sembah Tuhan
date:   03/08/2025
---

Ba malam Paska nya, ukum Allah Taala ninggang sida ke enda digenselan enggau darah nya (P’sut. 12:1–12). Nadai orang telepas ketegal penuduk, pelajar sekula, status sosial, tauka penempa. Ukum nya mangkaka semua ruang-bilik, berengkah ari raja Pharaoh ngagai sida ke ulun, nyentukka anak tuai jelu mega kena ukum nya. Penyumbung orang Ejip udah anchur nyadi debu.

`Bacha Pemansut 12:31–36. Nama peminta ke nyelai ari raja Pharaoh lalu nama kebuah iya, lebuh iya ngemendarka semua orang Israel angkat ari menua iya?`

Amat narit ati kitai meda raja Pharaoh, lebuh ke ngasuh orang Hebrews mupuk lalu nyembah Tuhan, ngenataika siti peminta: “Besampi mega minta berekatka aku.”

Minta berekatka aku mega?

Nama kebuah iya, ti raja orang Ejip, iya empu ti “petara” ba bansa iya empu di dunya tu, minta utai baka nya? Iya munyi ke nyau ngelala kuasa Allah Taala orang Hebrew lalu deka ngambi untung ka diri ari nya. Tang, baka ni ku Allah Taala deka merekat iya sekumbang iya majak ngelaban, majak kieh, majak bedosa, sereta ngembuan ati ke sumbung? Amat meh iya, pengujung iya, ngemendarka orang Israel mupuk, tang nya ukai ketegal iya udah nunduk ngagai peneka Yahweh. Iya ke bendar, iya ngereja baka nya, ketegal iya udah alah. Ukai ketegal iya udah nesal ati—baka ti dipeda kitai dalam utai ti dikereja iya udah nya. Iya semina deka ngemaduka penusah ti ngerusak perintah enggau menua iya.

Raja Pharaoh udah balat dikemaluka. Lalu, udah bekau pemalat tragedi ari penusah besai ti pemadu jai nya ninggang sida, raja pen ngemendarka orang Israel ninggalka Ejip. Utai ti enggai iya ngemendarka ngelama tu, enda ngira semua penusah enggau pemerinsa ti nuntung menua enggau bansa iya ketegal pemutus enggau pengawa iya, diatu dikemendarka iya.

Lalu orang Ejip pen, kitai pahamlah, keran mega deka ngelepaska orang Israel. Munyi ku sida bejaku, alai meh kita mupuk, enda alah “kami semua mati magang lagi.”

Lalu Allah Taala mega udah ngaga atur ngambika orang Israel enda ninggalka Ejip enggau jari puang, tang enggau utai ke deka diguna sida dalam pejalai sida ke pengujung iya lebih lama sereta panjai ari ti disangka sida. Orang Ejip meri orang Israel semua utai ti berega nya ngambika sida jampat agi ninggalka menua nya, tang utai berega ke diberi nya ke bendar iya patut udah diberi ke gaji sida ke bekereja nyadi ulun selama beratus taun ke udah. Tang ba orang Ejip, murah amat rega kena muru orang Israel ari menua sida.

`Berapa suah kitai “nesal” ka utai ti udah dikereja kitai semina ketegal empas [konsekuensi] iya ba kitai, lalu ukai ketegal utai ti dikereja kitai nya salah? Nama kebuah nya ukai penesal ati ke betul? Baka ni ku kitai deka belajar nesalka dosa kitai, iya ke diatu asai ke ulih kitai lepas ari ukum iya?`