---
title:  Meraka Tasik Mirah
date:   05/08/2025
---

`Bacha Pemansut 13:17–14:12. Baka ni ku Tuhan ngiring orang Israel lebuh sida ninggalka Ejip, lalu nama ti nyadi udah nya?`

Nitihka ajar Tuhan ngagai Moses, orang Israel ninggalka Ejip baka raban sedadu ke chukup beatur. Jaku Hebrew tsaba’ enggau makhaneh meri penerang nya, iya nya, “army” [tentera], “division [bahagian],” “camp” [kem] enggau “hosts” [bala sedadu] (P’sut. 6:26; P’sut. 7:4; P’sut. 12:17, 41, 51; P’sut. 14:19, 20; bandingka enggau P’sut. 13:18). Sida dibagi ngagai unit lalu bejalai baka raban sedadu. Lama udah nya Balaam meda ari bukit Moab baka ni “orang Israel diau ba kem sida beraban-raban” (P’pau. 24:2, NIV).

Maya nya mega, “Moses mai bangkai [tulang] Josep” (P’sut. 13:19, NIV). Tu siti pekara ke penting amat dalam ayat tu, lalu iya nunjukka baka ni pengarap Josep ka semaya Allah Taala udah dikamatka. Josep nadai kala lenyau perening iya ari Tanah Semaya nya, taja pen iya idup lantang dalam mulia enggau mayuh penguntung di menua Ejip. Iya minta ngambika tulang iya dibai sida ngagai menua Kanaan (P’kal. 50:24, 25). Iya pechayaka Tuhan tentu deka datai ngagai orang Israel di menua Ejip lalu mai sida pindah ngagai menua ke udah disemayaka Iya enggau sumpah (Heb. 11:22). Lebuh sida udah datai di Kanaan, tulang Josep pen “lalu dikuburka di Sekem” (Josh. 24:32, NKJV).

Gentilang remang enggau tiang api nyadika tanda ti nyata ti nunjukka Allah Taala bisi enggau sida. Dia meh Tuhan diau sereta bejaku ari gentilang remang nya (P’sut. 14:24; P’pau. 12:5, 6).

Maya nya mega, raja Pharaoh ngayanka tuju ati iya ke bendar. Nadai ati iya udah berubah, lalu iya mega endang nadai amat nesal ati. Iya ke minta Tuhan merekat iya nya semina pura-pura aja nya, kira ke nipu ati diriempu. Iya nesau bala sedadu iya, lalu sida pen ngagai bala ulun ke udah lari nya. Tu meh siku mensia ti amat udah buta laban dosa.

Lebuh orang Israel meda bala sedadu raja Pharaoh datai, sida pen mansutka jaku, ke deka suah disebut sida udah nya: “Kati nuan mai kami ngagai menua puang ngambika kami mati laban menua Ejip nadai pendam? Peda nuan utai ti udah dikereja nuan, mai kami pansut ari menua Ejip!” (P’sut. 14:11, NKJV).

Reti nya, taja pen sida udah meda kuasa Allah Taala dipandangka enggau chara ti penuh drama, nyengkaum enda munuh anak tuai lelaki sida, agi meh sida mandangka diri nadai pengarap.

`Uji ingatka maya ti penudi nuan betapi enggau penusah besai. Nama reaksi nuan ti terubah: arapka Tuhan tauka enda arap? Nama pelajar ke patut udah dipelajarka nuan ari situasi nya ke ulih nyaup nuan lebuh penusah besai baka nya nyadi baru dudi ila (ingat iya tetap deka datai)?`