---
title:  Lagu Moses enggau Miriam
date:   07/08/2025
---

Abis bala sedadu Ejip mati; siku pen nadai meh idup, nyengkaum raja Pharaoh (peda Mas. 136:15). Orang Ejip alah penapat lalu sida nembiak Allah Taala menang besai. Aruh iya selama sejarah sida, nyentukka sehari tu, orang Judah betusika jerita tu.

`Bacha Pemansut 15:1–21. Nama isi leka lagu Moses nya?`

Lagu tu muji Tuhan laban Iya meh raja perang ke gagah ke udah ngalahka orang ke ngelaban bala nembiak Iya. Moses empu ngemesaika tema tu ari nekanka Tuhan, ti Allah Taala iya, nya mega pengering iya, lagu, enggau penyelamat iya. Nadai orang baka Iya, “ti pemadu bemulia sereta kudus . . . ti ulih ngereja kereja ajih, enggau kereja ti nyelai” (P’sut. 15:11, NIV).

Lagu Moses tu sigi pasal Allah Taala, pasal sapa Iya enggau nama ti dikereja Iya. Tuhan ditinggika, dipuji, dikemesaika ketegal utai ti luarbiasa ti dikereja Iya ka sida nembiak Iya. Pemanah Allah Taala ngagai kitai ngujungka kitai beterima kasih ngagai Iya lalu nyembah Iya.  Penghargaan ka pengerindu Iya beguna kena ngasilka pengidup spiritual ke sihat. Pengerindu Allah Taala ti enda berubah deka lebih agi dikemesai sereta dikemuliaka laban Iya deka nguluka orang ke udah ditebus Iya, lalu Iya deka ngiring sida ngagai tempat diau ti kudus. Moses madahka Allah Taala deka nirika Langkau Sembiang Iya datas bukit pesaka Iya (P’sut. 15:17), semua tu nunjuk ke mua ngagai Sion enggau rumah sembiang ti di Jerusalem.

Dalam Pemandang 15:2–4, orang ke udah ditebus menyanyi lagu Moses enggau lagu Anak Domba. Kati ulih di ngambar dalam ati di baka ni munyi lagu nya di serega, lagu puji ngagai Allah Taala ketegal kereja besai sereta nyelai ke udah dikereja Iya, puji ka Allah Taala ketegal pengakim Iya ti adil sereta bendar, lalu puji ngagai Allah Tala ketegal utai ti dikereja Iya ti lurus, sereta enggau pengudus Iya?

Peratika garis pengujung ba lagu nya. “Semua bansa deka datai lalu nyembah Nuan, laban ukum ti diberi Nuan udah dipandangka” (NKJV). Reti nya, lebuh semua ukum Allah Taala—lebih agi ukum Iya keatas penyai enggau penekan ke udah beribu taun nadai kala diukum—diatu udah dipandangka magang, sida ke udah diselamatka deka muji Tuhan ke bejalaika ukum nya.

`Ku Immanuel Kant enti Allah Taala nya lurus tauka adil, reti nya bisi meh pengidup udah lepas pengidup tu. Nama kebuah jaku nya betul amat, lalu baka ni kitai deka belajar arapka bisi siti hari deka datai ke alai keadilan ke lama udah kurang di dunya tu deka datai? Baka ni ku nuan tau bulih pengibur ari pengadang nya?`