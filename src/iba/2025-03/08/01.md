---
title:  Sempekat ba Sinai
date:   16/08/2025
---

### Bacha ka Pelajar Minggu Tu

P’sut. 19:1–20:17, P’dang. 21:3, Ulang Adat 5:6–21, James 1:23–25, Rom. 3:20–24, Rom. 10:4.

> <p>Ayat Dikingat</p>
> “Kita udah meda utai ti udah dikereja Aku ngagai orang Ejip, enggau chara Aku mai kita baka menaul ngagai Aku Empu. Nya alai, enti kita deka ngasika Aku, lalu nitihka sempekat Aku, kita deka nyadi nembiak Aku, ke dipilih Aku ari semua bansa di dunya; laban semua dunya tu endang enggi Aku. Kita deka nyadi bansa ti diserahka ngagai Aku nyadi perintah imam, bansa ti kudus. Nya meh leka jaku ti deka disebut nuan ngagai orang Israel” (Pemansut 19:4–6, NKJV).

Kini ka Tuhan nguluka Israel udah Iya ti ngelepaska sida ari Ejip? Kini agi enti enda ngagai Tanah Semaya nya? Taja pen saut nya betul ari segi geografi, tang iya salah ari segi theologi. Tuhan Empu nyaut iya: “Kita udah meda utai ti udah dikereja Aku ngagai orang Ejip, enggau chara Aku mai kita baka menaul ngagai Aku Empu” (P’sut. 19:4, NIV; emphasis added). Nya alai, saut ari segi theologi enggau Bup Kudus ngagai tanya nya mandangka prioriti enggau tuju Allah Taala: Tuhan mai sida ngagai Iya Empu.

Lebuh mensia limpang ari Tuhan, Iya ngiga sida lalu ngangauka sida pulai baru ngagai Iya. Chunto ti pemadu manah ngagai pemendar ti besai tu ulih dipeda kitai ba Kebun Eden, lebuh Adam seduai Awa udah bedosa ngelaban Allah Taala, enda ngasika pesan Iya, lalu ngelalaika diri ari Iya. Tuhan ngambi inisiatif lalu ngangau: “Dini alai nuan/seduai?” (P’kal. 3:9, NKJV). Tuhan selalu dulu ngambi langkah. Jesus nyebut iya enggau terang: “Datai ngagai Aku semua kita ke lelak ngema utai ti berat, lalu Aku deka ngasuh kita belelak. Ambi lalu san tangkun Aku, lalu belajar ari Aku, laban Aku nelap sereta baruh ati, lalu belelakka semengat kita” (Matt. 11:28, 29, NKJV).

Tuhan ngangauka semua kitai; penyadi kitai ti kekal belama iya bepanggai ba saut/respons kitai.

_*Pelajarka pelajar minggu tu kena nyediaka Sabat, August 23._