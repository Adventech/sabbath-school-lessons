---
title:  Tambah Penemu
date:   22/08/2025
---

Bacha Ellen G. White, “The Law Given to Israel,” pp. 303–310, and “Satan’s Enmity Against the Law,” pp. 331–342, in Patriarchs and Prophets.

“Tuju Allah Taala sigi deka ngaga maya Iya ke bejaku ngenataika adat Iya nya nyadika siti senario ti penuh mulia besai, setipak enggau perangai adat nya ti tinggi. Orang Israel mesti deka nganggap semua utai ti besangkut-paut enggau servis Allah Taala nya mesti dikereja enggau basa ti pemadu tinggi.”—Ellen G. White, Patriarchs and Prophets, p. 303.

Prinsip senentang basa tu mengkang diguna kemaya hari tu. Iya datai ari pemereti kitai pasal pemesai, pembisi, enggau mulia Allah Taala. Meda mulia Allah Taala, deka ngadaka asai beterima kasih dalam ati kitai lalu ngemaruhka penyumbung kitai. Makin semak kitai meda pengudus Allah Taala, makin mayuh agi penimpang deka dipeda kitai dalam pengidup diri, ke ngasuh kitai balat agi aus ka pembisi Iya ti ngubah pengidup kitai lalu ngasuh kitai ingin deka lebih agi nyadi baka Iya.

Lalu nambahka nya, mega, lebuh kitai sedarka diri kitai lain ari Iya enggau adat Iya ti kudus, nya deka ngasuh kitai begantung penuh ba pemati Kristus ti nganti tempat kitai.

Ba timpuh ti sama, Jesus madah enggau terang, enti kitai nerima Allah Taala enggau ati ti baruh nyadika Tuhan enggau Raja kitai, enda pedis kitai deka ngasika pesan tauka jaku perintah Iya (Matt. 11:28–30). Enggau terang Kristus madahka adat Allah Taala nya deka tetap bisi sereta diguna (Matt. 5:17–20). Lebuh kitai ngasika adat Allah Taala ketegal pengerindu enggau beterima kasih ngagai Iya ketegal keselamatan ke udah diberi iya percuma ngagai kitai, nya baru kitai ulih ngasaika enggau penuh kaul enggau Iya ti nyelamatka kitai. Sambil kitai enjoi ka pemesai penguntung ti datai ari ngasika adat Iya (ingatka pemedis enggau pemerinsa ti datai ketegal enda ngasika iya), kitai mega ulih enjoika jamin ti datai ari kitai ti nemu kitai diselamatka ulih Kristus, lalu ukai ari pengawa kitai ti ngasika adat.

**Tanya ti Deka Dipejuraika:**

`Pengawa sida ti nyediaka diri deka nerima adat nya udah nyaup sida meretika asai bebasa ke diguna sida. Kemaya hari tu, dalam gerija enggau pengidup kitai dalam gerija, dini endur bisi asai bebasa ba mua Allah Taala bisi nyadi ba kitai? Tauka kitai nyau nadai ngasaika nya agi?`

`Perunding dalam ka agi senentang formula sempekat nya: “Aku deka nyadi Allah Taala sida, lalu sida deka nyadi nembiak Aku.” Nama reti tu ba kitai kemaya hari tu, lalu baka ni iya patut ditunjukka dalam pengidup kitai siku-siku enggau dalam pengidup kitai beraban?`

`Lebuh Tuhan merintah kitai ngereja utai, Iya meri kitai pengulih ngereja utai nya. Ellen G. White madah, “semua utai ti diasuh iya kereja, Iya ngasuh ulih.”—Christ’s Object Lessons, p. 333. Baka ni ku kitai deka ngamalka dabar, tauka semaya tu?`

`Baka ni ku kitai deka nyaut jaku orang ke suah amat didinga kitai, ke madahka, udah lepas regang nya, adat [pesan] Tuhan udah dipadamka tauka dibuai? Iya ke bendar, nama adat ke udah dibuai ku sida nya?`