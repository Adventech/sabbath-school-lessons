---
title:  Ba Bukit Sinai
date:   17/08/2025
---

`Bacha Pemansut 19:1–8. Nama ti disemayaka Tuhan ngagai sida ditu, ba kaki Bukit Sinai?`

Tuhan nguluka orang Israel ngagai Bukit Sinai, ke endur Iya deka meri sida Sepuluh Pesan (Decalogue), enda lama da agi. Jebel Musa (peninggi: 7,497 kaki tauka 2,285 meter) dipelabaka endur Moses betemu enggau Allah Taala beberapa kali (chunto iya, P’sut. 3:1, P’sut. 19:2, P’sut. 24:18), lalu, betaun-taun udah nya, Elijah betemu enggau Allah Taala dia (1 Raja 19:8). Tu meh bukit ke sama ke endur Allah Taala ngangauka Moses lalu ngasuh iya nguluka Israel pansut ari Ejip (P’sut. 3:1, 10). Maya nya, Allah Taala madah ngagai Moses iya deka nyembah Allah Taala begulai enggau orang Israel ke udah dilepaska ba tempat ke sama tu, ti deka nyadi kelai ngagai Moses ke nunjukka Allah Taala Abraham, Isak, enggau Jakop bisi nguluka sida (P’sut. 3:12).

Udah bekau bejalai dua bulan, orang Israel pen datai ba Sinai (P’sut. 19:1), ke endur sida deka diau kira setaun (bandingka P’sut. 19:1 enggau P’pau. 10:11, 12). Sekumbang setaun nya, mayuh adat diberi, baka ti dikenang dalam Pemansut 19–40, Adat Lewi 1–27, enggau Penyampau 1:1–10:10. Jerita orang Israel sekumbang ke diau ba Bukit Sinai nya nyadika batang randau dalam lima iti bup Moses ti keterubah. Ditu meh pelasar sida nyadi bansa ti dipilih Allah Taala, siti aja bansa mensia ti enda nyembah engkeramba tauka bepengarap kapir.

Allah Taala ngambi inisiatif lalu netapka sempekat entara Iya Empu enggau Israel. Bepanggai ba pengasi sida ngagai Tuhan lalu ngintu kaul sida enggau Iya, Allah Taala besemaya deka ngaga sida nyadika pesaka Iya ti spesel, raban imam, enggau raban bansa ti kudus.

Nyadi raban bansa ti kudus reti nya beserah penuh ngagai Allah Taala sereta mandangka perangai Iya ngagai orang bukai, lebih agi ngagai raban bansa ke bisi ngelingi sida. Sida mega dikangauka negambika nyadi raban imam ti deka nyambung orang bukai ngagai Allah Taala, nguluka sida ngagai Iya sereta ngajar sida pasal jalai Iya enggau adat Iya. Sida deka nyadi pesaka Allah Taala ti spesel laban Iya dekaka Israel nyadika churung ti ulih dikena Allah Taala ngenampakka dunya tu ngena penemu pasal Iya enggau perangai Iya.

Enggau sempekat tu Allah Taala numbuhka kaul ti legal entara Iya enggau sida nembiak Iya. Formula sempekat nya, taja iya bisi bebida mimit dalam ayat-ayat ti bebida, iya nya baka tu: “Aku deka nyadi Allah Taala sida, lalu sida deka nyadi nembiak Aku” (peda P’sut. 6:7, Adat Lewi 26:12, Jer. 24:7, Jer. 31:33, Heb. 8:10, P’dang. 21:3).

`Bayangkan diri nyadi “pesaka spesel” Allah Taala! Nama pengelebih ti spesel ti datai enggau nya, kini? Nama tanggung-pengawa ti spesel ti datai enggau nya, kini?`