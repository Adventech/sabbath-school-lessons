---
title:  Nyediaka Diri Nerima Pemeri Nya
date:   18/08/2025
---

`Bacha Pemansut 19:9–25. Baka ni ku Allah Taala nyediaka orang Israel deka nerima Sepuluh Pesan nya?`

Allah Taala meri sida ajar ti silik, ti spesifik, senentang utai ti enda tau enda dikereja sida kena nyediaka diri nerima adat Sepuluh Pesan nya ba Sinai. Pemeresi tubuh luar sida nyereminka penyerah penuh sida ngagai Allah Taala. Sida mesti besedia deka meda mulia besai Tuhan ti deka dipandangka enda lama agi. Lalu lebuh iya datai, iya disempulang “guntur enggau kilat lalu mangka ba bukit nya. Mua hari ti tebal pegari ba atas bukit nya, lalu munyi terumpit ti inggar bisi didinga. Semua orang dalam kem nya nyau getar-getar takut” (P’sut. 19:16, NKJV).

Adat Decalogue (Sepuluh Pesan) nya meh isi pemandang Allah Taala enggau adat Bup Kudus. Iya meh pelasar sereta batang stended Tuhan ungkup semua mensia; prinsip-prinsip iya kekal sereta universal.

Nitihka jerita Bup Kudus, Decalogue [Sepuluh Pesan] nya dipadahka Allah Taala Empu (P’sut. 19:19; P’sut. 20:1; Ulang Adat 5:4, 5, 24), lalu ditulis Iya Empu mega (P’sut. 24:12, P’sut. 31:18, Ulang Adat 5:22). Iya diberi dua kali ngagai Moses nyadika pemeri ti spesel (P’sut. 32:19; P’sut. 34:1; Ulang Adat 10:1, 2).

Dalam bup Pemansut, Decalogue nya dikumbai “Saksi” [“the Testimony”] (Hebrew: ‘edut; P’sut. 31:18); tauka dikumbai “leka sempekat” (Hebrew: dibre habberit; P’sut. 34:28). Dalam bup Ulang Adat, sida iya ditulis datas “lampang batu sempekat” (Ul. Adat 9:9, 11, 15, NKJV). Dalam jaku Hebrew dua iti bup nya nadai nyebut iya “Ten Commandments” [Sepuluh Pesan] (Hebrew: mitzwot, “commandments”). Tang, tiga kali iya nyebut nya “the Ten Words” [Sepuluh Leka Jaku]. Leka jaku Hebrew ‘aseret haddebarim, ari dabar, reti nya, “leka jaku, genteran jaku, utai, ucapan, jerita, semaya, jaku ti disebut.” (Peda P’sut. 34:28, Ul. Adat 4:13, Ul. Adat 10:4.)

Bisi dua iti versi Decalogue ke bisi bebida mimit aja ari pangan diri; iya keterubah ditulis dalam Pemansut 20:1–17 lalu iya ti kedua dalam Ulang Adat 21:3–21. Versi ti kedua nya, dikenataika Moses ngena jaku ngagai Israel, nyau deka empat puluh taun udah lepas Sinai, enda lama sebedau orang Israel tama ngagai Tanah Semaya nya (Ul. Adat 1:3, 4; Ul. Adat 4:44–47). Keadaan tu nerangka kebuah bisi bida mimit entara versi dua iti nya.

Lebuh Paul nyimpulka adat nya sebagai pengerindu, iya ngambi jaku ari Decalogue nya (Rom. 13:8–10). Endang amat, pengerindu nya meh, simpul adat Allah Taala laban Iya meh Allah Taala pengerindu (1 John 4:16).

`Baka ni ku nuan meretika idea Sepuluh Pesan nya meh pemandang pengerindu Allah Taala? Nama reti nya kini? Baka ni ku pengerindu Allah Taala dipandangka dalam Sepuluh Pesan nya?`