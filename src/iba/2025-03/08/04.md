---
title:  Pemeri Decalogue
date:   19/08/2025
---

`Bacha Pemansut 20:1–17. Nama prinsip-prinsip dalam Decalogue nya, lalu baka ni iya ditusun?`

Peratika Decalogue nya enda berengkah enggau koman [jaku perintah] tang berengkah enggau pengawa pengasih Allah Taala ungkup sida nembiak Iya:

“Aku tu TUHAN Allah Taala kita ke udah mai kita pansut ari menua Ejip, alai kita ke udah nyadi ulun” (P’sut. 20:2, NIV). Dulu Tuhan mandangka pengasih Iya ari meri pengelepas enggau penyelamat ngagai Israel, udah nya baru Iya mandangka utai ti dikedekaka Iya. Pesan [koman] nya patut diturut ketegal pengerindu enggau beterima kasih ka utai ti udah dikereja Allah Taala ka sida.

Leka jaku ti dikena Allah Taala nyimpulka Decalogue nya meh “pengerindu” (Rom. 13:10). Pesan ti pemadu besai nya pesan ti ngasuh rindu, ti ditunjukka ngena dua chara: rinduka Allah Taala (Ulang Adat 6:5) sereta rinduka pangan [tauka mensia ti sama enggau nuan] (Adat Lewi 19:18).

Dalam empat iti pesan ti keterubah, Decalogue nerangka reti rinduka Allah Taala; lalu dalam enam iti pesan ti nangkanka nya, Decalogue nerangka reti rinduka mensia ti sama baka nuan. Adat Decalogue berengkah enggau bebasaka Allah Taala lebih ari semua (pengerindu ti bediri keatas) enggau terus bebasaka orang bukai (pengerindu ti rebah rata):

1.	Ngemesai sereta bebasaka Allah Taala ari meri Iya tempat ti lumur satu sereta ti pemadu tinggi dalam genap iti situasi dalam pengidup kitai (tu pesan ti keterubah);
2.	Bebasaka sereta ngekalka penuduk Allah Taala ti unik sereta enda nukar Iya ngena engkeramba dalam sebarang bentuk, sekalika fisikal, simbolik, tauka spiritual. Pengerindu kitai ti tuchi semina diberi ngagai Tuhan aja (pesan ti kedua);
3.	Bebasaka nama Allah Taala—reputasi enggau perangai Iya (pesan ti ketiga);
4.	Ngemesaika hari belelak enggau hari nyembah—hari Sabat (pesan ti keempat);
5.	Bebasaka apai indai (pesan ti kelima);
6.	Bebasaka pengidup [nyawa] (pesan ti keenam);
7.	Bebasaka penikah (pesan ti ketujuh);
8.	Bebasaka reta-tengkira orang (pesan ti kelapan);
9.	Bebasaka nama [reputasi] orang bukai (pesan ti kesembilan); enggau
10.	Bebasaka diriempu ngambika nadai bisi pengingin ti enda manah tau ngerusakka perangai kitai (pesan ti kesepuluh).

Munyi ku Jesus Empu: “Enti kita rinduka Aku, kita deka ngasika pesan” (John 14:15, ESV; peda mega 1 John 4:20, 21). Nya alai, pengasih ke bendar nya nunjukka pengerindu enggau beterima kasih ngagai Jesus, iya nya pengerindu ti ditunjukka enggau jalai ti pemadu terang dalam baka ni chara kitai mela mensia bukai.