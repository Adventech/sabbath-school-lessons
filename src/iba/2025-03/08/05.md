---
title:  Bengkah Fungsi Adat Allah Taala
date:   20/08/2025
---

Adat Allah Taala mandangka perangai Allah Taala, sapa Iya nya. Laban Allah Taala nya kudus, lurus, sereta badas, baka nya mega adat Iya. Paul meri penetap tu: “Nya alai, Adat endang kudus, lalu pesan endang kudus, lurus, sereta badas” (Rom. 7:12, ESV).

Dalam Bup Kudus, adat Allah Taala dipandang enggau perening ti positif amat (Matt. 5:17, 18; John 14:15; 1 Kor. 7:19). Orang ulih ngaga pantun pasal adat nya (baka Masmur 119), belagu pasal adat nya (Masmur 19), lalu berunding dalam pasal iya siang enggau malam (Mas. 1:2, Josh. 1:8). Adat nya nyaup orang nyeliahka penyai lalu meri penemu-dalam, pemereti, pengerai, pemujur, enggau pemaik (Ulang Adat 4:1–6, Jaku-dalam 2–3).

1.	Adat Allah Taala baka pagar ke ngelingi ruang ke besai ke likun endur idup lalu meri amaran diluar pagar nya bisi bahaya, penanggul, komplikasi, enggau pemati nunggu din (P’kal. 2:16, 17; James 2:12).
2.	Adat nya mega nyadika tiang tanda jalai ti nunjuk ngagai Jesus ke ngampun dosa kitai lalu ngubah pengidup kitai (2 Kor. 5:17, 1 John 1:7–9). Enggau chara nya, iya nguluka kitai sebagai siku paidagogos, iya nya pengibun, penyaga, ti mai ngagai Kristus (Gal. 3:24).

`Bacha James 1:23–25. Nama ku iya ditu, lalu baka ni ku jaku iya ditu nyaup kitai sedarka tauka nemu nama fungsi enggau guna adat nya, taja pen iya enda ulih nyelamatka kitai?`

Cheremin ulih mandangka pengurang tauka penimpang kitai. Tang cheremin enda ulih mutarka iya tauka ngubat iya. Cheremin semina mandangka penanggul tang nadai meri jalai mutarka iya. Baka nya meh adat Allah Taala. Enti kitai nguji deka ngeluruska diri ba mua Allah Taala ari ti ngintu adat pesan iya, nya sebaka enggau kitai ke ninjau diri ba cheremin, lalu ngarapka cheremin nya, lambat laun, ulih muai pengurang tauka penimpang kitai nya.

Laban kitai diselamatka ulih pengarap lalu ukai ari kereja kitai—nyengkaum kereja adat—bisi sekeda orang Kristen ngumbai adat nya udah dibuai, lalu kitai enda ibuh ngintu iya agi. Sigi amat, lebuh kitai ngingatka adat nya meh utai ti madahka kitai reti dosa—“Enti nadai Adat, aku tentu enda nemu utai ti dikumbai dosa” (Rom. 7:7 NKJV)—jaku baka nya tadi mandangka penyaru penemu pasal kaul entara adat enggau injil. Laban adat nya bisi, nya meh kebuah kitai begunaka injil.

`Ni naka pemujur nuan udah nguji deka ngasika adat Allah Taala? Kati umbas pemujur nya endur nuan manggaika keselamatan nuan? Enti enda, nama kebuah nuan begunaka Injil?`