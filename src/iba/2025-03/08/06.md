---
title:  Adat Nya Nyadika Semaya Allah Taala Ungkup Kitai
date:   21/08/2025
---

`Bacha Rome 3:20–24. Taja pen Paul terang amat madahka kitai enda diselamatka ketegal ngasika Sepuluh Pesan, baka ni ku sepatut iya fungsi pesan nya dalam pengidup kitai deh?`

Dalam Hebrew reti leka jaku dabarim ti dikena dalam tulis Moses bejaku pasal Sepuluh Pesan (P’sut. 34:28, Ul. Adat 4:13, Ul. Adat 10:4) ukai reti terus iya “commandments” tang “words” [jaku], dabar (singular), ke ulih mai reti “promise” [semaya]. Nya kebuah, ba mayuh tempat (1 Raja 8:56; 2 Bansa Israel 1:9; Neh. 5:12, 13; Ul. Adat 1:11; Ul. Adat 6:3; Ul. Adat 9:28; Josh. 9:21; Josh. 22:4; Josh. 23:5), dabar disalin dalam bentuk noun [nama tetap] tauka verb [jaku kereja] ti meri reti “semaya.”

Ellen G. White meri penerang pasal fungsi Decalogue nya: “Sepuluh Pesan [commandments] . . . nya sepuluh semaya.”—Ellen G. White Comments, The SDA Bible Commentary, vol. 1, p. 1105. Decalogue nya patut dipahamka kitai baka semaya ari Allah Taala ti deka ngiring kitai nengah jalai ti betul ngambika Iya ulih ngereja utai ti manah ungkup kitai. Tang kitai mesti ngasika semaya nya.

`Bacha Rome 10:4. Baka ni ku kitai deka meretika jaku Paul ti madahka Kristus nya meh “pengujung” adat?`

Paul madahka Jesus Kristus nya telos ka adat, tang ukai dalam reti Kristus nya madamka adat tauka muai adat. Tang, iya ke bendar, Kristus nya meh tuju kebuah adat nya bisi; ukai reti nya pemati iya ti nyadi piring genselan dosa madamka guna enggau pengekal adat.

Nyakal penemu nya, Paul bejaku pasal pemesai guna adat nya, pasal pematut iya, enggau pasal kuasa iya ti tetap bisi (Rom. 3:31, 1 Kor. 7:19, Gal. 5:6). Reti leka jaku telos nya ke bendar iya sigi bisi guna enggau tuju, lalu ukai disekat ngena timpuh. Kristus meh kunchi kena muka reti enggau tuju adat Allah Taala ke bendar. Nya alai, salah penemu orang ti madahka Kristus udah nginsil, madamka, ngalahka, tauka muai adat. Kristus nya meh tuju adat; adat nya nunjuk ngagai Iya.

`Baka ni ku adat nya nunjuk ngagai Jesus? Reti nya, nama ti dipandangka adat ngagai kitai pasal diriempu ti deka nunjukka kitai ngagai Jesus?`