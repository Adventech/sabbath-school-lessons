---
title:  Sapa ke Dikumbai Tuhan?
date:   13/07/2025
---

Nitihka asuh Allah Taala, Moses pen mupuk mansang ngagai raja Pharaoh laban deka ngepunka proses ke alai Moses deka “mai nembiak Aku [orang Israel] pansut ari menua Ejip” (P’sut. 3:10, NKJV).

`Nama respons raja Pharaoh ngagai peminta Allah Taala tu: “Lepaska nembiak Aku” (peda P’sut. 5:1, 2), lalu nama reti ti bisi dalam respons nya?`

“Sapa ti dikumbai Tuhan?” ku raja Pharaoh nanya, ukai laban iya deka nemu, tang kena nunjukka iya ngelaban tauka enggai ngaku Allah Taala, iya ke enda temu iya. “Aku enda nemu TUHAN” (NKJV), ku iya, bejaku enggau bebegah.

Berapa mayuh mensia dalam sejarah dunya tu ke udah mansutka jaku ti sama? Tu utai ti pemadu tragis, laban munyi ku Jesus Empu bejaku, “Tu pengidup ti meruan belama iya, ngambika sida ngelala Nuan, Allah Taala ti bendar, enggau Jesus Kristus, ke dikirumka Nuan” (John 17:3).

Ejip, ti betuaika Pharaoh ti nyadi raja, nya nyempamaka siti kuasa ke nyakal pembisi Allah Taala enggau otoriti Iya. Iya nyadika siti badan ti nyakal Allah Taala, Jaku Iya, enggau sida nembiak Iya.

Jaku raja Pharaoh udah nya, ke madah, “Aku enggai ngelepaska orang Israel” mandangka lebih agi pengawa ti ngelaban Allah Taala ti idup nya, lebih agi ngaga Ejip nyadika simbol, ukai semina senentang nyangkal Allah Taala tang mega ngelambangka sistem ti ngelaban Iya.

Aruh iya mayuh orang meda sikap ti sama tu, beribu taun udah nya, dalam French Revolution [Revolusi Peranchis] (peda mega Isa. 30:1–3 enggau P’dang. 11:8). Raja Pharaoh ngumbai diri petara tauka anak siku petara—reti nya, orang ke ngarapka kuasa, pengering, enggau pemintar diriempu.

“Ari semua bansa ke disebut dalam sejarah Bup Kudus, menua Ejip meh ke pemadu berani nyangkal pembisi Allah Taala ke idup, sereta ngelaban jaku perintah Iya. Nadai raja bukai berani ngelaban otoriti Serega enggau jalai ti tebuka sereta sumbung lebih ari raja menua Ejip. Lebuh Moses, dalam nama Tuhan, mai jaku pesan Tuhan ngagai iya, raja Pharaoh ke sumbung nya nyaut: “Sapa TUHAN [Jehovah]? Alai aku enda tau enda mendingka Iya lalu ngelepaska orang Israel? Aku enda nemu Jehovah, lalu aku enggai ngelepaska orang Israel” Pemansut 5:2, A.R.V. Tu ke dikumbai “atheism,” [penemu ti madahka Allah Taala nadai] lalu bansa ti disempamaka Ejip deka mansutka jaku ti sama nyangkal ambu Allah Taala ke idup lalu deka mandangka sikap enda arap sereta ngelaban ti sama.”—Ellen G. White, The Great Controversy, p. 269.

`Enti orang nanya nuan, Kati nuan nemu Tuhan? Baka ni ku respons [saut] nuan? Enti saut nuan, Ya, nama jaku nuan pasal baka ni Tuhan nya, lalu nama kebuah?`