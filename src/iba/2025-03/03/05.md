---
title:  “Mulut ti Enda Disunat”
date:   16/07/2025
---

Tuhan sigi udah meri Moses beberapa iti semaya ti kuat senentang utai ti deka dikereja Iya. Taja pen Moses udah teperansang udah bekau ke betemu enggau Tuhan nya, tang peransang nya enda lama aja, ketegal respons tauka tindakbalas ari bansa iya empu.

`Bacha Pemansut 6:9–13. Nama utai ke nyadi udah nya, lalu nama pelajar ke ulih diambi kitai ari jerita tu pasal betapi enggau pengasa ati sereta belaban enggau penanggul dalam pengidup kitai?`

Orang Hebrew [Israel] nyau nadai ati agi ketegal penusah, pemerinsa, enggau pengawa berat ti dikereja sida dataika sida nadai mendingka jaku Moses ti madahka Allah Taala deka ngereja utai ti udah disemayaka Iya. Chukup lama sida udah nganti nya, tang utai ti dianti sida nya lalu bedau ga nyadi nyata. Kati ku iya tau lain diatu deh? Sida nyau nadai ati agi, nyau nadai pengadang, nyau asai ke lebih pait agi, laban, tu meh keterubah iya dalam umur sida, sida meda sida bisi amat pengadang sida deka dilepaska.

Tang, taja pia, sapa meh kitai ke enda kala ngasai baka sida nya neh? Sapa kitai ke nadai kala ngasai abis ati, asa ati, enda puas ati—asai ke udah enda dikingatka Tuhan agi?

Ingatka jerita Jop? Ingatka Asap, siku ari penulis Masmur, ke bisi mayuh utai tanya pasal pemujur orang ke jai enggau pemerinsa orang ke lurus? Tang, taja pen iya bisi mayuh tanya baka nya, Asap udah nulis siti ari pengaku pengarap ke pemadu manah: “Tang aku seruran semak Nuan, lalu Nuan megai jari aku. Nuan ngiring aku ngena ajar Nuan lalu ba pengujung iya, Nuan deka nerima aku ngena basa. Nama utai bukai ti dikemisi aku di serega kelimpah ari Nuan Empu? Laban aku bisi Nuan, nama utai bukai agi dikedekaka aku di dunya tu? Runding enggau tubuh aku nyangka tau nyadi lemi, tang Allah Taala nyadika pengering aku. Semina Iya siku aja diguna aku” (Mas. 73:23–26, NIV).

Nengah sejarah kudus, Allah Taala udah netapka ati sida nembiak Iya madahka Iya bisi enggau sida (Isa. 41:13, Matt. 28:20). Iya meri sida pemaik Iya, pengibur Iya, lalu Iya ngeringka sida ngambika sida ulih betapi enggau cabaran pengidup (John 14:27; John 16:33; Pil. 4:6, 7).

Formula sempekat, “Aku deka ngaga kita nyadi nembiak Aku, lalu Aku deka nyadi Allah Taala kita” (P’sut. 6:7, NKJV), nunjukka pengerapat kaul ti dikedekaka Tuhan enggau sida nembiak Iya.

`Perundingka dalam ke agi genteran jaku tu, “Aku deka ngaga kita nyadi nembiak Aku, lalu Aku deka nyadi Allah Taala kita” (P’sut. 6:7, NKJV). Taja pen konteks iya ditu bejaku ngagai bala beraban mayuh, baka ni ku iya tau dikena ba siku-siku kitai kediri, lalu baka ni ku kaul tu ulih dipandangka dalam pengidup kitai besari-sari? (Peda mega 2 Kor. 6:16.)`