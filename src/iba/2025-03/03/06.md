---
title:  Baka Allah Taala di Mua Raja
date:   17/07/2025
---

`Bacha Pemansut 6:28–7:7. Baka ni ku Tuhan mutarka kedalih Moses?`

Allah Taala madahka Diri ngagai Moses sebagai Yahweh, reti nya Iya meh Allah Taala ti peribadi [personal] sereta rapat, Allah Taala ka sida nembiak Iya, sereta Allah Taala ti ngaga kaul sempekat enggau sida iya.

Allah Taala ke ngerapat kitai tu sekali agi ngarah Moses mansang ngagai raja lalu bejaku enggau iya. Kurang pengarap ka diri empu, sekali agi Moses nyakal, “Nama kebuah raja deka mendingka aku?” Sekali agi kitai meda ditu ukai semina pemaruh ati Moses, tang, sekali agi, pengingin ati iya ti deka nyeliahka diri ari tugas nya, iya ti naka ke diatu bedau tentu mujur pejalai.

“Lebuh Allah Taala ngarah Moses pulai baru ngagai raja Pharaoh, Moses nunjukka diri enda arapka diriemmpu. Leka jaku ‘aral sepatayim—enti disalin terus, nyadi ‘mulut ti enda disunat,’ ti dikena ditu bejaku pasal Moses ti enda lanchar bejaku (P’sut. 6:12, 30)—nyau deka sebaka enggau jaku dalam Pemansut 4:10: ‘enda lanchar bejaku.”—Andrews Bible Commentary: Old Testament, “Exodus” (Berrien Springs, MI: Andrews University Press, 2020), p. 205.

Ulih pengasih Iya Allah Taala meri Aron ngambika nyaup Moses. Moses deka bejaku ngagai Aron, lalu Aron deka bejaku ngagai raja Pharaoh; ari nya, Moses deka nyadi baka Allah Taala ba mua orang Ejip, lalu Aron deka nyadi nabi iya.

Jerita tu meri penerang ke betul amat pasal peranan nabi. Nabi nya meh jurubasa [jurucakap] ka Allah Taala; iya nyadi mulut Tuhan ti ngenataika sereta nerangka jaku Allah Taala ngagai mensia. Baka Moses ti bejaku ngagai Aron, lalu udah nya Aron ngenataika jaku nya ngagai raja Pharaoh, baka nya meh Allah Taala bejaku ngagai nabi, lalu udah nya nabi ngajar jaku nya ngagai mensia. Tu tau dikereja ngena chara bejaku, tauka betemu batang tubuh; tauka, baka ti biasa dikereja, nabi nerima mesej ari Allah Taala lalu udah nya dituliska iya.

Allah Taala mega nerangka ngagai Moses utai ti deka nyadi lebuh iya betemu enggau raja. Iya madahka konfrontasi iya enggau raja nya deka angat sereta lama. Sekali da agi Tuhan madah ngagai Moses baka ni raja Pharaoh nya deka bingking amat lalu Tuhan deka ngaga ati iya kieh (P’sut. 4:21, Exod. 7:3). Tang pengujung iya, bisi asil ti manah deka datai, iya nya, “orang Ejip deka nemu Aku endang amat TUHAN” (P’sut. 7:5, NIV). Reti nya, dalam semua kachau-bilau ke nyadi nangkanka nya, Allah Taala deka dikemuliaka.

`Moses pen nyau nadai agi kedalih kena nulak tugas ti diasuh Allah Taala dikereja iya. Nama kedalih ti dikena kitai nyeliahka ke tugas ti diasuh Tuhan dikereja kitai?`