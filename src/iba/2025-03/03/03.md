---
title:  Berengkah Enggau Mayuh Pemar
date:   14/07/2025
---

Taja pen Moses, ari pun iya, engka nemu, pengawa ke udah diberi Tuhan ngagai iya nya ukai utai ti mudah dikereja (nya kebuah iya bendar deka nyeliahka diri), iya enda nemu sekali utai ti deka datai.

`Bacha Pemansut 5:3–23. Nama ‘akibat’ tauka utai ke nyadi sapengudah Moses seduai Aron ke terubah iya betemu enggau raja Pharaoh?`

Sebedau seduai betemu enggau raja Pharaoh, Moses seduai Aron udah ngumpul bala tuai enggau semua orang Israel, lalu madahka jaku Allah Taala ngagai sida, lalu nunjukka kelai-kelai ari Allah Taala, ke ngasuh orang Israel arapka Tuhan amat deka ngelepaska sida ari nyadi ulun. Nya kebuah sida nyembah Allah Taala (P’sut. 4:29–31). Besai pengarap sida: Tuhan deka ngelepaska sida bansa Hebrew ari nyadi ulun—pengujung iya!

Udah nya Moses pen mansang ngagai raja Ejip nganjung jaku peminta Allah Taala, lalu utai pen nyadi lebih pedis agi ungkup orang Israel. Pemerinsa sida betambah, pengawa ti dikereja sida tiap hari ditambahka berat sereta pedis agi. Sida dikumbai buruk gawa; sida dikereja enggau lebih kasar agi; lalu pengawa sida nyadi lebih pedis ari ke udah.

Bala kepala sida enda lantang ati, lalu makin jai agi utai nyadi lebuh sida besatup enggau Moses seduai Aron, lalu (baka ti deka dipeda kitai udah nya) iya ngepunka konflik ti deka nyadi entara Moses enggau bansa iya empu selama betaun-taun udah nya.

`Bacha Pemansut 5:21, lalu engkah diriempu nuan ba tempat sida nya lebuh sida betunga enggau Moses seduai Aron. Nama kebuah sida mansutka jaku ti dipansutka sida nya?`

Enda pedis kitai meda nama kebuah sida pedis ati ngagai Moses (“Awakka Tuhan meda seduai, lalu ngakim seduai,” ku sida). Sida ngumbai Moses datai deka ngelepaska sida ari orang Ejip, ukai deka ngasuh pengidup sida lebih pedis dikereja orang Ejip.

Nya alai, kelimpah ari ti betapi enggau orang Ejip, Moses seduai Aron mega enggai enda betapi enggau bansa diriempu.

`Nama sekeda jalai ke lebih manah agi chara nuan enggau orang bukai betapi enggau sida pengiring gerija tempatan lebuh bisi penyerekang nyadi, ke enda ulih diseliahka?`