---
title:  “Aku” Ti Tuhan
date:   15/07/2025
---

Kasih amat tudah Moses! Udah ga iya dianu raja Pharaoh, diatu bansa iya empu nyumpah iya.

Meda baka nya, Moses pen mutap ngagai Tuhan. Enggau ati ti bepedi sereta asa lebuh meda pengidup orang Israel nyau makin pedis agi, iya nanya: “Tuhan, nama kebuah Nuan merinsaka bala nembiak Nuan? Nama kebuah Nuan ngasuh aku kitu? Sekumbang aku ti udah betemu enggau raja, lalu bejaku ngarika Nuan, iya udah balat amat merinsaka bala nembiak Nuan. Lalu nuan enda nyaup sida!” (P’sut. 5:22, 23, NIV). Nyata amat Moses enda puas ati enggau Tuhan, lalu lebuh kitai ngira keadaan utai ti nyadi, aruh iya Moses baka nya.

Tang saut Allah Taala penuh kuasa. Iya deka ngambi tindakkan ti nyengala, mega. Ku Tuhan, “Diatu nuan deka meda utai ti deka dikereja Aku ngagai raja nya” (P’sut. 6:1, NIV).

`Bacha Pemansut 5:22–6:8. Nama saut Allah Taala ngagai Moses, lalu nama pemendar ti penting amat dipandangka ditu?`

Tuhan enda agi semina bejaku aja; diatu Iya deka ngereja utai ti besai ngarika sida nembiak Iya. Iya ngingatka Moses pasal beberapa iti fakta ti beguna: (1) Aku tu meh TUHAN; (2) Aku udah ngayanka Diri ngagai aki ini kita; (3) Aku udah ngaga sempekat Aku enggau sida; (4) Aku udah besemaya deka meri sida tanah Kanaan; (5) Aku udah ninga sabak sida nembiak Israel; lalu (6) Aku udah ingatka sempekat Aku ti deka meri kita Tanah Semaya nya.

Peratika Tuhan beulang kali ngena leka jaku “Aku.” Aku, ti Tuhan Allah Taala kita, Aku udah ngereja tu, ngereja nya ka kita, nya alai kita tau arapka Aku deka mega ngereja utai ti udah disemayaka Aku ngagai kita.

Diatu, Tuhan besemaya deka ngereja empat iti utai ti besai ungkup orang Israel laban Iya meh Tuhan sida ti idup: (1) “Aku deka ngelepaska lalu nebus kita ari pengidup kita ke nyadi ulun orang Ejip” (2) “Aku deka nebus kita;” (3) “Aku deka ngedarka lengan Aku ti kering lalu ngukum orang Ejip,” lalu (4) “Aku deka ngaga kita nyadi nembiak Aku, lalu Aku deka nyadi Allah Taala kita” (Exod. 6:6, 7, NIV).

Empat iti tindakkan Tuhan tu udah ngukuh sereta ngentapka baru kaul Tuhan enggau sida nembiak Iya. Allah Taala meh Subjek [ti ngereja] semua utai tu, lalu orang Israel meh ke deka nerima semua penguntung enggau pengasih tu. Allah Taala meri semua utai tu enggau perchuma, ketegal pengerindu Iya; Iya udah ngereja tu ngagai sida nya kelia, lalu Iya mega ngereja nya ngagai kitai diatu.

`Sapa agi orang bukai dalam Bup Kudus ke mutap ngagai Tuhan—ketegal bisi kebuah ke manah? Nama kebuah, kekadang, OK, enti kitai nuang isi ati kitai ngagai Tuhan lalu komplen [mutap] pasal keadaan pengidup kitai? Tang, taja pia, nama kebuah kitai patut selalu ngereja iya enggau penuh pengarap ka Tuhan?`