---
title:  Hari Sabat Tuhan
date:   21/09/2025
---

Taja pen orang ke nyakal hari Sabat ba hari ti ketujuh nya selalu madahka hari Sabat nya semina ungkup orang bansa Judah aja (jaku nya salah, laban hari Sabat nya udah digaga sereta dikuduska ba Eden sebedau bisi orang bansa Jews [peda P’kal. 2:1–3]); tauka sida madah, orang Judah terubah ninga pasal hari Sabat nya ba Sinai (jaku nya salah mega, laban orang Judah sigi udah ngintu hari Sabat sebedau sida datai ba Sinai [peda P’sut. 16:22–29]). Hari Sabat nya sigi seisi-sedagin enggau pengidup orang Hebrew [Israel] ari terubah iya.

`Bacha Pemansut 35:1–3. Nama pemendar ti ditandu baru ngagai orang Israel ditu dalam konteks nirika langkau kain Tuhan nya?`

Hari Sabat enggau mesej iya endang ari asal suba, diatu, enggau belama iya pasal Allah Taala—sapa Iya nya enggau nama pengawa besai ti dikereja Iya. Hari Sabat nya ngingatka kitai senentang pengawa Allah Taala ti nengkebang sereta nyelamatka kitai, lalu perening kitai patut fokus ba Allah Taala, iya ti deka diau begulai enggau sida nembiak Iya. Dalam chara tu, hari Sabat enggau langkau kain Tuhan nya nunjuk ngagai tuju ti sama: iya nya, pembisi Allah Taala dalam pengidup kitai.

Hari Sabat ba gerija Penyanggup Lama meri kitai mayuh bengkah berita. Kitai ulih nyimpulka isi berita nya dalam lima iti poin ti penting:

1. Allah Taala nya meh Penengkebang, lalu Bup Kudus mungkal jaku iya ngena jaku padah ti penting tu (P’kal. 1:1). Hari Sabat nya meh nyadika tugu pengingat ka pengawa Allah Taala ti nengkebang dunya (P’kal. 2:2, 3; P’sut. 20:8–11). Ari pemendar siti tu—Allah Taala ti nyadi Penengkebang kitai—semua pemendar dalam Bup Kudus datai.
2. Messiah nya deka datai, lalu pengadang [harapan] tu bepusatka semaya Allah Taala senentang Peturun indu nya, ti deka ngalahka ular (Sitan) nya lalu mai pemenang ngalahka penyai.
3. Allah Taala deka nirika perintah Iya, lalu hari Sabat nyadika penulu iya.
4. Keselamatan datai ari Tuhan, lalu sida nembiak Allah Taala meri saksi ka Allah Taala ti nyadi Penyelamat enggau Penebus sida, lalu keselamatan datai ari pengasih Iya aja, semina ari pengasih Iya aja.
5. Allah Taala meh Hakim besai ka semua orang. Orang ke keras ngelaban sereta nulak Iya deka nadai bisi masa depan, tang Iya meri pengidup ti meruan belama iya ngagai orang ke nitihka Iya.

`Orang Judah bisi jaku munyi tu: Lebih ari Israel ke ngintu Sabat, hari Sabat ke ngintu Israel. Taja pen kitai Adventists engka enda deka nyebut iya munyi nya, nama peranan hari Sabat ti penting dalam pengidup keluarga gerija kitai diatu?`