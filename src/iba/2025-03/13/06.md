---
title:  Jesus Diau Enggau Mensia
date:   25/09/2025
---

`Bacha John 1:14. Baka ni ku penatai Jesus ti nyadi mensia nya dibandingka enggau langkau sembiang nya?`

Pengawa Jesus ti nyadi mensia nya meh siti misteri sereta mega siti penemu sains ti eksklusif ti deka diselidik orang ke selamat sekumbang selama iya. Rasul John madahka Kristus, lebuh ti nyadi mensia, mandangka Iya diau begulai enggau kitai dalam chara ti nyata. Jesus ti nyadi mensia tu nyemaka Allah Taala di dalam Penyanggup Lama, ke diau enggau orang Israel dalam langkau sembiang ba Sinai enggau sekumbang sida ke bejalai ba menua puang dalam pejalai sida nuju Tanah Semaya nya.

Sekumbang ke nyadi mensia, Jesus diau begulai enggau mensia. Naka-naka iya siti penemu ke enda ulih disagam runding kitai! Allah Taala ti idup belama iya udah nurun ngagai dunya kitai, lalu nyadi siku ari kitai, ngambika kitai nemu Iya nya endang amat “Immanuel, Allah Taala enggau kitai.”

Dalam Matthew 18:20, Jesus madah enti bisi dua tauka tiga iku orang begumpul dalam nama Iya, Iya deka bisi dia enggau sida. Kristus bisi enggau bala nembiak Iya nengah Roh Kudus ke bisi dia. Kristus ngangauka bala penitih Iya ngambika bekaul rapat enggau Iya: “Dinga nuan, Aku bediri di mua pintu lalu nekung. Enti orang ninga nyawa Aku lalu muka pintu, Aku deka tama lalu makai enggau iya, lalu iya deka makai enggau Aku” (P’dang. 3:20, ESV).

`Bacha Pemandang 21:1–3. Nama utai ti dipandangka ngagai kitai ditu?`

Nengeri Jerusalem ti Baru nya deka nurun ari serega ngagai dunya tu, lalu John madah: “Diatu Allah Taala deka diau enggau nembiak Iya! Iya deka diau enggau sida, lalu sida deka nyadika nembiak Iya, lalu Allah Taala Empu deka begulai enggau sida, lalu nyadi Allah Taala sida” (P’dang. 21:3, NKJV). Nadai bisi Rumah Sembiang dalam Jerusalem ti Baru nya ila (P’dang. 21:22) laban seluruh nengeri nya meh rumah sembiang, iya nya rumah sembiang Allah Taala. Pemanjai, pemesai, enggau peninggi nengeri nya sebela (P’dang. 21:16) sama baka Tempat [Bilik] ti Pemadu Kudus dalam langkau sembiang, ti baka bentuk kiub, ti sebela-bela ari semua segi. Kitai deka diau begulai enggau Allah Taala, selama-lama iya, dalam dunya ke nadai agi bisi dosa, pemerinsa, enggau pemati.

`Lebuh meda utai ke udah disemayaka ngagai kitai dalam Jesus, baka ni ku kitai ulih beretan nyentuk ngagai pengujung iya?`