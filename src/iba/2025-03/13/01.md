---
title:  Langkau Sembiang Tuhan
date:   20/09/2025
---

### Bacha ka Pelajar Minggu Tu

P’sut. 35:1–36:7; P’kal. 1:1; P’sut. 36:8–39:31; Heb. 7:25; P’sut. 40:1–38; John 1:14.

> <p>Ayat Dikingat</p>
> “Udah nya mua hari lalu mungkur Langkau Kain TUHAN, lalu mulia TUHAN ngisi endur nya. . . . Sekumbang sida ke mindahka kem ari endur siti ngagai endur siti, orang Israel ulih meda mua hari TUHAN ba atas langkau sembiang nya lebuh siang hari, enggau api ti menyadi ari atas langkau sembiang nya lebuh malam hari” (P’sut. 40:34, 38, NKJV).

Batang tugas sida nembiak Allah Taala dalam timpuh Penyanggup Lama kelia (baka enggi kitai diatu mega) iya nya idup dalam kaul ti rapat enggau Tuhan; nyembah Iya sereta betuaika Iya; sereta mega, nunjukka gamal Allah Taala ke betul ngagai mensia bukai (Ulang Adat 4:5–8).

Ba Kebuh Eden, Adam seduai Awa ngelalaika diri ari Allah Taala laban dosa seduai udah ngasuh seduai takutka Iya. Pengidup ti bedosa sigi ngasuh mensia takutka Allah Taala, lalu penakut nya nyaruka penemu kitai pasal perangai Iya. Tang, berita ke manah iya nya Tuhan ngambi langkah ti keterubah, ari inisiatif Iya Empu, iya nyeruri kaul ti udah rusak nya. Iya ngangauka orang ke bedosa pulai baru ngagai Iya: “Dini alai nuan?” (P’kal. 3:9, NKJV).

Nya alai, batang misi kitai iya nya meri gambar ke betul senentang perangai Allah Taala enggau pengawa ti dikereja Iya ngagai mensia ke ngelingi kitai, berindik ari pengerindu enggau pengelurus Iya. Lebuh mensia udah tetarit ngagai Tuhan lalu nemu Iya amat rinduka sida, nya baru sida deka nyerahka pengidup sida ngagai Iya lalu ngasika utai ti dipinta Iya kereja sida, laban sida nemu nya sigi ungkup pemanah ka sida.

Langkau kain Tuhan nya nunjukka pengerapat Tuhan ngagai mensia lalu mandangka pemendar ti pemadu besai ngagai sida, iya nya, pasal baka ni Iya nyelamatka semua orang ke datai ngagai Iya enggau pengarap.

_*Pelajarka pelajar minggu tu kena nyedia Sabat, September 27._