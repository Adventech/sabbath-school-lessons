---
title:  Langkau Sembiang nya Didirika
date:   23/09/2025
---

`Bacha Pemansut 36:8–39:31. Dalam runding nuan nama kebuah tunjuk ajar ti diberi dia silik amat? Nama ti dipelajarka kitai ari nya senentang berapa ibuh Tuhan ka genap iti pekara ti silik?`

Enggau bejimat Moses ngaga langkau sembiang nya, lalu nitihka semua jaku ajar ke udah diterima iya ba Bukit Sinai enggau silik. Tu utai ti dirintaika dalam ayat Bup Kudus: (1) langkau sembiang nya enggau mayuh bengkah kain, tirai, enggau bengkah perengka bukai (P’sut. 36:8–38); (2) peti sempekat (P’sut. 37:1–9); (3) mija ungkup roti (P’sut. 37:10–16); (4) kaki lampu (P’sut. 37:17–24); (5) alta menyan (P’sut. 37:25–29); (6) alta piring tunu (P’sut. 38:1–7); (7) bisin kena bebasu (P’sut. 38:8); (8) tengah laman (P’sut. 38:9–20); enggau (9) perengka ti dikena ba langkau sembiang nya (P’sut. 38:21–31). Pemansut 39 nampung jaku penerang pasal epod, terabai dada, enggau pekayan bukai sida imam.

Lalu servis ti dipejalaika dalam langkau sembiang nya nyadika pelajar objek ti dipeda senentang injil, lalu mandangka seluruh pelan keselamatan Allah Taala. Mayuh bengkah upacara ti dipejalaika dia mandangka (1) baka ni Allah Taala begedika sereta mutarka dosa, (2) baka ni Iya nyelamatka mensia ti nesal, (3) nama nasit orang ke jai, enggau (4) baka ni iya deka ngulihka masa depan ti bemulia ke nadai agi bisi penyai dia.

Dua bengkah servis ke lain ari pangan diri tang bekait enggau pangan diri dikereja dalam langkau sembiang nya dalam taun nya: siti dikereja tiap hari, siti sekali setaun. Pelayanan dua fasa tu nyempamaka baka ni Allah Taala mela dosa lalu nyelamatka orang ke bedosa. Nengah servis tiap hari dalam langkau sembiang nya, Allah Taala meri jamin ngagai orang ke nesal nya senentang dosa sida ti diampun Iya lalu udah nya iya nawarka keselamatan ngagai sida. Kena nerima pemeri keselamatan nya, sida enda tau enda meri piring genselan, lalu piring genselan nya nunjuk ngagai pemati Messiah, iya nya Jesus, ti “darah Iya, nuchi kitai ari semua dosa” (1 John 1:7, NKJV). Pengaku ka dosa enggau penerima baju pengelurus Kristus tu meh ti nyadi pusat pemeri tu (Mas. 32:1, 2). Enggau chara tu, orang bedosa ke udah nesal nya bisi jamin deka diampun lalu tau begaga ati dalam keselamatan.

Servis setaun sekali nya, ti dikereja ba Hari Pengampun Dosa [Day of the Atonement], mandangka chara Allah Taala muai dosa, mutarka penanggul dosa, sereta ngulihka masa depan ke alai nadai agi dosa bisi (Adat Lewi 16, John 1:29). Ke diatu, pelayanan Kristus ke dua serampang dalam rumah sembiang serega nya nyadika siti agi pemandang ka pengawa ti dikereja Allah Taala ka kitai (Heb. 7:25) lalu deka mai ngagai chara ti penudi kena mutarka penanggul penyai (Dan. 7:13, 14, 22, 27; Dan. 8:14; P’dang. 21:4).

Langkau sembiang nya meh palan endur nyembah Allah Taala, muji Iya, sereta meri terima kasih. Nyembah reti nya ngukuhka kaul kitai enggau Allah Taala, ke ngangauka orang ke arap kedalam kaul nya.