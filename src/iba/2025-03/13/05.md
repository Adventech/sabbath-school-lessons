---
title:  Pembisi Allah Taala Dalam Langkau Sembiang
date:   24/09/2025
---

`Bacha Pemansut 40:1–38. Baka ni ku orang Israel ngelala pembisi Allah Taala?`

Bab ti penudi dalam bup Pemansut (Pemansut 40) nusi pasal pengawa ti nyerahka langkau sembiang nya sereta enggau pemeri Decalogue [Sepuluh Pesan]. Pengawa nyerahka langkau sembiang nya meh event ti kemunchak ba Sinai.

Mulia Allah Taala nya meh pengudus Iya, perangai Iya, enggau pembisi ti penuh pengerindu, lalu nya meh pemadas Iya (P’sut. 3:5; P’sut. 33:18, 19). Pembisi Tuhan ngemenuhka langkau sembiang nya lalu nyata dipeda baka remang, ti dikumbai mulia Shekinah. Bup Pemansut ditutup ngena penekanan ba pembisi Allah Taala ti ngiring sida, dalam remang Tuhan lebuh siang hari, lalu dalam tiang api lebuh malam hari. Ngena chara ti nyata sereta penuh kuasa, orang Israel deka ngasaika ukai semina pengamat Allah Taala bisi tang mega penyemak Iya bisi meruan enggau sida lebuh iya nguluka sida.

Moses nirika langkau sembiang nya kenaka hari ti keterubah ba bulan ti keterubah ba taun ti kedua (P’sut. 40:2, 17). Iya mega merekat semua utai—nyengkaum Aron enggau bala anak lelaki iya nyadi imam (P’sut. 40:9, 13–15)—ngena minyak penata. Iya lalu tama ngagai Tempat ti Pemadu Kudus, enggau Tempat ti Kudus, enggau tengah laman, lalu nyerahka semua nya ngagai Tuhan. Nengah proses tu, iya ngeresmika servis dalam seluruh langkau sembiang nya (peda mega P’pau. 7:1). Semina lebuh pengawa ngeresmika langkau sembiang nya aja Moses tau tama kedalam Tempat ti Pemadu Kudus nya; laban udah, semina Imam Besai aja ke tau tama kedalam bilik nya sekali setaun lebuh Hari Pengampun Dosa (Adat Lewi 16:2, 17).

Ba tiga iti peristiwa, Bup Kudus madahka pengawa udah tembu: (1) ba ujung minggu Nengkebang nya, Allah Taala madahka pengawa Iya udah tembu (P’kal. 2:1–3); (2) lebuh tembu pengawa nirika langkau sembiang nya, Bup Kudus madah: Moses “nembuka semua pengawa nya” (P’sut. 40:33); lalu (3) nya mega jaku ti disebut lebuh Solomon nembuka pengawa begagaka Rumah Sembiang [temple] nya (1 Raja 7:51).

Kaul ke bisi entara pengawa Nengkebang enggau langkau sembiang orang Israel nya nunjuk ngagai dimensi kosmik, iya nya ngagai timpuh lebuh Tuhan deka diau enggau semua orang ke udah diselamatka Iya dalam Jerusalem ke Baru ba dunya ke baru ila, ti nyadika Langkau [Tabernacle] Allah Taala, endur Iya diau begulai enggau umat Iya (P’dang. 21:2, 3; bandingka enggau P’dang. 22:1–4).

Pengawa Allah Taala ti ngemenuhka langkau sembiang nya enggau pembisi Iya dia (P’sut. 40:34) nya meh ti nyadi kemunchak besai ngagai peristiwa ti berengkah enggau pengada Moses lalu disambung pengalah bala petara orang Ejip dalam 10 bengkah sumpah ti ninggang sida, enggau pengelari sida pansut ari Ejip, ngagai pengalah bala sedadu orang Ejip, enggau, ngagai pengujung iya, pemandang Allah Taala ari Bukit Sinai.

`Nama chara kitai, kemaya hari tu, ulih ngasaika pembisi Allah Taala dalam pengidup kitai? Nama kebuah penting amat kitai ulih ngasaika Iya bisi?`