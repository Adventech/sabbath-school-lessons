---
title:  Pemeri enggau Roh
date:   22/09/2025
---

`Bacha Pemansut 35:4–36:7. Nama pelajar ti penting ditu ungkup kitai kemaya hari tu?`

Mayuh macham perengka ti berega diguna kena ngaga langkau kain Tuhan nya, lalu sida bulih semua nya ari pemeri ari sida nembiak Allah Taala, ke udah meri enggau ati sukarela, ti tebuka, sereta gaga. Sida meri emas, pirak, engkeraju, kain linin alus, batu-batu berega, gari mar ti unik, kayu akasia, minyak kana, rempah, enggau mayuh perengka bukai ti diguna. Orang mega meri tenaga sida, laban mayuh objek ti spesifik perlu digaga orang ke bisi pengelandik jari enggau orang ke tukang ngaga langkau nya enggau perengka ke diguna dalam iya. Pia mega, orang ke landik nyait tauka nenum diguna kena ngaga pekayan sida imam, ti deka bekereja dalam langkau sembiang nya, sereta ngaga pekayan Imam Besai, ke mayuh chura sereta gerine nyengkaum terabai dada enggau labung.

Allah Taala udah balat merekat orang Israel ari pemeri orang Ejip ngagai sida lebuh sida ke ninggalka Ejip. Nyadi diatu tu meh peluang sida meri pemeri terima kasih sida ngagai Allah Taala ketegal pengiring Iya ti penuh pengasih enggau kuasa besai, lalu ati sida pen tebuka deka nembuka pengawa tu kena ngemuliaka Tuhan.

Mensia udah meri enggau chukup mayuh enggau chukup gaga ati, dataika Tuhan nyau madah ngagai Moses: “Utai ti diberi orang mayuh kena ngereja pengawa ti diasuh TUHAN, nyau lebih ari chukup” (P’sut. 36:5, NIV). Nya alai, Moses pen nagang sida ari meri agi, laban “utai ti udah dibai kia nyau lebih ari chukup kena nembuka semua pengawa” ngaga langkau sembiang nya (P’sut. 36:7, NIV).

Nengah iring enggau ajar Roh Kudus, Allah Taala nyikap sereta meri sida pengulih ngambika nirika langkau sembiang nya enggau betul. Besalel, Oholiab, enggau sida ke bukai udah dipenuhka Tuhan enggau Roh Allah Taala” (P’sut. 35:31, NKJV), reti nya sida udah diberi penau enggau pengelandik, pemintar, enggau pemandai ke diguna kena ngereja semua pengawa nya enggau betul. Tu meh siti projek ke besai amat lalu enda tau enda digaga nitihka model ti udah dipandangka Allah Taala ngagai Moses.

Penting diperatika kitai ditu pemeri ari Roh Kudus nya bisi bekait enggau mayuh bengkah pengelandik enggau penau, ti diguna dikena ngaga langkau sembiang nya. Dipenuhka enggau Roh ukai reti nya bisi majik dia tauka bisi kuasa roh ti spesel dalam mensia. Kena ngemansangka pengawa Allah Taala sereta nembuka misi Iya, Allah Taala meri kuasa ngagai bala penitih Iya kena nyapai tuju Iya lalu ngereja nya enggau manah.

`Nama pemeri roh ke udah diterima nuan lebuh nuan diisi penuh ulih Roh Kudus? Ingat, pemeri roh nya semina deka mujur ngasilka buah lebuh nuan ngemansang sereta bekenaka buah Roh dalam pengidup nuan (Gal. 5:22, 23).`