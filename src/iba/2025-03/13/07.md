---
title:  Tambah Penemu
date:   26/09/2025
---

Bacha Ellen G. White, “The Tabernacle and Its Services,” pp. 353–358, in Patriarchs and Prophets.

“Sebedau pengawa nirika langkau sembiang nya, Tuhan udah dulu bejalaika pengawa penyelamat Iya, iya nya, nyelamatka orang Israel ari nyadi ulun orang Ejip. Udah nya, baru Allah Taala ngaga sempekat ti kekal enggau sida nembiak Iya. Iya deka nyadi Allah Taala sida, lalu sida deka nyadi nembiak Iya (P’sut. 6:7). Kaul sida enggau Iya sereta enggau pangan diri deka belalauka adat sempekat nya. Langkau sembiang nya meh nyadika tempat sida betemu, ke endur Allah Taala enggau mensia begulai. Semina lebuh sida udah ditebus sereta penyerakup ti kekal udah ditumbuhka enggau Allah Taala nengah sempekat nya, baru sida bisi jalai datai ngagai Allah Taala di dalam tempat endur Iya diau nya.”—Andrews Bible Commentary: Old Testament, “Exodus” (Berrien Springs, MI: Andrews University Press, 2020), p. 226.

Dalam timpuh ke sama, Ellen G. White nerangka tuju servis dalam langkau sembiang: “Nya alai dalam pelayanan langkau sembiang nya, lalu dalam rumah sembiang [temple] ti tetap, ti nganti tempat langkau sembiang nya, udah nya, orang diajar tiap hari pasal pemendar-pemendar ke besai ke bekaul enggau pemati enggau pelayanan Kristus, lalu sekali setaun runding sida dibai ke mua ngagai peristiwa penutup laya besai entara Kristus enggau Sitan, iya nya, pengawa ti nuchi seluruh universe tu ari dosa enggau orang ke bedosa.”—Patriarchs and Prophets, p. 358.

**Tanya ti Deka Dipejuraika:**

`Puak semua servis sembah dalam langkau sembiang nya, nya meh darah ti nyadi genselan. Mayuh macham jelu dikena nyadika piring genselan, lalu darah sida dikena dalam semua upacara dalam langkau sembiang nya. Nama ti disempamaka darah nya, lalu ngagai nama semua piring genselan nya nunjuk?`

`Amat pen alitka ati kitai berunding, baka ni Allah Taala, ti Penengkebang universe tu, sanggup diau enggau sida nembiak Iya dalam langkau sembiang nya, berapa balat agi ati kitai alit berundingka Allah Taala nya sanggup datai nyadi mensia ngambika Iya ulih diau begulai enggau kitai. Iya ke datai lalu diau begulai enggau sida nembiak Iya dalam langkau sembiang nya, udah chukup mandangka pengerindu Iya. Tang udah nya meri Diriempu nyadika piring genselan ke muai dosa—iya nya, mati nyadika ganti kitai? Nama ti diajar tu ngagai kitai pasal perangai Allah Taala? Pia mega, nama ti diajar tu ngagai kitai pasal berapa keran Allah Taala deka meda kitai diselamatka kedalam perintah Iya ti kekal belama iya?`

`Bacha Hebrews 8:1–6. Nama ti dipadahka iya ngagai kitai pasal baka ni langkau sembiang di dunya tu nyereminka utai ti dikereja Jesus ungkup kitai diatu dalam rumah sembiang serega din?`