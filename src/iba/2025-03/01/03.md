---
title:  Latarbelakang Sejarah
date:   30/06/2025
---

Lebuh sida Jakop sebilik datai di Ejip udah bekau ngasaika lapar pungkang di menua Kanaan (Pemungkal 46), raja orang Ejip manah amat enggau sida ketegal Josep enggau semua utai ke udah dikereja Iya ungkup orang Ejip.

Lalu raja bejaku ngagai Josep, “Aku diatu ngeletak nuan nyadi gabenor ke semua menua Ejip.” Raja nya lalu merurutka tinchin ari tunjuk iya. Ba tinchin tu bisi dituliska chop diraja. Iya lalu ngerasukka tinchin nya ba tunjuk Josep. Iya ngerasukka kain linin ti alus ba Josep, lalu ngerasukka tenggak emas ba rekung Josep. Iya meri Josep kerita perang diraja ti lumur dua, lalu bala soldadu ke nyaga Josep bejalai dulu ari iya enggau panjung, “Anang mempang! Anang mempang!” Nya meh jalai iya ngeletak Josep nyadi gabenor ke semua menua Ejip” (P’kal. 41:41–43, NKJV).

`Nama kunchi pemujur Josep di menua Ejip udah bekau pengidup ke pedis amat ari pun iya? (Bacha P’kal. 37:26–28 enggau P’kal. 39:2, 21.)`

Latarbelakang sejarah ke pemadu masuk akal dalam jerita Josep nya meh sida tu: raja ti baru, dalam Pemansut 1:8 (ESV), “ti enda ngelala Josep,” nya meh Ahmose (1570 B.C. –1546 B.C.). Udah nya diganti Amenhotep I (1546 B.C. –1526 B.C.), raja ke takutka orang Israel lalu nekanka sida. Udah nya Thutmose I (1525 B.C.–1512 B.C.) ke ngeluarka atur munuh semua anak mit lelaki orang Hebrew. Anak indu iya ti benama Hatshepsut (1503 B.C.–1482 B.C.) nya meh ke ngambi Moses nyadika anak iya. Raja Pharaoh Thutmose III (1504 B.C.–1450 B.C.), iya ke megai perintah begulai enggau Hatshepsut, nya meh raja pharaoh lebuh maya Pemansut.

Pemansut ari Ejip tu nyadi ba bulan March taun 1450 B.C. (see William H. Shea, “Exodus, Date of the,” The International Standard Bible Encyclopedia, edited by Geoffrey W. Bromiley et al., vol. 2 [Grand Rapids, MI: William B. Eerdmans, 1982], pp. 230–238). Pansik ayat-ayat dibaruh tu enti nuan deka nemu timpuh Pemansut nya: P’kal. 15:13–16; P’sut. 12:40, 41; Pengulu 11:26; enggau 1 Raja 6:1 (peda mega Kereja Rasul 7:6; Gal. 3:16, 17).

Bab keterubah dalam bup Pemansut tu nyengkar timpuh ke panjai—berengkah ari timpuh Josep, lebuh apai iya Jakop enggau semua sida sebilik datai ngagai Ejip, neyntuk ngagai maya raja ngaga atur munuh semua anak mit lelaki. Taja pen orang agi betalatka pengelama taun iya, utai ke penting ditu, iya nya, taja pen sida nembiak Iya diulun orang Ejip, Tuhan enda lupaka sida.

Reti nya, taja pen kitai nadai nemu enggau silik pasal sida Hebrew tu sekumbang sida di Ejip, ungkup ke diatu (peda 1 Kor. 13:12), pemandang pasal perangai Allah Taala mengkang bepanchar nengah lambar-lambar bup tu, sama baka iya bepanchar dalam seluruh Bup Kudus. Kitai ulih nemu enda ngira berapa jai utai nyadi, Allah Taala tetap bisi dia, lalu kitai ulih manggaika pengarap kitai ba Iya dalam nama aja situasi ti ditapi kitai.