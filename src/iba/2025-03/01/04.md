---
title:  Bala Indu Bidan Orang Hebrew
date:   01/07/2025
---

Kitai enda ulih meretika bup Pemansut enti kitai enda dulu nemu ajar bup Pemungkal. Orang Judah tu pindah ngagai Ejip, lalu udah berapa lama sida idup lantang sereta mujur mansang, sida pen diulun.

Tang Allah Taala enda ninggalka sida nembiak Iya dalam penanggul sida, taja pen kekadang Iya baka ti baka nya. Udah tentu mayuh orang Hebrew nya udah putus pengarap ka penanggaul sida. Tang, dalam timpuh penusah sida nya, Tuhan datai lalu nyaup sida ngena jari Iya ti kering. Ku Tuhan meransang sida penitih Iya: “Kangauka Aku lebuh kita kena laban penusah. Aku deka ngelepaska kita, lalu kita deka muji Aku” (Mas. 50:15, NKJV).

`Bacha Pemansut 1:9–21. Nama tanggung-pengawa ti penting amat dikereja sida indu bidan ti taluk nya, lalu nama kebuah sida dikingatka dalam sejarah?`

Nadai siku raja Pharaoh dituliska nama dalam bup Pemansut. Sida nyanding gelar “Pharaoh” [Firaun] aja, retinya “raja.” Orang Ejip nganggap Pharaoh nya meh petara di dunya tu, iya anak lelaki petara sida ti benama Ra (tauka Osiris tauka Horus). Ra tu meh petara ti pemadu tinggi dalam tusun petara orang Ejip, iya meh petara matahari empu.

Tang, taja pen iya ngempu semua kuasa, “petara” tu enda ulih mejal sida indu bidan tu ngelaban jaku ati sida. Iya ke bendar, bebida ari raja Pharaoh [Firaun] ke nadai disebut nama ditu, dua iku indu bidan nya bisi disebut nama, Siprah seduai Puah (P’sut. 1:15); lalu seduai tu ditemegahka laban seduai nangika Allah Taala. Jaku perintah raja Pharaoh ti jai nya nadai ngenakutka seduai laban seduai lebih bebasaka Allah Taala lebih ari bebasaka jaku perintah raja dunya tu (peda mega Keraja Rasul 5:29). Berindik ari nya, Allah Taala pen merekat seduai enggau ruang-bilik seduai empu ke besai. Tu meh saksi ti chukup kuat mandangka penaluk. Sida indu tu, enda ngira berapa mimit ajar pengarap [theology] ke ditemu sida, ukai semina nemu utai ti betul tang mega milih deka ngereja utai ti betul.

Lebuh raja Pharaoh meda akal iya ke jai nya gagal, iya pen meri jaku perintah ngagai orang Ejip ngambika munuh semua anak lelaki ke diadaka sida Hebrew nya. Bala anak mit nya mesti dibuai ngagai Sungai Nile, engka diberi nyadika piring ngagai petara Sungai Nile, ke benama Hapi, iya ke petara ke tau ngasuh indu subur beranak. (Tu meh timpuh ti keterubah direkod ke alai orang Hebrew dibunuh ketegal sida iya bansa Judah [Jew]) Kebuah atur bunuh tu dipejalaika endang kena ngindik bansa Hebrews, kena munaska semua peturun ke lelaki, ngambika sida ke indu ulih diresap kedalam bansa Ejip, lalu enggau chara nya, ulih madamka emba ti diasaika raja Pharaoh ari bansa Hebrew ngagai bansa Ejip.

`Sida indu bidan nya ukai semina nemu utai ti betul ti patut dikereja, sida enda kakang ngereja iya. Nama ajar ti nyata ditu ngagai kitai neh?`