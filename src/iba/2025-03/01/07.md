---
title:  Tambah Penemu
date:   04/07/2025
---

Bacha Ellen G. White, “Moses,” pp. 241–251, in Patriarchs and Prophets, ti deka meri nuan penemu ti beguna kena meretika bagi ti dipelajarka kitai minggu.

Bup Kudus madahka “bidan dua iku nya orang ke nangika Allah Taala. Nya alai seduai iya enggai nitihka jaku raja, tang nejuka anak ti lelaki idup” (P’sut. 1:17, NKJV). Ellen G. White mega bejaku pasal penaluk sida indu bidan nya enggau pengadang tentang Messiah: “Atur udah diberi ngagai sida indu bidan nya laban pengawa sida nya meri sida peluang bejalaika atur nya, iya nya, munuh semua anak lelaki orang Hebrew lebuh sida ada. Tu pengawa Sitan magang. Iya nemu siku pengelepas deka diadaka ari entara orang Israel; lalu ari ngasuh raja bebunuhka semua anak lelaki sida, iya ngarapka diri ulih ngalahka tuju Tuhan nya. Tang sida indu bidan nya nangika Allah Taala, lalu enda berani bejalaika atur ti jai nya. Tuhan nyukung pengawa sida nya lalu ngemujurka sida.”—Ellen G. White, Patriarchs and Prophets, p. 242.

Berita manah dalam semua tu nya meh, taja pen pelan Sitan jai, Allah Taala ulih ngalahka iya, lalu Tuhan nguna orang ke taluk kena ngalahka Sitan. Kitai tu diau dalam kawasan munsuh kitai, ke dikumbai Jesus “pemerintah [raja]” tauka “pemerintah [raja] dunya” (Epe. 2:2, NKJV; John 14:30). Sitan ngerampas penuduk tu ari Adam, tang Jesus Kristus udah ngalahka iya dalam pengidup Iya enggau nengah pemati Iya datas regang (Matt. 4:1–11, John 19:30, Heb. 2:14). Taja pen Sitan agi idup sereta chakah, baka ti dipeda kitai dalam pengawa iya ti deka bebunuhka bala anak mit lelaki nya, ukum pemati iya empu endang udah tetap (John 12:31; John 16:11; P’dang. 20:9, 10, 14). Berita manah iya nya pemar enggau penanggul pengidup tu ulih dialahka ngena pengasih Allah Taala (Pil. 4:13). Pengasih nya aja meh pengadang [harapan] kitai.

**Tanya ti Deka Dipejuraika:**

`Nama kebuah Allah Taala nyagi sida Hebrews nya diau di Ejip lalu ditekan nyadi ulun? Nama kebuah Tuhan ngambi timpuh ngelama nya endur champur tangan nanahka sida? Ingat mega, genap iku orang natka pemerinsa semina ngelama iya idup aja. Reti nya, bansa sida amat lama merinsa, tang genap iku orang merinsa pengelama iya ke idup. Nama kebuah penting kitai ngelala bida nya ngambika kitai ulih meretika pemerinsa mensia seluruh?`

`Perundingka dalam ke agi senentang baka ni Tuhan ulih nguna pengawa Moses ke mangah nya lebuh munuh orang Ejip nya? Kati enti iya enda udah ngereja nya deh? Kati reti nya orang Hebrews nya enda deka ulih ngerarika diri pansut ari Ejip? Terangka jalai runding nuan nya?`