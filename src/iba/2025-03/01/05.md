---
title:  Pengada Moses
date:   02/07/2025
---

`Bacha Pemansut 2:1–10. Nama peranan kereja enggau pengibun Allah Taala dalam jerita pengada Moses?`

Latarbelakang sejarah pasal pengada enggau pengidup Moses tu amat ngagitka ati laban iya idup ba jeman dinasti Ejip ke-18 ke amat tebilang. Siku raja ba jeman dinasti tu, nya meh Thutmose III [ke-3], ke digelar “Napoleon orang Ejip”—dianggap sebagai siku ari raja Pharaoh orang Ejip kelia ke pemadu tebilang.

Taja pen iya ada lebuh atur bunuh dipejalaika (peda P’sut. 1:22), Moses tu ada nyadi anak lelaki ti “spesel” (NLT; Jaku Hebrew tob, retinya, “good”; Exod. 2:2). Leka jaku Hebrew tu ukai semuti bejaku pasal pemanah gamal diluar aja. Ngambika chunto, iya dikena bejaku pasal pengawa Allah Taala lebuh minggu Iya Nengkebang dunya, lebuh Iya madah semua utai “manah,” tauka “pemadu manah” [“very good”] (P’kal. 1:4, 10, 31).

Sebagai siti ciptaan ti baru, anak ti “sigat” tu, nitihka pelan Allah Taala, deka nyadi orang tuai ti deka nguluka bansa Hebrew nya pansut ari nyadi ulun. Lebuh anak tu diadaka, lebih agi dalam keadaan ti pemadu teruk nya, sapa meh orang ke nemu meda masa depan iya dudi hari? Taja pia, Allah Taala tetap deka ngamatka jaku semaya Iya ngagai Abraham, Isak, enggau Jakop. Iya udah ngaga sempekat enggau sida nya, Iya deka meri Tanah Semaya nya ngagai peturun sida (Pemansut 2:24, 25). Lalu, ya, Iya deka ngena tob [anak mit] tu, bepuluh taun udah nya, ngamatka semaya Iya tu.

Tang, sebedau datai ba timpuh nya, anak indu raja Ejip, ke benama Hatshepsut ngiru Moses nyadika anak iya. Nama ke diberi ngagai Moses nya nama ari asal orang Ejip, lalu reti iya, “anak lelaki sanu” tauka “diadaka sanu,” baka chunto dipeda dalam nama Ah-mose (“anak Akh”) tauka Thut-mose (“anak Thoth”). Ari nya, nama iya, disebut dalam jaku Hebrew sebagai Mosheh, reti nya, “diambi ari.” Pengidup iya udah diselamatka enggau kereja ajih lebuh iya “diambi ari” Sungai Nile.

Enda tentu mayuh utai temu kitai pasal pengidup iya ti awal. Udah iya ke diambi ari Sungai nya, lalu diiru Hatshepsut, Moses idup 12 taun enggau keluarga asal iya (P’sut. 2:7–9; Ellen G. White, Patriarchs and Prophets, p. 244). Udah nya Moses nerima pelajar sekula ke pemadu manah di menua Ejip, semua nya kena nyediaka iya deka nyadi Raja Pharaoh orang Ejip dudi ila (Patriarchs and Prophets, p. 245). Tang, pengujung iya, ketebal agi utai ti dipelajarka iya ba sekula nya, nadai ulih diguna iya, lalu bisi sekeda nya ngelaban utai ti pemadu penting: iya nya, penemu pasal Allah Taala enggau pemendar pasal Iya.

`Ni pemayuh utai ti dipelajarka nuan ba pengujung iya nadai guna sekali ba utai ti amat penting?`