---
title:  Sida Nembiak Allah Taala Di Ejip
date:   29/06/2025
---

Bup Pemansut disebut shemot dalam jaku Hebrew, lalu reti iya ke bendar, iya nya “nama,” nitihka leka jaku pemuka ba pun dokumen nya. “Lalu tu meh nama-nama” ku jaku pemuka dia. Nama sida Jakop sebilik dirintaika dia ari pun.

`Bacha Pemansut 1:1–7. Nama pemendar ti penting ditemu ditu?`

Bup Pemansut berengkah enggau pengingatka berekat Allah Taala. Lebuh Jakop sebilik terubah datai di Ejip, sida semina 70 orang aja (P’kal. 46:27, P’sut. 1:5), “tang peturun sida, iya nya bansa orang Israel, ngadaka mayuh anak, ke ngasuh sida mayuh amat tubuh datai ke menua Ejip nyau penuh laban sida” (P’sut. 1:7, NKJV). Tang lebuh datai ba maya Pemansut sida ari Ejip, “pemayuh sida kira enam ratus ribu iku lelaki, enda ngitung indu nembiak” (P’sut. 12:37, NKJV).

`Bacha Pemansut 1:8–11. Baka ni situasi [keadaan] orang Israel lebuh maya Pemansut nya?`

Bup Kudus nusi jerita sida nembiak Israel di Ejip tu ngena chura chelum. Bup Pemansut berengkah nusi pasal sida ti nyadi ulun orang Ejip, diindik, diperinsa pemadu balat. Tang bup Pemansut tu tembu tauka abis, enggau pembisi Allah Taala dalam rumah sembiang ke ngibur sereta ngelantangka sida, ba tengah-tengah kem orang Israel (peda Pemansut 40). Di entara pun enggau pengujung tu ke bedanjang enggau pangan diri, kitai meda pemenang Allah Taala ditusi. Ulih Tuhan ti ngelepaska sida nembiak Iya ari nyadi ulun, ulih Tuhan ti muka jalai nengah Tasik Mirah, enggau ulih Tuhan ti ngalahka tentera ke pemadu kuat maya nya kelia, pemenang Allah Taala ngalahka semua tentera penyai dipandangka.

Lalu paradox dalam jerita tu madahka “makin balat agi orang Ejip merinsaka orang Israel, makin mayuh agi ga tubuh sida nambah-menambah” (P’sut. 1:12, NKJV). Reti nya, enda ngira nama pen utai dikereja mensia, Allah Taala tetap berdaulat lalu Iya deka nyelamatka sida nembiak Iya, taja pen gaya utai baka ti nadai jalai [harapan], sekurang iya ari perening mensia.

`Siku raja ti baru, ti enda ngelala Josep, belabuh megai perintah di menua Ejip. Nama ti diajar jerita tu ngagai kitai pasal anang empelita enggau keadaan ti nyadi, lebih agi iya ke manah?`