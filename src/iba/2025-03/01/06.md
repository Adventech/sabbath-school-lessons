---
title:  Pelan Berubah
date:   03/07/2025
---

`Bacha Pemansut 2:11–25. Nama utai ke enda memukai nyadi ke ngubah semua arah tuju pengidup Moses? Nama pelajar ti ulih diambi kitai ari jerita tu?`

Nama ti ka digaga Moses? Kati iya deka ulih diumpan pengelantang enggau penyamai menua Ejip enggau pangkat nyadi raja, tauka iya deka milih pengidup ti sama merinsa begulai enggau bansa iya? Bisi berapa pekara deka nyadi ti deka mejal iya ngaga pemutus.

“Lebuh raja ninga pasal utai ti udah nyadi, iya lalu ngiga jalai munuh Moses, tang Moses rari lalu diau di menua Midian” (Exod. 2:15, NKJV).

Udah bekau iya munuh orang nya, Moses ke bendar iya nadai bisi pilihan agi, deka mengkang diau di Ejip. Nya alai, sebarang pelan ke bisi ti deka nirika iya nyadi raja orang Ejip sereta nyadi “petara,” semua pelan nya padam tikala nya. Ari ke nyadi petara, iya nya petara ke pelesu, Moses milih deka nyembah Allah Taala ke bendar. Udah tentu meh, lebuh maya Moses ti ngerarika diri nya, iya nadai nemu nama utai ti nganti iya dudi hari.

“Kes nya [kes Moses ke munuh orang Ejip nya] jampat ditemu orang Ejip, lalu udah balat ditambah-tambahka, pen datai ba pending raja Pharaoh. Lebuh ditusi ngagai raja, utai ti udah dikereja Moses tu dibacha enggau reti ke besai amat; iya nya Moses sigi bisi perambu deka nguluka bansa iya angkat ngelaban orang Ejip, deka ngalahka perintah orang Ejip, lalu ngangkatka diri nyadi raja; retinya perintah enggau menua sida nadai agi deka likun seagi-agi iya agi idup. Nya alai, raja pen ngaga pemutus tikala nya, Moses mesti dibunuh; tang, lebuh Moses nemu nyawa iya dalam bahaya, iya pen ngerarika diri ngagai menua Arabia.”—Ellen G. White, Patriarchs and Prophets, p. 247.

Moses idup pengelama 120 taun (Ulang Adat 34:7), lalu pengidup iya ulih dibagi ngagai tiga bagi ke 40 taun siti bagi. Bagi 40 taun keterubah iya diau di menua Ejip, ketebal agi dalam istana raja. Bagi 40 taun ti kedua iya diau ba rumah Jetro di menua Midian.

Bagi 40 taun ti ketiga [ti pengabis], nya ti ngisi lima iti bup Moses ti keterubah [lalu dikenang kitai dalam kuarter tu], iya ti nusi jerita kangau awal ngagai orang Israel ngambika nyadika saksi Tuhan ngagai dunya ke besembahka engkeramba, ngambika mandangka gaya enggau perangai Allah Taala ke bendar (peda Ulang Adat 4:6–8).

`Kati Moses ke munuh orang Ejip nya sigi dalam pelan Allah Taala nya kini? Enti enda, nama ti diajar jerita tu ngagai kitai pasal baka ni Tuhan ulih mutarka sebarang keadaan lalu nguna iya kena ngulihka tuju Iya Empu? Baka ni ku Rome 8:28 nyaup kitai meretika pemendar ti penting tu?`