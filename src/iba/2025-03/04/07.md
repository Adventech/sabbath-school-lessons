---
title:  Tambah Penemu
date:   25/07/2025
---

Bacha Ellen G. White, “The Plagues of Egypt,” pp. 265–272 in Patriarchs and Prophets.

“Nembiak Iya [Allah Taala] dikemendarka Iya ngasaika pemedis ketegal penyai orang Ejip, ngambika sida enda tesat runding pasal pengaruh ti jai ari pengawa nyembah engkeramba. Dalam utai ti dikereja iya ngagai raja Pharaoh, Tuhan udah mandangka pemenchi Iya ngagai pengawa nyembah engkeramba enggau penetap ati Iya deka ngukum penyai enggau pengawa ti ngindik orang bukai. . . . Nadai Tuhan bekenaka kuasa Iya ngekiehka ati raja Pharaoh. Allah Taala udah meri raja Pharaoh bukti ti pemadu besai ti nunjukka kuasa Tuhan, tang raja nya empu ke kieh sereta enggai ngasika penampak ti diberi ngagai iya. Genap iti kelai ti nunjukka kuasa besai Allah Taala ti ditulak iya, udah ngujungka iya makin majak bebendar agi ngelaban. Leka benih ati ti ngelaban ti ditanam iya lebuh iya terubah nulak kereja ajih ti keterubah nya, udah ngasilka buah ti diketau iya udah nya.”—Ellen G. White, Patriarchs and Prophets, p. 268.

“Matahari enggau bulan nya meh objek ti disembah orang Ejip; dalam pemetang ti penuh misteri nya orang Ejip enggau petara-petara sida udah alah laban kuasa besai ti udah datai nyaup sida ti diulun nya. Tang, taja pen balat ngenakutka, ukum-ukum ti diberi Tuhan nya ke bendar iya nunjukka pengasih Allah Taala ti enda sanggup ngerusakka sida. Iya deka meri sida timpuh endur berunding lalu nesal ati sebedau Iya ngenataika penusah besai ti penudi sereta pemadu jai nya.”—Patriarchs and Prophets, p. 272.

**Tanya ti Deka Dipejuraika:**

`Perunding dalam ke agi pasal nama kebuah Pharaoh nyagi diriempu nyadi kieh amat, taja pen iya diberi peluang milih utai ke nyata sereta betul ke patut digaga iya, iya nya—Lepaska nembiak Aku!—agi ga iya majak enggai. Baka ni ku orang tau nyadi baka tu—balat nipu diriempu? Nama jaku tangkan ke ulih diambi kitai ka diriempu ari tu pasal baka ni kitai ulih amat kieh ati dalam dosa dataika kitai ngaga pemutus ke salah amat taja pen pemutus ke betul enggau jalai ke betul sigi tampak dipeda ba mua kitai dia? Sapa orang bukai dalam Bup Kudus ke udah ngaga penyalah ke sama baka nya? Ngambika chunto, ingatka Judas.`

`Bisi sekali, udah ke meda pengerusak ke nuntung menua enggau bansa iya ketegal penyalah iya empu, raja Pharaoh, ngaku, “Sekali tu aku udah bedosa. TUHAN endang ngena, lalu aku enggau nembiak aku amat salah” (P’sut. 9:27, NASB). Taja pen nya pengaku dosa ke manah amat maya nya, baka ni kitai nemu nya ukai penesal ati ke amat ikhlas?`