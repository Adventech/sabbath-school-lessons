---
title:  Lalat, Jelu Tupi, enggau Pisa
date:   23/07/2025
---

`Bacha Pemansut 8:20–9:12. Nama ke diajar jerita tu ngagai kitai pasal berapa besai pen kuasa enggau mulia Allah Taala dipandangka, agi meh mensia bisi kebebasan milih deka nulak Iya?`

Petara indu ke benama Uatchit, nya meh petara lalat enggau paya enggau tanah kerapa orang Ejip. Petara ke benama Khepri (petara matahari, penengkebang, enggau pengada baru) bisi pala baka pala lalat. Semua “petara-petara” nya udah alah laban Tuhan. Ba senentang tu dalam jerita (P’sut. 8:20–24), sekumbang orang Ejip merinsa, orang Hebrew selamat dilindung Tuhan. Nadai penusah besai udah nya ninggang sida.

Sekali agi, semua utai tu digaga Tuhan ngambika raja Pharaoh nemu “Aku ti TUHAN endang bisi di menua tu” (P’sut. 8:22, NKJV).

Nya alai, raja Pharaoh pen berengkah betawar. Iya nyau makin berasai kena tekan. Iya setuju ngasuh orang Israel nyembah Allah Taala lalu meri piring ngagai Iya tang pengawa nya mesti dikereja dalam menua Ejip aja (P’sut. 8:25). Tang syarat ke diberi raja tu enda ulih diterima laban ba menua Ejip jelu dianggap kudus, lalu enti orang Israel bepiringka jelu udah tentu orang deka angkat ngelaban sida enggau kasar. Tambah mega, tu ukai pelan Allah Taala ungkup orang Israel.

Udah nya, penusah besai ti nangkanka nya (P’sut. 9:1–7) mangkaka jelu tupi. Petara indu ti benama Hathor, nya meh petara pengerindu enggau pengibun orang Ejip, lalu pala iya pala chapi. Petara ke benama Apis nya petara chapi lelaki, lalu iya mega popular sereta dikemesaika orang Ejip kelia. Nya alai, dalam penusah besai ti kelima tu, bisi beberapa iku agi petara orang Ejip udah dikalahka lebuh jelu tupi orang Ejip mati magang.

Dalam penusah besai ti keenam (P’sut. 9:8–12), petara indu ke benama Isis, ti petara ubat, mejik, enggau penemu-dalam udah nyata alah amat. Kitai mega meda pengalah petara indu Sekhmet (petara perang enggau penyakit) enggau Imhotep (petara ubat enggau pengerai). Sida enda ulih ngelindung mensia ke nyembah sida. Lalu ironi iya ditu, iya nya, sida ke nemu mejik enggau ke tau keramat, sida nya empu pen kena tinggang penusah besai nya, dataika sida enda ulih bejalaika pengawa sida, lalu nya nunjukka sida endang nadai daya ngelaban Penengkebang langit enggau dunya.

Lalu tu meh keterubah iya dalam jerita pasal sepuluh penusah besai tu, ayat madah, “Tuhan ngasuh ati raja kieh” (P’sut. 9:12, NIV). Baka ni pen ati kitai bingung laban ayat tu, enti kitai meretika iya dalam konteks ti penuh, iya sekali agi mandangka Tuhan deka nejuka kitai ngetau konsikuensi pemutus kitai empu ti majak nulak Iya.

`Penanggul raja Pharaoh tu ukai ba penemu intelektual [runding]; laban iya udah diberi chukup bukti kena ngaga pilih ke betul. Penanggul iya ke bendar nya meh ati iya. Nama ti dipelajarka kitai ari tu pasal kebuah kitai mesti selalu nyaga ati kitai?`