---
title:  Tiga Iti Penusah Besai ti Keteruba
date:   22/07/2025
---

Sepuluh iti penusah besai ti nyadi ba Ejip nya ukai ditujuka ngagai orang bansa Ejip tang ngagai petara sida. Siti-siti penusah nya ambis nadai mangka sekurang iya siku ari sida petara nya.

`Bacha Pemansut 7:14–8:19. Nama ti nyadi dalam penusah besai nya?`

Allah Taala udah madah ngagai Moses randau iya enggau raja Pharaoh nya deka mar, lalu baka ti enda ulih nyadi (P’sut. 7:14). Taja pia, Allah Taala deka mandangka Diri ngagai raja Pharaoh sereta ngagai orang Ejip. Nya alai Iya milih deka berkomunikasi enggau sida ngena jalai ti ulih dipahamka sida. Lalu orang Hebrew mega deka beruntung ari konfrontasi nya laban ari nya sida deka belajar mayuh agi pasal Allah Taala sida.

Penusah besai ti keterubah ditujuka ngagai petara Sungai Nile, ke benama Hapi (P’sut. 7:17–25). Pengidup orang Ejip endang begantung penuh ba Sungai Nile. Dia bisi ai, dia meh bisi pengidup. Ai meh pun penatai pengidup, nya alai sida nempa petara sida, Hapi, lalu nyembah iya laban iya meri pengidup.

Tang, kitai nemu, semina Allah Taala ti idup aja meh pun penatai pengidup, Iya ti Penengkebang semua utai, nyengkaum ai enggau pemakai (P’kal. 1:1, 2, 20–22; Mas. 104:27, 28; Mas. 136:25; John 11:25; John 14:6). Ngubah ai nyadi darah nyempamaka ngubah pengidup nyadi pemati. Petara Hapi enda ulih meri sereta ngelindung pengidup. Semua tu ulih nyadi semina nengah kuasa Tuhan Allah Taala aja.

Allah Taala udah nya meri raja Pharaoh peluang siti agi. Sekali tu petara engkatak, ke benama Heqet, diserang (P’sut. 8:1–15). Sungai Nile, enda ulih meri pengidup, tang mansutka bala engkatak, ti dikenakutka, dikenggaika, dikejika, orang Ejip. Bendar sida deka munuh bala engkatak nya. Timpuh ti tentu lebuh penusah engkatak tu dipadamka nunjukka kuasa Allah Taala bisi dalam penusah tu mega.

Penusah besai ti ketiga bisi penerang ke pemadu pandak (P’sut. 8:16–19). Enda tentu terang bansa indu utai (Heb. kinnim) ti disebut ditu (kerengit ku salin Bup Kudus Iban, tang nyamuk pen tau, kutu pen tau, teka pen tau?). Penusah tu ditujuka ngagai petara tanah orang Ejip, ke benama Geb. Ari debu tanah (munyi ku dalam jerita Penengkebang dunya)

Allah Taala ngasuh indu utai pansut ari tanah, lalu ngemenuhka semua menua dia. Nyepi diri enda ulih niru kereja ajih tu (laban semina Allah Taala aja ulih meri pengidup ngagai utai), “bala orang ke tau keramat bejaku enggau raja, ‘Allah Taala udah ngereja utai tu!’” (P’sut. 8:19). Taja pia, raja Pharaoh, terus kieh, enggai berubah ati.

`Uji runding nuan berapa kieh [kering] ati raja Pharaoh. Makin lama agi iya nulak Allah Taala makin kering agi ati iya. Nama pelajar ke tau diambi kitai ari tu pasal seruran nulak kangau Tuhan?`