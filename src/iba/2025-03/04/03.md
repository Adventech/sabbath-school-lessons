---
title:  Sapa ti Ngasuh Ati Raja Kieh?
date:   21/07/2025
---

`Bacha Pemansut 7:3, 13, 14, 22. Baka ni ku kitai deka pahamka reti ayat-ayat tu?`

Sembilan kali Pemansut madahka Allah Taala ti ngasoh ati raja Pharaoh kieh (P‘sut. 4:21; P‘sut. 7:3; P‘sut. 9:12; P‘sut. 10:1, 20, 27; P‘sut. 11:10; P‘sut. 14:4, 8; peda mega Rom. 9:17, 18). Sembilan kali agi ke bukai ayat madahka raja Pharaoh udah ngekiehka ati diriempu (P‘sut. 7:13, 14, 22; P‘sut. 8:15, 19, 32; P‘sut. 9:7, 34, 35).

Sapa ke ngasuh ati raja kieh—Allah Taala, tauka raja Pharaoh empu?

Utai ti beguna diperatika kitai dalam jerita pasal sepuluh penusah besai dalam bup Pemansut tu, dalam lima iti penusah besai ti keterubah nya, raja Pharaoh empu ti ngasuh ati diri kieh. Tang, ari penusah besai ti keenam ke baruh, ayat madahka Allah Taala ti ngasuh ati raja Pharaoh kieh (P‘sut. 9:12). Reti semua tu, iya nya, Allah Taala ngeraska tauka ngenalamka agi pilihan raja Pharaoh empu, enggau tindakkan ti sengaja diambi iya, betul baka ti udah dipadahka Tuhan ngagai Moses ti deka dikereja Iya (P‘ut. 4:21).

Enggau jaku bukai, Allah Taala ngenataika penusah besai nya kena nyaup raja Pharaoh nesal sereta berubah ati lalu mega ngelepaska iya ari pemetang enggau penesat runding iya. Nadai Allah Taala nempa penyai ti baru dalam ati raja Pharaoh; Tuhan semina nyerahka raja Pharaoh ngagai penyalah ti bisi dalam ati iya empu. Tuhan nadai meri ngagai iya pengasih Tuhan ti ngawal iya, lalu nejuka iya nitihka penyai diriempu (peda Rom. 1:24–32).

Raja Pharaoh udah diberi kebebasan milih—iya ulih milih setanah enggau Allah Taala tauka ngelaban Iya—lalu iya udah milih deka ngelaban.

Nyata amat pelajar ungkup kitai ditu. Kitai udah diberi kebebasan milih entara betul enggau salah, pemanah enggau penyai, pengasi enggau pengendangasi. Ari Lucifer di serega, ngagai Adam seduai Awa ba Eden, ngagai raja Pharaoh di Ejip, sereta ngagai kitai kemaya-hari-tu — dini aja endur kitai diau, kitai milih entara pengidup tauka pemati (Ulang Adat 30:19).

Siti banding ditu: bayangkan matapanas manchar atas mentega enggau tanah liat. Mentega anchur tang tanah liat nyadi kering. Pengangat panchar panas nya sebaka aja ba utai dua iti nya, tang reaksi ngagai pengangat nya lain, lalu ngenataika asil ke bebida. Kesan iya bepanggai ba bahan. Dalam kes raja Pharaoh, kesan iya bepanggai ba sikap ati iya ngagai Allah Taala enggau sida nembiak Iya.

`Nama pilihan bebas ti deka digaga nuan dalam dua tiga hari ti deka datai? Enti nuan nemu pilihan ke betul ke patut digaga nuan, baka ni ku nuan deka nyediaka diri ngaga pilihan nya?`