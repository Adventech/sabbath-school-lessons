---
title:  Allah Taala Ngelaban Petara-Petara
date:   20/07/2025
---

`Bacha Pemansut 7:8–15. Nama pelajar ti dipeda kitai dalam konfrontasi ti terubah ditu entara Allah Taala enggau petara-petara orang Ejip?`

Perang-perang ti deka nyadi udah nya ila endang entara Allah Taala ti idup enggau “petara-petara” orang Ejip. Pekara ke ngasuh utai nyadi lebih jai agi iya nya raja Pharaoh tu nganggap diriempu iya siku ari petara nya. Tuhan ukai beperang ngelaban orang Ejip, tauka menua Ejip, tang ngelaban petara-petara sida (orang Ejip nyembah lebih ari 1,500 petara lelaki enggau petara indu). Jaku Bup Kudus nyemetak amat ditu: “Aku deka . . . ngukum semua petara menua Ejip. Aku tu TUHAN” (P’sut. 12:12, ESV). Dudi ari nya, utai tu disebut nyemetak baru, sekali tu lebuh pejalai orang Israel ari Ejip dikenang baru: “Tuhan udah ngelabuhka ukum keatas petara sida” (P’pau. 33:4, AVB).

Chunto Tuhan ngelabuhka ukum keatas petara sida nya lebuh kereja ajih ke alai tungkat Aron nyadi ular bisa (P’sut. 7:9–12). Di menua Ejip, petara indu orang Uraeus ke benama Wadjet dilambangka ular senduk lalu ngelambangka kuasa merintah adapka Ili Ejip. Lambang ular senduk nya bisi diengkah ba makota raja Pharaoh, ti nunjukka kuasa iya, pangkat iya ti nyadi petara, ti raja, sereta otoriti petara iya laban petara indu tu deka nyemburka rachun iya ngagai munsuh iya. Orang Ejip mega pechayaka ular senduk ti kudus nya deka ngiring raja Pharaoh dalam pengidup iya di dunya bukai udah iya mati ila.

Lebuh tungkat Aron bebali nyadi ular lalu nelan semua ular ke bukai ba mua raja, nya nunjukka Allah Taala ke idup nya lebih tinggi bekuasa ari atas semua mejik enggau pengawa keramat orang Ejip. Lambang pengering enggau kuasa raja Pharaoh ukai semina udah dialahka, tang udah mega dikerempuk Aron seduai Moses dalam jari seduai (P’sut. 7:12, 15). Konfrontasi keterubah tu mandangka kuasa enggau ketuhanan Tuhan keatas Ejip. Sebagai pengari Allah Taala, Moses, ngembuan otoriti enggau kuasa ke lebih besai ari raja Pharaoh, ti ngangap diri “petara.”

Penting mega kitai ingatka orang Ejip kelia nganggap ular nya petara, benama Nehebkau (retinya “iya ke nguasa bala roh”), ti kudus, ti patut kemesaika sereta disembah. Nitihka mitos sida, petara ular tu ngembuan kuasa besai laban iya udah nelan tujuh iku ular senduk [cobra]. Nya alai, Allah Taala nunjukka ngagai orang Ejip, Iya meh Tuhan, ukai petara ular sida, ke ngembuan semua kuasa enggau otoriti kena merintah. Sapengudah konfrontasi ke balat nya, sida ulih meretika mesej tu tikala nya enggau pemadu terang

`Baka ni ku kitai deka ngasuh Tuhan bekuasa penuh ngalahka semua “petara” ke nguji deka bekuasa merintah pengidup kitai?`