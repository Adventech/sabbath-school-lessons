---
title:  Langkau Kain Tuhan
date:   14/09/2025
---

`Bacha Pemansut 33:7–11. Nama kebuah Allah Taala ngasuh Moses ngaga langkau kain [langkau miting] nya?`

Kitai anang saru pasal “langkau kain” tauka “langkau miting” dalam Pemansut 33 tu. Iya lain ari Langkau Sembiang ke disebut dalam Pemansut 25 enggau 26. Langkau miting tu didirika ba luar kem orang Israel. Langkau Sembiang di dirika ba tengah kem orang Israel. Langkau miting tu meh palan endur Allah Taala betemu enggau Moses. Kitai enda nemu ni penyuah Moses betemu enggau Tuhan dalam langkau kain tu. Taja pia, siti utai temu kitai, iya nya: Moses ke miting enggau Tuhan nya ngujungka seduai iya bekaul rapat. “TUHAN bejaku betunga mua enggau Moses, baka orang ke bejaku enggau pangan” (P’sut. 33:11, NKJV). Pangan kitai nya meh orang ke tau endur kitai betanya sereta bejuraika semua macham utai enggau pengarap ka iya enda deka nusi nya ngagai orang bukai. Siti ari utai ke pemadu manah dalam pengidup kitai nya meh kitai bisi pangan, lalu pangan kitai nya meh siku ari orang ke pemandu manah dikembuan kitai.

Baka ti ditulis dalam Pemansut 19–34, jerita Moses penuh enggau pelajar baka ni Allah Taala ngubah pengidup kitai. Baka ni ku Tuhan nempa kaul enggau siku tuai ti luarbiasa tu? Enti kitai mansik pengidup Moses tu, kitai deka meda baka ni iya mansang dalam penemu, ukai semina pasal kuasa Allah Taala tang mega pasal pengerindu enggau perangai Iya. Tu komponen ti penting amat dalam kaul kitai enggau Allah Taala.

Sebedau ke datai ba Bukit Sinai nya, Moses udah dikena Allah Taala enggau jalai ti luarbiasa sekumbang Tuhan nyediaka iya nyadi pengiring ke spesel. Sekumbang iya ke ngibun bedus di menua Midian, Allah Taala udah ngiring iya nulis dua iti bup: Jop enggau Pemungkal. Udah nya, enggau chara di penuh drama, Tuhan ngangauka iya ari api ti pansut ari babas, lalu ngasuh iya nguluka orang Israel pansut ari Ejip. Iya meda pengalah bala petara orang Ejip enggau pengalah bala sedadu Ejip ti kering nya ba Tasik Mirah. Beberapa minggu iya meratika baka ni Allah Taala nguluka orang Israel ari Ejip nagai Sinai. Udah ke betemu enggau Tuhan ke ngujungka mua iya beperenching, iya nguluka Israel 39 taun agi, nyentuk ngagai tisi Tanah Semaya. Jaku Bup Kudus madahka Moses tu meh nembiak Allah Taala ke taluk-setia (Ulang Adat 34:5, Josh. 1:1), siti penampak ti bepanchar dalam pemetang, siku nabi ti nyadi teladan ti dikena nyukat semua nabi ke bukai (Ulang Adat 18:15, 18). Iya udah nyadi ejen ti mai ubah, taja pen orang enda selalu ngasika ajar enggau jaku iya. Lebuh sida ngasi, sida mujur.

`Kitai ulih belajar ari Moses, laban jerita pengidup iya ke luarbiasa madah ngagai kitai utai ke ulih dikereja Allah Taala enti kitai nyagi Iya ngubah kitai. Nama sekeda pekara ke nguingka pengidup nuan dalam pejalai nuan enggau Tuhan, ke endur nuan nemu baka ni Iya udah ngereja utai besai dalam pengidup nuan?`