---
title:  Allah Taala Mandangka Diriempu
date:   17/09/2025
---

`Bacha Pemansut 34:1–28. Baka ni ku Allah Taala mandangka mulia Iya ngagai Moses?`

Sekali tu Moses mesti mai dua lampang batu baka iya ke terubah, ke udah dipechahka iya (P’sut. 32:19). Tu meh kali ketujuh iya deka betemu enggau Tuhan datas Bukit Sinai. Iya ke niki Sinai dulu ari tu bisi disebut dalam ayat-ayat tu: (1) P’sut. 19:3, 7; (2) P’sut. 19:8, 14; (3) P’sut. 19:20, 25; (4) P’sut. 20:21, P’sut. 24:3; (5) P’sut. 24:9, 12–18; P’sut. 32:15; (6) P’sut. 32:30, 31. Moses berengkah niki ari tumu pagi.

Diatu, Moses udah besedia deka meda mulia perangai Allah Taala dipandangka. Pemanah perangai Allah Taala deka diterangka enggau pemadu manah dalam pemandang ti diberi Tuhan pasal Diriempu. Tu meh penerang ti pemadu penting senentang sapa Allah Taala nya; iya meh benang emas ke dijait nembus seluruh Bup Kudus (P’pau. 14:18, Neh. 9:17, Mas. 103:8, Joel 2:13, Jonah 4:2). Jaku penerang Tuhan ditu meh ke nyadi John 3:16 dalam Penyanggup Lama. Dalam tempat-tempat ti penting, bala penulis Bup Kudus, udah bekenaka jaku penerang Tuhan ti idup, pasal Diriempu tu, nandu iya, sereta ngerembaika iya, laban perangai Allah Taala nya mesti ditemu enggau betul.

Lebuh Moses nerima penerang pasal nama Allah Taala ti luarbiasa, ti nadai tanding iya, sereta nadai kala didinga dulu ari nya, Moses pen meremi lalu nyembah Tuhan. Lebuh kitai meda pengerindu, pengasih, penelap, penyiru, pemadas, penaluk, pengampun, pengudus, enggau pengelurus Allah Taala, kitai mega deka tetarit ngagai Iya. Lebuh kitai nyau meda sereta muji pemanah Tuhan ti luarbiasa nya, nya baru kitai berengkah deka rinduka Iya, lalu pengerindu tu deka ngasuh kitai ingin deka betuaika Iya sereta ngasika Iya. Laban Iya rinduka kitai, kitai mega deka malas pengerindu Iya nya (1 John 4:19).

Dalam pemandang diriempu tu, Allah Taala meri jamin ngagai Moses Iya deka ngereja ajih enggau utai nyelai ti besai ungkup sida nembiak Iya lalu nguluka sida ngagai Tanah Semaya nya. Iya nandu baru sempekat Iya enggau sida, lalu meri semaya ti madahka bansa bukai deka meda mulia enggau kereja besai Iya. “Diatu Aku ngaga siti sempekat enggau orang Israel. Aku deka ngereja utai ti besai di mua sida baka ke nadai udah kala dikereja ba semua orang bansa bukai di dunya tu. Semua bansa deka meda pemesai utai ti dikereja Aku ti TUHAN, laban Aku deka ngereja utai ti amat besai ke kita” (P’sut. 34:10, NKJV).

Tang, orang Israel enda tau enda ngasika Allah Taala lalu nitihka sepuluh pesan ti terang nya enti sida deka bisi masa depan ke lantang sereta mujur. Udah nya Allah Taala ngasuh Moses nuliska semua isi sempekat nya, iya ke udah dilanggar sida (P’sut. 34:27, 28).