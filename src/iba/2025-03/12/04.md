---
title:  “Pandangka Mulia Nuan Ngagai Aku”
date:   16/09/2025
---

Sapengudah sida ke murtad dalam kes nyembah anak sapi emas nya, Moses betawar enggau Allah Taala ngarika sida nembiak Tuhan lalu iya deka minta jamin ari Tuhan Iya deka terus nguluka sida ngagai Tanah Semaya nya. Ari dalam lubuk ati iya din, Moses mega ingin deka nemu Tuhan enggau lebih manah agi.

`Bacha Pemansut 33:18–23. Baka ni ku saut Allah Taala ngagai peminta Moses ti deka meda mulia Iya?`

“Awakka aku meda mulia Nuan,” ku Moses minta ngagai Tuhan. Dalam pengasih Iya, Tuhan pen mandangka mulia Iya ngagai Moses. Taja pia, lebuh nyaut peminta Moses nya, Allah Taala besemaya deka nunjukka ngagai iya “pemadas” Iya. Reti nya, kitai tau nyimpulka mulia Allah Taala nya meh pemadas Iya, iya nya, perangai Iya (peda mega Ellen G. White, The Acts of the Apostles, p. 576; Christ’s Object Lessons, pp. 414, 415; Prophets and Kings, p. 313).

“Mulia Allah Taala nya meh Iya meri pemadas Iya ngagai bala anak Iya. Iya ingin deka meda mensia nyapai stended ti pemadu tinggi.”—Ellen G. White, The Acts of the Apostles, p. 530. Mulia Iya nya meh Iya merap orang bedosa ke udah nesal ati (peda Prophets and Kings, p. 668) sereta meri ngagai sida semua utai ti diguna kena ngubah sida. Dalam timpuh ti sama, “mulia” kitai nya meh kitai mandangka perangai Iya dalam pengidup kitai empu sereta ngasuh orang bukai nemu pasal iya.

Gambar perangai Allah Taala, pemadas, penelap, enggau pengerindu Iya, mesti dipeda dalam ulah enggau utai ti dikereja kitai. Enggau chara tu, kitai bisi peluang ukai semina nyadi berekat ngagai dunya tu, tang mega nyadi penampak ti bepanchar ngagai semua orang ti ngemataka kitai di seluruh universe tu. Munyi ku Paul: “Laban aku ngira Allah Taala udah mandangka kami ke nyadi rasul pengabis dudi ari semua orang bukai, baka orang ke diukum bunuh, laban kami udah dikeleseka dunya [universe], melikat enggau mensia” (1 Kor. 4:9, NIV). Dimensi kosmik tu meri pengidup enggau servis kitai reti enggau tuju ke enda ulih disagam kitai reti iya.

Dalam Rome 2:4, Paul madahka pemadas tauka penelap Allah Taala nya “dekaka kita nesal ati ke dosa kita” (NKJV). Reti nya, pemadas enggau perangai Allah Taala nya ti ngasuh mensia nemu diri bedosa lalu beguna deka diselamatka. Enggau pengamat, lebuh kitai merening ngagai regang nya lalu nemu Sapa ke diregang dia (iya nya Tuhan Empu) lalu nama kebuah Iya diregang—laban Iya sayau amat ka kitai lalu semina tu aja jalai kena nyelamatka kitai—ditu meh kitai meda pemandang ke pemadu besai senentang pamadas enggau perangai Tuhan.

`Berapa mayuh tauka lama timpuh dikena nuan berunding pasal Regang Jesus nya lalu nama ti dipadahka iya pasal perangai Allah Taala?`