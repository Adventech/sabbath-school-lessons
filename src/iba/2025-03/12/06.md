---
title:  Mua Moses ti Perenching
date:   18/09/2025
---

`Bacha Pemansut 34:29–35. Nama ti ngasuh mua Moses perenching?`

Sapengudah Allah Taala mandangka perangai Iya ti pengerindu nya ngagai Moses, Moses pen nurun ngagai kem orang Israel enggau mua ti perenching. Kati Moses nemu mua iya perenching terubah iya? Enda iya nemu. Makin semak orang datai ngagai Tuhan, makin iya nemu pengurang tauka penyai diri enti dibandingka enggau pengudus Tuhan.

Nama ti ngubah Moses, ti ngujungka mua iya nyau perenching? Ukai laban Moses udah ngadap Tuhan, laban dulu ari nya pen iya suah udah ngadap Tuhan tang enda ga mua iya perenching udah nya. Taja pia, enti iya nadai kala udah ngadap mua Tuhan, tentu mua iya nadai deka perenching. Semina lebuh iya udah pahamka pemadas enggau penelap Allah Taala, lalu udah muka ati diri sepenuh iya ngagai Tuhan ketegal meda pemanah perangai Iya, nya baru ubah nyadi dalam pengidup Moses, lalu mua iya pen perenching. Ati enggau runding kitai deka ulih ngasaika ubah lebuh kitai nyerahka diri ngagai Allah Taala lalu nyagi Iya nyadi Tuhan enggau Raja dalam pengidup kitai.

`Bacha 2 Korint 3:18. Baka ni ku Jesus deka ulih ngubah nuan belubah-lubah nyadi baka gamal Iya?`

Paul mandingka mua Moses ti perenching nya enggau mua Jesus Kristus lalu mulia Jesus (adat enggau pengasih Allah Taala dipandangka dalam Iya) ngalahka mulia adat ke dalam jari Moses. Kristus, begulai enggau adat Iya, ulih diukir dalam perangai kitai semina enti kitai ngelekatka perening mata kitai ba Jesus (Heb. 3:1, Heb. 12:2) lalu semina ulih kuasa Roh Kudus Allah Taala (2 Kor. 3:12–18).

Moses nyadika model ungkup kitai, ti mandangka utai ke ulih dikereja Allah Taala ka kitai enti kitai nyagi Iya ngubah perangai kitai lalu nempa kitai nyadi baka gamal Iya. Tu meh reti jaku Paul lebuh iya bejaku pasal kitai ti “idup dalam pengidup ti baru” (Rom. 6:4).

`Ba segi ni perangai nuan patut nyereminka perangai Allah Taala enggau lebih manah agi? Kada enda semua segi, kini, enda iya? Taja pia, baka ni fokus nuan ba Regang nya, enggau nama reti iya, ulih meri nuan peransang enggau penetap ati senentang keselamatan nuan?`