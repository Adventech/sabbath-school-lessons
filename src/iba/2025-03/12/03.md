---
title:  Ngambika Aku Ulih Nemu Nuan
date:   15/09/2025
---

`Bacha Pemansut 33:12–17. Nama ti dipinta Moses diajar Tuhan ngagai iya? Nama kebuah iya keras minta Allah Taala bisi ngiring sida?`

Pemansang Moses dalam Tuhan majak betambah. Iya mansang semak ke semak ngagai Tuhan lalu ingin deka ngaga diri nyadi baka gamal Allah Taala. Bisi hari siti lebuh iya berandau enggau Allah Taala dalam langkau miting nya, Moses ngenyit sedarka diri enda nemu Tuhan, lalu iya pen nyebut sampi ti spesifik tu: “Padahka pelan Nuan ngagai aku, ngambika aku ulih nemu Nuan” (P’sut. 33:13, NKJV). Moses sedarka diri perlu deka nemu Allah Taala ba tikas ti baru. Iya ngasaika makin mayuh agi iya nemu Tuhan, makin mayuh agi ga iya enda nemu Tuhan. Iya nemu pengurang diri lalu enggau sepenuh ati iya ingin deka nemu Tuhan enggau lebih manah agi. Allah Taala pen meri Moses utai ti dipinta iya nya.

Ari meratika pengalaman Moses naka ke diatu, kitai udah meda baka ni Moses udah tetarit ngagai kaul ti lebih dalam sereta lebih intim enggau Tuhan sereta baka ni iya udah tumbuh mansang dalam pengidup roh iya ketegal nya.

Terubah iya, Moses “niki ngagai bukit nya, mansang ngagai Allah Taala” (P’sut. 19:3, NKJV). Udah nya, iya “niki ngagai tuchung bukit nya” (P’sut. 19:20, NKJV) lalu udah nya iya “mansang semak ngagai mua hari ti tebal nya, endur alai Allah Taala” diau (P’sut. 20:21, NKJV).

Ba siti maya ke bukai, “Moses tama ngagai mua hari nya” ke endur Allah Taala diau, lalu iya diau enggau Tuhan dia 40 hari enggau 40 malam (P’sut. 24:18, NIV). Sekumbang 40 hari nya, Allah Taala meri Moses dua iti pemeri ti berega amat: (1) pemeri Decalogue [Sepuluh Pesan] ti ditulis Allah Taala Empu datas dua lampang batu, ti mega dipat Iya Empu (P’sut. 24:12), lalu (2) ajar enggau penerang pasal baka ni ngaga sereta ngisi perengka langkau sembiang nya (peda Pemansut 25–31).

Udah nya Moses ngambi 40 hari enggau malam begulai enggau Tuhan baru, sekali tu betawar enggau Tuhan ngarika orang ti bedosa (P’sut. 32:30–32, Ulang Adat 9:18).

Tang, taja pen udah semua nya, Moses ingin deka nemu perangai Allah Taala enggau lebih nyata agi, lalu Allah Taala pen meri iya pemandang ti spesel ngambika iya ulih nemu sapa Tuhan nya. Penemu ti dipinta Moses tu ukai semuti penemu dalam runding [intellectual] aja, tang penemu ti ulih diasaika [experimental] iya senentang sapa Tuhan nya.

Aruh iya beratus taun udah nya Jesus deka bejaku: “Tu pengidup ti meruan belama iya, ngambika sida ngelala [nemu] Nuan, Allah Taala ti bendar, enggau Jesus Kristus, ke dikirumka Nuan” (John 17:3, NKJV). Kati bisi jalai ke lebih manah agi kena Allah Taala ngasuh mensia nemu Iya kelimpah ari Iya Empu ke nyadi mensia?

`Kati nuan nemu Allah Taala, tauka nuan semina nemu pasal Iya? Nama bida ti penting entara utai dua iti nya?`