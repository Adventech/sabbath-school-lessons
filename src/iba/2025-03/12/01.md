---
title:  “Awakka Aku Meda Mulia Nuan”
date:   13/09/2025
---

### Bacha ka Pelajar Minggu Tu

P’sut. 33:7–34:35; Ulang Adat 18:15, 18; John 17:3; Rom. 2:4; John 3:16; 2 Kor. 3:18.

> <p>Ayat Dikingat</p>
> “Udah nya TUHAN mansa mua Moses, lalu ngangau, “Aku tu TUHAN Allah Taala ti kasih sereta siru, lubah ringat, sereta mandangka penetap ati enggau pengerindu ti besai. Aku deka tetap rinduka beribu-ribu serak lalu ngampun penyai enggau dosa, tang Aku tetap deka ngukum anak enggau uchu ngagai ketiga enggau keempat serak ketegal dosa apai indai sida” (P’sut. 34:6, 7, NKJV).

Semua kitai enda tau enda tumbuh mansang dalam pejalai kitai enggau Allah Taala. Enti enda tumbuh mansang, kitai deka mati. Rasul Peter madah: “Tang mansang kita dalam pengasih enggau penemu pasal Jesus Kristus ti Tuhan enggau Juruselamat kitai. Beri meh mulia ngagai Iya diatu enggau belama-lama iya! Amin” (2 Pet. 3:18, NIV). Kitai enda tau enda bisi ati ti deka mansang. Kitai tu tiap hari bisi dalam universiti Allah Taala, ke endur kitai nadai ‘graduate’ ari nya, tang belajar terus, enda badu-badu. Ba tiap peringkat pemansang, nuan tau nyadi sempurna enti nuan nyagi Allah Taala nempa nuan nyadi orang ti dikedekaka Iya nuan nyadi, dalam Kristus.

Berundingka sekula. Enti nembiak tahun 1 belajar baka ni macha lalu ngitung ngagai 100, sida nerima gred pass laban penemu sida chukup manah ba peringkat enggau skala pemansang sida maya nya. Tang, enti tikas penemu ke sama, nadai nambah agi, dikembuan iya ba peringkat sekula ke tinggi agi, nya nunjukka iya gagal amat dalam pelajar sekula iya. Baka nya mega dalam pemansang kitai dalam pengasih enggau penemu kitai pasal Tuhan. Ba genap iti peringkat pemansang, kitai ulih nyadi sempurna dalam ruang kitai maya nya sama baka Kristus dalam ruang Iya.

Minggu tu kitai deka belajar pasal baka ni Moses, nengah penemu iya pasal Tuhan sereta nitihka ajar Tuhan, tumbuh mansang dalam pejalai iya enggau Tuhan.

_*Pelajarka pelajar minggu tu kena nyediaka Sabat, 20._