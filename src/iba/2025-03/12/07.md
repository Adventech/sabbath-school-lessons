---
title:  Tambah Penemu
date:   19/09/2025
---

Bacha manah-manah Ellen G. White, “Idolatry at Sinai,” pp. 327–330, in Patriarchs and Prophets.

Bisi siti hari ke redu-redu, siku apai enggau anak lelaki iya bisi nemuai ngagai sida gerija ke besai. Lebuh seduai meratika cheremin jenila ke mayuh chura sereta penuh gambar orang ke manah dalam cherita Bup Kudus, matapanas pen ngenyit manchar nembus gambar orang ke diukir ba cheremin jenila dia, lalu ngaga gambar nya tampak terang perenching. Dia deh anak iya ke mit nya lalu nanya apai iya: “Apai, sapa sida nya?” Apai, ke enda tentu nemu pasal pengarap Kristen, pasal Kristus, tauka sida murid Iya nyaut: “Sida nya orang Kristen.” Lalu gambar ke perenching nya lekat dalam runding anak mit lelaki nya. Nyadi bisi hari siti pengajar anak mit nya nanya kelas sida: “Murid-murid, kati nemu kita sapa ke orang Kristen?” Anak mit nya pen ngingatka gambar ti perenching dalam rumah gerija besai nya, lalu nyaut: “Nemu aku, orang Kristen nya meh orang ke perenching.” Jaku Jesus pen setuju enggau nya, lebuh iya madah ngagai bala penitih Iya, “Baka nya mega kita; awakka penampak kita manchar ngagai orang, ngambika sida meda pemadas pengawa kita lalu ngemuliaka Apai kita ti di serega” (Matt. 5:16, NKJV). Semina orang ke perenching aja ulih nyadi ejen ke mai ubah.

**Tanya ti Deka Dipejuraika:**

`“Enti kitai ngemaruhka diri ba mua Allah Taala, lalu nyadi nelap sereta siru sereta mentas sereta kasih, deka bisi seratus iku orang ti deka nerima pemendar ke semina bisi siku aja baka ke diatu.”—Ellen G. White, Testimonies for the Church, vol. 9, p. 189. Nama ajar tauka pesan ke besai sereta penting amat dalam ayat tu ungkup kitai senentang empas perangai, ulah, runding enggau sikap kitai ba pengawa kitai ti nyadi saksi ungkup Tuhan?`

`Sigi betul Pemansut 34:6, 7 dikumbai John 3:16 dalam Penyanggup Lama. Nama kebuah?`

`Baka ni ku nuan deka nerangka pemanah perangai Allah Taala, berindik ari pemandang diriempu Allah Taala dalam Pemansut 34:6, 7, ngagai orang ke nanya nuan sapa Allah Taala nuan nya?`

`Dalam kelas, beri orang peluang bejuraika baka ni perangai enggau ulah enggau utai ti dikereja orang ke ngambu diri arapka Jesus, meri empas dalam pengidup sida. Reti nya, baka ni empas orang ke nelap, mentas, baruh ati, jampat deka ngampun, ba pengalaman nuan empu? Dalam timpuh ke sama, baka ni empas orang ke ngambu diri “Kristen” tang sumbung, nadai pengasih, enggai ngampun, ba pengidup enggau kaul nuan enggau Tuhan?`