---
title:  Sempekat enggau Pelan Tindakan (Blueprint)
date:   30/08/2025
---

### Bacha ka Pelajar Minggu Tu

P’sut. 24:1–18; 1 Kor. 11:23–29; Adat Lewi 10:1, 2; Esek. 36:26–28; P’sut. 25:1–9; P’sut. 31:1–18.

> <p>Ayat Dikingat</p>
> “Moses datai lalu madahka ngagai orang mayuh semua pesan TUHAN, enggau semua adat Iya. Semua orang mayuh lalu nyaut sama sereta, ku sida, ‘Kami deka ngereja semua utai ti udah disebut TUHAN’” (Pemansut 24:3, NKJV).

Sebagai Allah Taala, Penengkebang, enggau Penebus sida, Tuhan keran deka begulai enggau sida nembiak Iya lalu diau enggau sida. Iya udah nengkebang kitai ngambika kitai bekaul rapat enggau Iya. Taja pia, enti kaul ti beguna sereta bisi reti enggau orang bukai semina deka nyadi enti kitai meri masa enggau tenaga kitai ngagai kaul nya, baka nya mega iya enggau kaul kitai enggau Allah Taala. Iya tau nyadi siti peneleba ti ngangkatka kitai lalu ngasuh kitai tumbuh, tang semina enti kitai ngambi timpuh ke mayuh enggau Iya. Ari segi praktikal, reti nya kitai ngambi timpuh belajarka Jaku Iya (Allah Taala bejaku ngagai kitai), ngambi timpuh besampi (muka ati kitai ngagai Allah Taala), lalu besaksi pasal pemati, pengangkat, enggau penatai Iya baru (ngambi bagi dalam pengawa bejalaika misi Allah Taala). Lebuh Allah Taala merekat kitai, kitai pen nyadi churung berekat ngagai orang bukai.

Lalu fokus iya patut ba Allah Taala, ukai ba kitai empu (Heb. 12:1, 2). Ari kitai ti nyambung diri ngagai Iya, Tuhan deka meri kitai kuasa kena nitihka ajar Iya, reti nya ngasika Jaku Iya. Aruh iya bala penitih Kristus ba timpuh penudi tu dikumbai orang ti “ngasika pesan Allah Taala sereta ngembuan pengarap Jesus (P’dang. 14:12, NKJV).

Ke bendar iya, utai tu muntang aja: kitai rinduka Allah Taala, lalu, ari pengerindu nya, kitai ngasika Iya.

_*Pelajarka pelajar minggu tu kena nyediaka Sabat, September 6._