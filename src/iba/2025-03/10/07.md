---
title:  Tambah Penemu
date:   05/09/2025
---

Bacha Ellen G. White, “The Tabernacle and Its Services,” pp. 343–353, in Patriarchs and Prophets.

Langkau sembiang nya meh tempat spesel endur ngampun dosa ke udah diaku sida nembiak Allah Taala. Nya meh tempat, endur seluruh pelan keselamatan dipandangka enggau silik ngagai sida nembiak Israel sekumbang sida ti bejalai di menua puang. Justifikasi [ngaga lurus], sanctifikasi [ngaga kudus], enggau pengakim semua diajar dia. Genap iku jelu ti digayang nyadi piring nunjuk ngagai pemati Jesus, pengampun dosa, enggau, pengujung iya, pemadamka semua dosa. Lalu, beserimbai enggau piring genselan nya meh pembisi adat Allah Taala, ti nyadi stended pengelurus.

“Adat Allah Taala, ti disimpan dalam peti sempekat nya, meh penyukat pengelurus enggau pengakim ke besai. Adat nya ngeletak ukum mati ngagai orang ke ngelanggar iya; tang diatas adat nya bisi penuduk pengasih, ke endur pembisi Allah Taala dipandangka, lalu ari nya, ulih pengawa nebus dosa ti dikereja dia, pengampun pen diberi ngagai orang bedosa ke nesal ka dosa iya. Nya alai, dalam pengawa ti dikereja Jesus kena nebus kitai, ti disempamaka servis ti dikereja dalam langkau sembiang nya, ‘Pengasih enggau pemendar deka betemu. Pengelurus enggau pemaik deka beberap’ Masmur 85:10.”—Ellen G. White, Patriarchs and Prophets, p. 349.

**Tanya ti Deka Dipejuraika:**

`Ni penyuah nuan udah bejaku munyi tu, “Semua utai ti diasuh Tuhan kereja aku, aku deka ngereja iya”? Baka ni ku pemujur nuan ngereja iya?`

`Ba pengujung 40 hari Moses ti diau enggau Tuhan datas Bukit Sinai, Allah Taala nekanka ngagai orang Israel sida enda tau enda ngintu hari Sabat, laban nya deka nyadi tanda entara Allah Taala enggau sida ti ngelaika Tuhan ti deka ngaga sida kudus. Nama peranan pengudus enggau pengawa ngaga kudus [sanctifikasi] dalam pengintu hari Sabat?`

`Tuhan dekaka sida ngaga langkau sembiang ka Iya, ngambika Iya ulih diau enggau sida. Amat narit ati kitai meda tempat tu meh nyadi ka pusat keselamatan ungkup orang Israel. Ditu meh—dalam langkau sembiang tu, ke endur Allah Taala diau enggau sida nembiak Iya—ditu meh endur pelan keselamatan nya dipejalaika ngena sempama enggau bayang. Nama ti dipadahka tu ngagai kitai senentang baka ni kitai begantung penuh ba Allah Taala ngambika nyelamatka kitai?`

`Nama reti iya nengah darah semua dosa sida dibai ngagai langkau sembiang nya, ti rumah Allah Taala? Baka ni ku pemendar ti besai tu nyereminka, taja enda bangat terang, utai ti udah dikereja Jesus datas regang ungkup kitai enggau utai ti benung dikereja iya ka kitai diatu dalam rumah sembiang [kaaba] di serega?`