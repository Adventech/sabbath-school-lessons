---
title:  Meda Allah Taala
date:   01/09/2025
---

`Bacha Pemansut 24:9–18. Nama pengalaman ti balat muka mata ti diberi ngagai orang Israel ditu?`

Sapengudah sempekat enggau Allah Taala nya dikukuhka baru, Moses sekali agi niki Bukit Sinai. Ba pun pejalai niki nya, Moses enda kediri. Bisi 73 iku bala tuai Israel enggau iya. Ungkup sida tuai nya, tu meh kemunchak pengalaman sida: dia sida meda Allah Taala (theophany), lalu ayat nya nyebut pengamat nya dua kali. Tu mega timpuh endur bala tuai nya, ari makai serumpu, ngukuhka sempekat nya enggau Allah Taala. Tu meh pengawa makai besai, lalu Allah Taala orang Israel nya meh Tuan rumah ti nyamu sida. Bala tuai nya amat dibasa ulih Allah Taala.

Ba menua Timur Tengah lebuh jeman Bup Kudus kelia (diatu pen agi meh baka nya), begulai makai nya meh siti pengalaman besai, siti basa, enggau pengelebih ke besai. Iya meri peluang beampunka pangan diri lalu neguhka kaul. Reti nya kitai meri sukung ngagai pangan diri lebuh betapi enggau penusah tauka penanggul. Ari ti begulai makai, sida baka ti besemaya enggau pangan diri, enda enggau jaku, enti bisi utai nyadi ngagai siku, iya ke bukai deka datai lalu mantu. Diambi makai baka nya reti nya kangau ti spesel ke enda diberi ngagai semua orang.

Lalu, enti kitai nulak kangau nya, tu meh siti penyalah ti pemadu jai. Penemu tu ulih nyaup kitai meretika jerita-jerita dalam Penyanggup Baru ke alai Jesus Kristus balat dikutuk ketegal iya makai enggau orang ke bedosa (Luke 5:30). Lebuh orang ke arap ngambi Perjamuan Tuhan, sida mega ngukuhka kaul rapat tu enggau orang arap ke bukai ke sama bedosa baka sida. Lebuh ngambi perjuaman nya, kitai ngerami pengampun enggau penyelamat ke dikemisi kitai dalam Jesus (peda Matt. 26:26–30, Mark 14:22–25, 1 Kor. 11:23–29).

Tang, amat ngenyinuka ati, sekeda ari sida tuai ke enggau Moses niki Sinai nya, udah nya labuh kedalam dosa lalu lenyau nyawa sida (Peda Adat Lewi 10:1, 2, 9). Taja pen sida udah bulih peneleba ti chukup dalam enggau Allah Taala lebuh datas bukit nya, pengalaman sida nya enda ngubah ati sida. Tu meh siti pelajar ke pemadu manah senentang ngembuan pemendar enggau pengelebih kudus nya enda nyamin sekalika kitai amat udah berubah. Udah sida bisi peneleba baka tu, sida tuai nya meh ke sepatut iya orang ke penudi deka ngereja penyalah ti deka dikereja sida udah nya.

`Perunding dalam ka agi jerita pasal sida tuai ti udah diberi peluang ke lebih nya, nyengkaum bala anak lelaki Aron. Nama amaran [jaku tangkan] ke patut diambi kitai ari tu, sebagai orang Adventist, ke ngembuan chukup penampak ke udah diberi ngagai kitai?`