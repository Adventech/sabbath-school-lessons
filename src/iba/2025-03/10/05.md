---
title:  Diau Enggau Sida Nembiak Iya
date:   03/09/2025
---

Mayuh chara Allah Taala ngajar sida nembiak Iya, lalu siti ari chara nya meh nengah langkau sembiang [sanctuary]. Semua servis ti dikereja dalam nya nunjuk ngagai Jesus; semua nya endang pelajar ari objek senentang pelan keselamatan, ti deka dipejalaika nengah Jesus beratus taun udah nya.

`Bacha Pemansut 25:1–9. Nama pemendar ti penting, ti praktikal, sereta theological dipeda dalam ayat-ayat tu?`

Taja pen Allah Taala nguluka orang Israel lalu endang udah semak ngagai sida, Iya ngajar Moses ngaga Langkau Sembiang [sanctuary]: “Orang Israel enda tau enda ngaga Langkau TUHAN ke Aku, ngambika Aku diau enggau sida” (P’sut. 25:8, NIV). Allah Taala deka mandangka ngagai sida enggau nyata Iya sigi amat bisi enggau sida. Taja pen sida suah amat ngereja penalah, Tuhan enda ngelengkaka sida, lalu “lebuh sida udah bebaik baru enggau Serega” (Ellen G. White, Patriarchs and Prophets, p. 343), sida pen diberi perintah ari serega, lalu pengawa nirika langkau sembiang Tuhan nya pen berengkah.

Bup Kudus terang madah ngagai kitai Allah Taala enda diau dalam Kaaba enggau rumah ti digaga jari mensia (Surat Rasul 7:47–50) laban Iya lebih besai ari serega ti diatas semua serega, lalu serega enda umbas endur Iya. Paul lebuh bejaku ba Areopagus di Atens madah: “Allah Taala ke ngaga dunya enggau semua utai ti dalam dunya, nya meh Tuhan ke merintah serega enggau dunya, lalu Iya ukai diau dalam rumah sembiang ti digaga mensia” (Surat Rasul 17:24, NIV). Raja Solomon mega madah: “Tang kati Nuan, O Allah Taala, amat ulih diau di dunya tu? Indah semua serega deh enda chukup alai Nuan diau. Nya alai, baka ni ku Rumah Sembiang tu, ti udah digaga aku, tau chukup alai Nuan diau?” (1 Raja 8:27, ESV). Langkau Sembiang nya deka nyadika palan endur Allah Taala deka mandangka pembisi Iya ngagai sida.

Orang Israel dipinta meri pemeri, tang, nitihka penyamai ati diri kena ngaga Langkau Sembiang nya. Sida dipinta mai pemeri-pemeri ti berega sereta mar, baka emas, pirak, temaga, kayu akasia, mayuh bengkah kain tauka gari ti berega, minyak kana, enggau rempah-rempah.

Dalam Pemansut 25:10–27:21, kitai diberi penerang ke silik pasal langkau sembiang nya enggau servis dalam iya. Allah Taala udah meri Moses pelan kena ngaga iya enggau penerang ti spesifik pasal baka ni ngaga sereta ngisi perengkah langkau sembiang nya, ke nyengkaum peti sempekat, mija roti, penuduk lampu, alta, tirai, chura, enggau sukat iya.

Moses enda tau enda ngaga langkau sembiang nya nitihka pelan ti udah dipandangka Allah Taala ngagai iya (P’sut. 25:9, 40; P’sut. 26:30), ti nyereminka rumah sembiang ti di serega (Heb. 8:1, 2; Heb. 9:11). Langkau sembiang ti di dunya nya udah bejalaika fungsi iya ti penting amat nyentuk ngagai pemati Jesus enggau pengawa Iya di dalam langkau sembiang ti di serega, ti ngujungka langkau sembiang di dunya nya nadai diguna agi, tu meh siti pemendar ti disempamaka tirai ba mua Bilik ti Pemadu Kudus nya charik belah dua lebuh Jesus mutuska seput Iya datas kayu regang (Matt. 27:51, Mark 15:38).