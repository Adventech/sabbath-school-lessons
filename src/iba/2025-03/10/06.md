---
title:  Penuh Ulih Roh Allah Taala
date:   04/09/2025
---

Allah Taala udah ngajar Moses enggau silik pasal servis ti deka dikereja dalam langkau sembiang nya. Sida imam enda tau enda bisi jubah imam sida, tang imam besai deka ngena pekayan ti spesel, siti epod, ke ngundan nama bala anak lelaki Israel [Jakop]. Iya mega deka ngena terabai dada, ke ngundan Urim enggau Tumim ba mua ati iya (Pemansut 28). Semua imam deka dichiri (Pemansut 29). Perengka bukai ti deka disediaka enggau bejimat iya nya alta menyan, bisin kena bebasu, minyak kena nata, enggau menyan (Pemansut 30).

`Bacha Pemansut 31:1–18. Nama saup ti spesel ti diberi Allah Taala ngambika semua atur ti silik pasal perengka enggau servis dalam langkau sembiang nya ulih disediaka enggau betul lalu langkau sembiang nya ulih digaga enggau manah sereta betul?`

Tu meh terubah iya dalam Bup Kudus, kitai macha pasal Allah Taala ngemenuhka orang enggau Roh Allah Taala. Nama reti nya? Besalel dipenuhka kuasa Roh ngambika landik ngaga langkau sembiang nya. Iya diberi “penau enggau pengelandik ngereja semua macham pengawa, ngaga pelan ke utai ti deka digaga, lalu ngaga utai nya ari emas, pirak enggau temaga; netak batu ti berega ti deka disangkum; ngukir kayu; enggau ngereja genap macham pengawa begagaka utai ti dikena ngias” P’sut.31:3-5). Nambahka nya, Allah Taala mega meri Oholiap enggau mayuh bala tukang ke bukai Roh ke sama ngambika sida ulih nulung dalam pengawa nya.

Dalam semua pengiruh ngaga rumah sembiang nya, hari Sabat Allah Taala diberi nyadika tanda entara Allah Taala enggau sida nembiak Iya ti madahka Tuhan meh ti udah ngaga sida kudus. Reti nya, pengawa ti ngintu pesan ti lumur empat nya endang bekait enggau pengawa pengudus. Esekiel udah nya madah: “Aku ngasuh sida ngintu Hari Sabat kena nandaka sempekat entara Aku enggau sida, kena Aku ngasuh sida ngingatka Aku ti TUHAN, ti udah nguduska sida” (Esek. 20:12, ESV).

Hari Sabat nya ngingatka kitai Tuhan nya ukai semina Penengkebang,(P’kal. 2:2, 3), Penebus, enggau Allah Taala kitai (Ulang Adat 5:15; Mark 2:27, 28) tang Iya mega Tuhan ti Kudus. Iya ngubah mensia ulih pembisi Iya; nengah Roh Iya enggau Jaku Iya sida tumbuh mansang nyereminka perangai [karakter] Iya ti rindu, nelap, enda ngerunding diri, sereta deka ngampun.

Pemeri kemunchak ti diberi Allah Taala ngagai Moses nya meh Decalogue [Sepuluh Pesan] (P’sut. 31:18). Allah Taala Empu ti udah nulis sereta meri dua lampang batu ke ngundan Sepuluh Pesan nya (P’sut. 31:18, Ul. Adat 9:9–11). Lampang batu nya patut diengkah dalam Bilik ti Pemadu Kudus, di dalam peti sempekat, ti dibaruh penuduk pengasih (P’sut. 25:21).

`Jaku “penuduk pengasih” nya datai ari seleka jaku Hebrew, ke mai reti asal iya “nebus dosa.” Enti baka nya, nama kebuah “penuduk pengasih” nya diengkah betul diatas adat [Sepuluh Pesan] Allah Taala deh? Nama pengadang patut dipeda kitai dalam fakta tu?`