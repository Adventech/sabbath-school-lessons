---
title:  Bup Nya enggau Darah Nya
date:   31/08/2025
---

`Bacha Pemansut 24:1–8. Nama peranan pengawa macha Jaku Allah Taala enggau mechikka darah nya dalam pengawa netapka sempekat entara Allah Taala enggau sida nembiak Iya?`

`Allah Taala Bup Kudus ti idup nya meh Allah Taala kaul. Elemen ke penting ba Tuhan kitai nya ukai siti utai tauka siti agenda tang orang. Nya alai, Allah Taala beberat amat ka mensia, lalu batang tuju semua utai ti dikereja Iya nya endang kena nempa kaul peribadi Iya enggau mensia. Iya ke bendar, Allah Taala ti “pengerindu” nya, mesti meh Iya nya Allah Taala ti beberatka kaul, laban, baka ni ku pengerindu deka bisi enti nadai bisi kaul?`

Jesus madah: “Lebuh Aku diangkatka ari dunya, Aku deka ngaul semua orang ngagai Aku Empu” (John 12:32, ESV). Allah Taala ukai semuti beberatka ulah ti beradat, batang ajar ti betul, tauka pengawa ti betul, tang, lebih ari semua nya, Iya beberatka kaul peribadi ti rapat enggau kitai. Dua iti institusi ti ditumbuhka Tuhan ba minggu nengkebang dunya tu (Pemungkal 1–2) endang senentang kaul: ti keterubah senentang kaul keatas enggau Allah Taala (nya meh hari Sabat) lalu ti kedua senentang kaul rata entara mensia (nya meh penikah).

Ratifikasi [pengesahan] sempekat nya ba Sinai sigi bisi tuju deka ngelatika kaul spesel ti dikedekaka Allah Taala enggau sida nembiak Iya. Dalam upacara nya, dua kali sida bala mayuh bejaku enggau inggar madahka sida deka ngasika Allah Taala dalam semua utai ti dipinta Iya. “Kami deka ngereja semua utai ti udah disebut TUHAN,” ku sida. Bejaku amai meh sida lebuh nya, tang, sida enda nemu diri lemi, mudah berubah, sereta nadai daya. Darah pen dipechikka ba bup sempekat nya, nunjukka semina nengah pemanah enggau kuasa Kristus aja orang Israel deka ulih nitihka ajar enggau pesan Allah Taala.

Kitai enggai ngaku sereta nerima kitai tu mensia ke lemah, mudah berubah, sereta pemadu bedosa. Pengidup kitai endang chundung ngagai dosa enggau penyai. Ngambika kitai ulih ngaga kereja badas, kitai mesti bisi saup ari luar kitai. Saup tu semina datai ari atas aja, ari kuasa pengasih Allah Taala, ari Jaku Iya, enggau Roh Kudus Iya. Tang, taja pen kitai bisi semua saup tu disediaka ungkup kitai, agi meh penyai mudah amat datai ngagai kitai, enda iya?

Nya meh kebuah kaul peribadi ti rapat enggau Allah Taala nya beguna amat ba orang Israel kelia, ba Sinai, sama baka iya beguna amat ba kitai diatu.

`“Kami deka ngereja semua utai ti udah disebut TUHAN” (P’sut. 24:3, NIV). Ni penyuah nuan udah nyebut jaku ke sama nya, tang udah nya gagal ngereja iya? Nama siti aja jalai kena mutarka tu?`