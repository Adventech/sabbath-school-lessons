---
title:  Kuasa Kena Ngasi
date:   02/09/2025
---

`Bacha Esekiel 36:26–28. Baka ni ku pengasi nyadi dalam pengidup kitai?`

Bisi tiga kali orang Israel beamai-amai madahka diri deka ngasika Allah Taala (P’sut. 19:8; P’sut. 24:3, 7). Penting amat kitai ngasi, amat pen Bup Kudus madahka kitai mensia tu lemi, rusak, keru, sereta bedosa. Pemendar ke balat ngenusahka ati tu udah dipeda ukai semina dalam sejarah orang Israel kelia, tang mega dalam sejarah semua nembiak Tuhan.

Enti baka nya, baka ni ku kitai deka ulih nitihka Allah Taala enggau taluk deh?

Berita manah iya nya, nama ke diasuh Allah Taala kereja kitai, Iya meri kitai kuasa kena ngereja iya. Saup nya nadai di dalam kitai tang datai ari luar, nya ti ngasuh kitai ulih ngereja utai ti dikedekaka Allah Taala. Tu pengawa Iya. Dalam jaku ti dikena iya nyimpulka ajar iya dalam Esekiel 36:26, 27, nabi Esekiel nekanka poin tu enggau terang amat. Semina Allah Taala aja ke ulih nukar ati mensia, lalu Iya ngereja nya ari muai ati batu kitai lalu nukar iya enggau ati dagin ke lemi sereta sensitif. Munyi ku jaku Joshua ngingatka sida ke ningaka iya: “Kita enda ulih betuaika TUHAN” (Josh. 24:19, NIV).

Kitai ulih mutus deka nitihka Allah Taala; nya peranan kitai. Kitai enda tau enda milih, tiap-tiap masa milih deka nyerahka diri ngagai Iya. Kebuah pia laban kitai nadai kuasa ngamatka pilihan kitai ti deka betuaika Iya nya. Tang lebuh kitai nyerahka pengelemi kitai ngagai Allah Taala, Iya deka ngaga kitai kering. Paul madah: “Laban lebuh aku lemi, aku kering” (2 Kor. 12:10, NKJV).

Peratika leka jaku “Aku” ti dikena Tuhan dalam Esekiel 36:24–30: Allah Taala ngumpul, meresi, muai, meri, engkah, sereta ngasuh nuan bejimat-jimat ngasika adat Iya. Nama ti dikereja Iya, deka dikereja nuan. Iya begulai enggau nuan, lalu enti nuan bekaul rapat enggau Iya, utai ti dikereja Iya deka nyadi utai ti dikereja nuan. Penyerakup entara Allah Taala enggau nuan deka nyadi dinamik, penuh kuasa, sereta idup chakah.

Sekali agi, utai ti dikekanka dalam ayat tu nya meh pengawa ti dikereja Tuhan. Jaku Tuhan dalam ayat tu madah: “Aku deka nyimpan Roh Aku dalam kita, lalu Aku deka ngasuh kita nitihka Adat Aku, lalu bejimat ngasika semua pesan ti udah diberi Aku ngagai kita” (Esek. 36:27, NKJV). Allah Taala merintah mensia ngasika jaku Iya lalu Iya meri sida kuasa kena ngasi. Nama ti diperintah Tuhan ngambika dikereja sida nembiak Iya, Iya selalu nyaup sida ngereja iya. Pengasi nya endang pemeri ari Allah Taala (ukai semuti utai ti ulih dikereja kitai), sama baka justifikasi (digaga lurus) enggau keselamatan nya endang pemeri ari Iya mega (Pil. 2:13).

`Enti kuasa kena ngasi nya udah disemayaka ngagai kitai, nama kebuah kitai mudah amat labuh kedalam dosa deh?`