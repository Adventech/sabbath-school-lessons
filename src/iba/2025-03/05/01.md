---
title:  Paska
date:   26/07/2025
---

### Bacha ka Pelajar Minggu Tu

P’sut. 11:1–10, Mik. 6:8, P’sut. 12:1–30, 1 Kor. 5:7, P’sut. 13:14–16, Heb. 11:28.

> <p>Ingat Dikingat</p>
> “Lalu lebuh bala anak kita nanya ngagai kita, ‘Nama reti atur tu?’ kita enda tau enda nyaut, ‘Tu piring Gawai Paska TUHAN, laban Iya ngelaungka rumah orang Israel di menua Ejip, lebuh Iya munuh orang Ejip, tang enda munuh kitai.’” (Pemansut 12:26, 27, NKJV).

Penusah besai ti kesepuluh enggau ke penudi nyau deka nuntung. Jaku tangkan ti penudi udah diberi; pemutus ti penudi enda tau enda digaga. Tu amat-amat pekara entara idup enggau mati tu. Ukai semina nyawa mensia, tang pengelantang ruang-bilik enggau seluruh bansa dipetaruhka ditu. Raja Pharaoh enggau bala pemesai iya deka betanggung-jawab ke ajal mayuh orang, sekalika ungkup pengidup tauka pemati. Sikap iya ngagai Allah Taala orang Israel ti idup nya deka nentuka ukai semina masa depan iya empu tang mega masa depan menua enggau bansa iya.

Baka ni ku asai kitai, lalu nama ti deka dikereja kitai, enti pemerat keadaan bepanggai ba kitai, lalu kitai mesti milih nama langkah enggau arah ti deka diambi kitai, iya nya pilihan ke ulih meri empas ke besai amat ba pengidup mayuh orang bukai kelimpah ari pengidup kitai empu?

Allah Taala endang lebih ari ka meri kitai penemu-dalam, pemereti, enggau kuasa kena kitai ngereja utai ti betul (1 Kor. 1:30, Pil. 2:13).

Tang, penanggul iya, nya meh, di dalam ati kitai ke kieh tu, kitai enda selalu deka ngereja utai ti betul. Kitai nemu utai ke betul, tang kitai keras enggai ngereja iya. Dalam jerita Pemansut tu, pengenggai siku orang nunduk ngagai Allah Taala, taja iya udah diberi mayuh amat bukti, udah mai tragedi [penusah besai] ngagai mayuh orang kelimpah ari iya empu; laban endang baka tu meh utai ke suah nyadi.

_*Pelajarka pelajar minggu tu kena nyediaka Sabat, August 2._