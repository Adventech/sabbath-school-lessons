---
title:  Ukum Ari Tuhan
date:   31/07/2025
---

`Bacha Pemansut 12:29, 30 pasal baka ni Allah Taala munuh anak tuai orang Ejip. Nama kebuah Allah Taala nyelinting [fokus] ba anak tuai? (Peda mega Heb. 11:28.)`

Penusah besai orang Ejip ke penudi nya ninggang anak tuai. Tu meh ukum ari Tuhan keatas semua petara orang Ejip sereta keatas semua ruang-bilik ke nyembah petara-petara ke pelesu nya, ti semina engkeramba ke nadai guna ke nyereminka pengingin, pengagit, enggau penangi sida mensia empu.

Baka ti dipeda dalam penusah besai ke dulu ari nya, sida engkeramba nya endang enda ulih nyelamatka mensia. Penadai guna sida lebih agi nyata diatu, dalam penusah besai ti kesepuluh tu, ti udah lebih ari semua, meri empas ke pemadu besai ngagai orang Ejip.

“Di serata menua Ejip ke besai nya pemesai ati genap iti ruang-bilik udah dibuai ke baruh. Dinga munyi panjung enggau sabak mensia nyau ngemenuhka langit. Raja enggau bala pemesai iya, enggau mua puchat sereta tubuh begetar, bediri temati kutu meda penusah ke pemadu berat nya ninggang sida.”—Ellen G. White, Patriarchs and Prophets, p. 280.

Raja Pharaoh nyempamaka kuasa enggau petara ti pemadu besai di menua Ejip, lalu anak lelaki iya ke tuai nya dianggap baka anak petara. Isis nya meh petara indu ke nyaga anak mit; Heqet nya meh petara indu ke ngintu bala indu lebuh ngadaka anak; lalu Min nya meh petara ti ngasuh orang ulih beranak. Kelimpah ari sida nya, orang Ejip agi bisi bala petara bukai ke ngasuh orang peridi. Semua petara nya sama nadai daya enti dibandingka enggau Allah Taala ti idup. Ku Moses: “TUHAN, sapa petara ti sebaka enggau Nuan? Sapa ti sebaka enggau Nuan, ti pemadu bemulia sereta kudus? Sapa ti ulih ngereja kereja ajih, enggau kereja ti nyelai baka ke dikereja Nuan” (P’sut. 15:11, ESV). Dudi ari nya Jetro meri jaku saksi tu: “Diatu baru aku nemu TUHAN lebih agi bekuasa ari semua petara, laban Iya udah ngelepaska orang Israel ari kuasa orang Ejip, lebuh orang Ejip sumbung enggau orang Israel” (P’sut. 18:11, NIV).

Munyi ti ditulis dalam Pamansut 1, orang Ejip udah bebunuhka anak lelaki orang Israel ke baru ada nitihka perintah raja Pharaoh kena ngelemahka orang Israel, ngambika ulih diperintah sereta dikemaruhka sida. Nyadi diatu, ukum Allah Taala munuh anak tuai lelaki orang Ejip. Nama utai ke ditanam orang, nya meh ke diketau sida.

Pemutus kitai enggau ulah kitai ke bendar deka mai konsekuensi [akibat] iya. Lalu pemendar ke pedis, ke udah diasaika semua kitai, iya nya, ukai kitai kediri aja ke pedis tauka merinsa laban akibat pengawa kitai ke salah. Orang bukai, kekadang mayuh orang bukai, nyengkaum sida ke nadai penyalah, pedis sereta merinsa, mega. Baka nya meh gaya dosa.

`Dalam ni nuan udah kala merinsa ketegal penyalah tauka dosa orang bukai? Tauka, baka ni jalai orang bukai udah pedis tauka merinsa ketegal dosa nuan? Nama siti aja pengadang [harapan] kitai?`