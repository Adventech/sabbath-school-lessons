---
title:  Paska
date:   28/07/2025
---

`Bacha Pemansut 12:1–20. Nama jaku ajar ti nyemetak ti diberi Allah Taala ngagai Moses seduai Aron sebedau orang Israel ninggalka Ejip?`

Sangka kitai Allah Taala tentu deka ngajar Moses seduai Aron pasal baka ni ngatur pejalai sida bekejang ari Ejip: iya nya, baka ni nyediaka utai ti deka dibai ngelarika diri, lebih agi ungkup sida ke udah tuai, bala indai enggau sida anak mit, bala jelu, enggau semua utai baka nya. Tang Tuhan enda ngajar sida pasal nya, utai ke diajar Tuhan nya pasal baka ni sida deka ngintu gawai Paska. Reti nya, fokus ditu iya nya senentang nyembah Tuhan, iya ti deka ngelepaska sida. Semua pekara bukai deka datai dudi nitihka timpuh iya.

Kena ngintu gawai Paska nya, genap pintu bilik deka nyediaka anak domba, ti deka dikena abis lengis, nadai dibasau. Genap iku orang deka makai agih diriempu, lalu enti bisi orang diri sebilik enda tepakaika abis anak domba nya, sida patut makai nya begulai enggau sida bilik bukai.

`Bacha Pemansut 12:13, 14. Nama ti deka dikereja Tuhan ungkup sida lebuh penusah besai ti penudi nya datai? Ngelambangka nama semua utai nya?`

Pemansut sida ari Ejip nya deka dirami tiap taun, ukai semina dikena ngingatka sejarah enggau utai ti udah dikereja Allah Taala ngagai aki ini sida kelia, tang mega dikena ngamatka utai ti dikereja Allah Taala nyelamatka serak [generasi] ke diatu. Tu deka nyadi pengalaman baru ngagai genap iti serak.

Ayat 12 enggau 13 nerangka reti Paska [Passover]: Tuhan deka ngukum orang Ejip, lalu “ngelaungka” orang Israel; nya kebuah sida deka ngintu gawai Paska [Passover]. Leka jaku tu datai ari dua leka jaku, “pass” [pansa] enggau “over” [ari atas], laban penusah nya “mangsa ari atas” [ngelaungka] ruang-bilik orang Israel ke bisi diengkah darah domba ba tiang pintu rumah sida, ti nandaka pengidup enggau pengelepas. Dalam jaku Hebrew, nama Paska nya meh Pesach, ke datai ari leka jaku kereja ke mai reti “pansa ari atas” [tauka dikelaungka].

Pengerami ke ngintu Paska nya dikena ngingatka genap iku orang Israel pasal pengawa besai ti udah dikereja Allah Taala lebuh ngelepaska sida ari Ejip. Pengerami tu udah netapka identiti bansa sida sereta ngelatika pengarap sida.

`Nama kebuah penting amat nuan selalu ingatka utai manah ti udah dikereja Tuhan ungkup nuan ari suba lalu pechayaka Iya deka ngereja utai ti manah ungkup nuan dudi hari, mega?`