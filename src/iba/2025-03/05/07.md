---
title:  Tambah Penemu
date:   01/08/2025
---

Bacha Ellen G. White, “The Passover,” pp. 273–280, in Patriarchs and Prophets.

“Paska nya bisi dua guna: terubah kena ngingatka pengelepas sida ari Ejip, lalu kedua, kena nunjuk ke mua ngagai pengelepas ke lebih besai agi ti deka dikereja Jesus lebuh ngelepaska sida nembiak Iya ari nyadi ulun dosa. Jelu domba ti disembelih nyadi piring nya nyempamaka ‘Anak Domba Allah Taala,’ ti semina dalam Iya aja kitai bisi pengadang diselamatka. Ku rasul Paul, ‘Kristus, iya nya anak domba Gawai Paska kitai, udah diserahka ngagai Allah Taala nyadika piring.’ 1 Korint 5:7. Enda umbas enti domba paska nya dibunuh aja; darah iya mesti dipechika ba tiang pintu; baka nya meh pemanah [merit] darah Kristus mesti diengkah ba pengidup kitai. Kitai mesti deka arap, ukai semina ka Jesus ke udah mati ungkup dunya tu, tang Iya udah mati ungkup siku-siku kitai. Kitai mesti nerima ngagai diriempu pemanah [merit] piring Kristus ti ngampun dosa kitai.”—Ellen G. White, Patriarchs and Prophets, p. 277.

Nyentukka sehari tu, ruang-bilik orang Jew [Judah] ke taluk ka pengarap di serata dunya mengkang ngintu Gawai Paska, Pesach. Sida bisi atur ke dikumbai sida “Passover Seder” (“Seder” reti nya atur pengawa”) ke endur sida ngingatka Pemansut ari Ejip lalu udah nya makai pemakai ti spesel sida sebilik. Amat alit ati kitai ngerunding orang Jew [Judah] ke taluk, ngintu gawai Paska tu kenyau ari Pemansut sida ari menua Ejip kelia, nyentukka diatu! Semina hari Sabat ba hari ti ketujuh aja, ke mega dintu orang Jew ke taluk, pulai ngagai pun timpuh ke lebih dulu agi ari nya.

**Tanya ti Deka Dipejuraika:**

`Baka ni ku kitai ulih pahamka baka ni Tuhan nya tau dikumbai “adil” lebuh Iya munuh bala anak tuai, ti ketebal agi “nadai penyalah” nya? Baka ni ku kitai deka ngasuh tu ‘berharmoni’ enggau realiti pasal pengrindu Allah Taala? Perundingka, mega, Ai Bah Noah. Baka ni ku kitai deka pahamka utai tu?`

`Nama reti jaku simbolik ti madahka orang ti arap udah dibungkur darah Jesus lalu darah Iya nya udah nuchi sida ari semua penyalah dosa sida?`

`Bacha genteran jaku tu: “Bala penitih Kristus enda tau enda bekunsi enggau pengalaman Iya. Sida enda tau enda nerima sereta bekenaka jaku Allah Taala ngambika jaku Iya nyadika kuasa dalam pengidup enggau tindakkan sida. Ulih kuasa Kristus sida enda tau enda berubah nyadi baka Iya, sereta nyereminka perangai Iya. . . . Roh enggau pengawa Kristus enda tau enda nyadi roh enggau pengawa sida murid Iya.”—Ellen G. White, Patriarchs and Prophets, p. 278. Baka ni ku kitai deka ngasuh Kristus ngereja di dalam kitai utai ti udah dituliska ditu?`