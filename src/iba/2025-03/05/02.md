---
title:  Siti Da Agi Penusah Besai
date:   27/07/2025
---

Nabi Amos madah, “TUHAN ti Pemadu Tinggi nadai kala ngereja utai ngapa enti Iya empai mandangka resia Iya dulu ngagai bala nembiak Iya, iya nya sida nabi” (Amos 3:7, ESV), lalu nengah nabi Moses Tuhan mandangka ngagai raja Pharaoh utai ti deka datai udah nya. Jaku tangkan [amaran] ti berat amat udah diberi ngagai raja. Tu meh ukum ti patut ungkup penyumbung, pengawa ti beambi-ulih, pengasar, enggau penyembah engkeramba, ke semua nya ke udah ngenataika semua penusah besai ti nuntung Ejip.

`Bacha Pemansut 11:1–10. Nama jaku tangkan [amaran] ti udah diberi Tuhan sebedau iya bejalaika ukum keatas Ejip?`

Allah Taala udah meri Ejip timpuh—tiga hari pemetang (P’sut. 10:23)—ngambika sida ulih berundingka semua utai ke udah nyadi enggau nama reti semua nya. Iya mega udah meri sida tangkan [amaran] ti terang amat, ti penudi, ti peluang ti penudi ngambika sida ngereja utai ti betul.

Tang Pemansut 11:8 madahka, “Moses lalu ninggalka raja, mai ati ti balat ringat” (NKJV). Nama kebuah Moses ninggalka raja enggau ati ti balat ringat? Udah tentu nya laban iya nemu tragedi besai, penusah besai ti kesepuluh nya, deka ngerusakka mayuh orang ke nadai penyalah—lalu semua nya ketegal ati raja Pharaoh ti kieh nya.

Pia mega, lumur sepuluh nya bisi reti besai dalam simbol Bup Kudus. Sepuluh nunjukka pemenuh tauka penyukup. (Anggap meh Sepuluh Pesan nya sebagai pemandang ti penuh senentang adat moral Tuhan.) Sepuluh iti penusah besai ti ninggang orang Ejip nya nunjukka pemandang penuh ka keadilan enggau balas Tuhan.

Allah Taala meh Akim, lalu Iya enggai ka penyumbung, pengenda-adil, diskriminasi, bebegah, eksploitasi, kekejaman, enggau sikap ngerunding diri. Tuhan setanah enggau sida ke kena perinsa, dipenyati, enggau sida ti dikeduan. Allah Taala deka bejalaika keadilan, ti iya ke bendar mandangka pengerindu Iya. (Peda Mas. 2:12, Mas. 33:5, Mas. 85:11, Mas. 89:14, Mas. 101:1, Isa. 16:5, Jer. 9:24.)

Kitai, mega, patut enggau naka ulih nyadi orang ke rinduka orang sereta adil. Tang, taja pia, mudah amat kitai tau nyadi kelalu ekstrim, sepiak tu tauka sepiak nyin. Ketegal “pengerindu” kenu, kitai ulih nutup mata ngagai penyalah, ngagai utai ke patut digaga betul. Tauka kitai ulih amat bejalaika keadilan enggau ati ti nadai ngasai sinu, baka ke digaga ari besi. Kedua iti ekstrim tu sama salah. Tu utai ti betul, ti patut dikereja kitai: “TUHAN udah madahka ngagai kitai utai ti manah. Utai ti diguna Iya ari kitai nya baka tu: ngereja utai ti lurus [adil], seruran ngayanka pengerindu, lalu diau begulai sejalai enggau Allah Taala kitai enggau ati ti baruh” (Mikah 6:8, NKJV).

`Enti kitai enda ulih ngasuh utai dua iti tu setimbang (kitai sigi enda ulih), nama kebuah lebih manah kitai salah ari segi pengasih lalu ukai ari segi keadilan? Tauka, betul baka nya kini?`