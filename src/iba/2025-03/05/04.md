---
title:  Pesach
date:   29/07/2025
---

`Bacha Pemansut 12:17–23. Nama peranan darah dalam pengerami gawai ti baru tu?`

Darah jelu ti nyadika piring nya bisi peranan ke penting amat dalam pengerami gawai tu. Orang ke enggau ngerami gawai tu enda tau enda ngengkah darah domba ke disembelih nyadi piring nya ba tiang pintu rumah sida. Enggau jalai tu, sida mandangka pengarap sida ba Allah Taala, ngarapka Iya deka ngelepaska sida ari utai ti deka ninggang orang ke nadai begenselanka darah nya.

Pemadu terang amat berita manah Injil dipeda ditu!

Anak domba ti nyadika piring nya enda tau enda iya ke nadai penimpang tauka petik, laban iya nunjuk ngagai Jesus Kristus, ti “Anak Domba Allah Taala, ke muai dosa dunya!” (John 1:29, NKJV). Darah jelu nya bisi peranan ti penting amat: iya nyempamaka pengelindung lalu nyadika tanda pengidup ba timpuh pemati.

“Darah ti ba tiang pintu nya deka nyadika kelai kena nandaka rumah alai kita diau. Lebuh Aku meda darah nya, Aku deka ngelaungka kita, lalu enda ngemediska kita, lebuh Aku ngukum orang Ejip” (P’sut. 12:13, NKJV).

Seluruh injil endang bekait enggau pengawa ngerami gawai Paska laban iya ukai semina nunjuk ngagai pengelepas sida ari nyadi ulun lalu mansang nuju Tanah Semaya, tang mega nunjuk ngagai piring Jesus Kristus ungkup dosa kitai enggau ngagai pemanah [merit] Iya ti diberi ngagai semua orang ti dibungkur ulih darah Iya.

Beratus taun udah nya lebuh Paul malik ke belakang ngagai pengerami Paska nya, iya nulis tu: “Buai semua ragi ti lama, ngambika kita amat tuchi. Nya baru kita deka nyadi baka tekang tepung ti enda beragi, laban aku nemu kita sigi baka nya. Laban Gawai Paska kitai udah sedia, laban Kristus, iya nya anak domba Gawai Paska kitai, udah diserahka ngagai Allah Taala nyadika piring [ungkup kitai]” (1 Kor. 5:7, NKJV).

Ragi dikena nyediaka tepung ke mayuh bengkah. Lebuh iya terubah disebut dalam Bup Kudus, iya disebut bekait enggau pengawa nyediaka roti ti enda beragi ba lemai hari sida Israel ti ninggalka Ejip. Ragi mega enda tau enda dibuai ari rumah sida (P’sut. 12:8, 15–20; P’sut. 13:3–7). Dalam konteks tu, ragi nyadika simbol dosa (1 Kor. 5:6–8); nya alai, iya enda tau dikena sekumbang gawai Paska nya pengelama seminggu.

Roti ti enda beragi nya nyadika simbol Messiah ti enda bedosa, iya ke udah ngalahka semua penguji lalu meri nyawa Iya ungkup kitai (John 1:29, 1 Kor. 5:7, Heb. 4:15). “Gerempung hisop,” ke endur darah nya disepuhka, nyadika simbol pengasih Allah Taala ti nuchi beresi (Mas. 51:7). Disimpulka pandak, semua utai dalam Pesach [Paska] nya, mandangka pengawa Jesus ti nebus mensia.

`Kena ngampun dosa kitai begunaka darah Jesus, ti Allah Taala Empu. Nama ti diajar tu ngagai kitai pasal berapa jai dosa nya ke bendar iya?`