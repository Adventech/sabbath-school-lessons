---
title:  Ditusi Genap Turun-Temurun
date:   30/07/2025
---

Penulis Masmur madahka baka ni bala anak kitai deka nemu Allah Taala enggau pengibun iya ti penuh pengerindu: “Utai ti udah dikereja Nuan deka dipuji genap turun-menurun. Sida deka madahka pasal pemesai pengawa Nuan” (Mas. 145:4, ESV). Siti ruang-bilik patut nusi ngagai ruang-bilik ke bukai pasal Allah Taala, pasal pemesai pengawa Iya, enggau pasal ajar Iya, ngambika penemu pasal Bup Kudus ditusi ari serak siti ngagai serak siti.

`Bacha Pemansut 12:24–28. Nama poin ti penting disebut ditu?`

Apai indai meh pengajar ti keterubah di Israel lalu sida empu pengawa nusi jerita Pemansut nya ngagai anak sida. Iya ukai ditusi nyadika jerita lama aja, tang ditusi sebagai pengalaman sida empu, taja pen utai nya nyadi udah lama kelia. Ari ke ngerami gawai nya, sida ngengkah diri sida begulai enggau bala aki ini sida kelia, lalu sejarah nya deka diidupka sereta diasaika sida diatu. Apai deka bejaku munyi tu: “Aku bisi di Ejip lebuh nya, lalu aku meda pengalah bala petara orang Ejip lalu meda penusah besai ninggang Ejip, lalu aku dilepaska udah nya.” Dalam bup Pemansut, bisi dua kali ditekanka baka ni apai indai patut nyaut jaku tanya anak sida pasal Paska (peda Ulang Adat 6:6–8 enggau Pemansut 13:14–16).

Patut diperatika ditu, orang Israel agi diau did Ejip lebuh sida diasuh Tuhan ngerami pengelepas sida ari Ejip. Nya alai, pengerami nya semua dikereja enggau pengarap. Sapengudah sida nerima jaku ajar nya, “orang Israel meremika pala lalu nyembah Allah Taala” (P’sut. 12:27, NIV) ti Penebus sida, lalu udah nya baru sida ngintu Paska nitihka utai ti udah diajar ngagai sida.

Dalam bup Ulang Adat, orang Israel diasuh nusi jerita sida ngena chara ke ngasuh sida ngasaika pejalai nya enggi sida empu. Peratika jaku ditu, jaku bebala mayuh, baka nya mega stress ti diasaika maya nya: “Aki ini kami orang Aram ti diau segau-segau ba sebelah endur; iya enggau sida sebilik mansang ngagai menua Ejip, lalu diau dia nyadi orang kampar; sida nadai mayuh tubuh, tang sida nyadi bansa ti besai, ti kering sereta mayuh tubuh. Lebuh orang Ejip jai enggau kami, lalu mejalka kami nyadi ulun, kami nyabak ngangauka TUHAN Allah Taala aki ini kami; TUHAN ninga kami lalu meda pemedis, penusah enggau pemerinsa kami. TUHAN lalu mai kami pansut ari menua Ejip ngena jari Iya ti kering, enggau ngena lengan ti diunjurka Iya, ngena kuasa ti besai ti dipandangka Iya, sereta enggau ngena kereja ajih, enggau kereja ti nyelai; lalu Iya udah mai kami ngagai endur tu, lalu meri menua ti kaya sereta ami tu ngagai kami” (Ulang Adat 26:5-9, NIV).

Nambahka nya, ari sida ti ngingat sereta nusi baru jerita Paska (tauka pekara bukai ke udah nyadi dalam sejarah kudus sida) ngagai anak sida, apai indai deka diberekat ari sida ti ngingatka utai ke udah dikereja Allah Taala ungkup sida enggau bansa sida. Nusi nya manah ka orang ke nusi enggau orang ke ninga.