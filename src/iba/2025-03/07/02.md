---
title:  Ai Pait
date:   10/08/2025
---

Dalam jerita Bup Kudus, lain peranan dimain lain watak, manah tauka jai, lalu kitai perlu meratika enggau lenak plot tauka jalai jerita, tempat, timing [masa] iya, enggau watak ke jai. Tang, poin ke pemadu penting dalam jerita biasa iya saut tauka chara mutarka penanggul dalam jerita nya enggau pelajar ke dipelajarka ari nya.  Dalam jerita-jerita tu pen sama baka nya meh.

Baka ti dipeda dalam episod-episod ditu, Allah Taala meh Pemutar Penanggul enggau Pemai Pemaik; taja pia, pengawa Iya digaga lebih mar laban pengenda-arap mensia. Ketegal sida semampai memut sereta enda ngasi, sida Hebrew tu udah ngasaika mayuh komplikasi ke serius, nyentukka tragedi bisi nyadi. Mayuh pemar enggau pemedis nya ninggang sida ketegal penyalah sida empu ke enda arap sereta enda nesal.

`Bacha Pemansut 15:22–27. Sapengudah sida meraka Tasik Mirah, nama latarbelakang ngagai kereja ajih keterubah digaga dia?`

Ujian pengarap orang Israel keterubah bekait enggau ai, lalu kitai enda iran laban sida diau ba menua puang ke angat sereta rangkai. Udah tiga hari bejalai, baru sida tetemuka ai, tang ai nya enda ulih diirup. “Marah” reti nya “pait,” lalu laban ai nya pait, pengarap orang Israel ba Tuhan ke ngibun sida pen beguyat. Tang, taja pia, Allah Taala nunjukka pengasih ngagai sida, lalu kereja ajih ti keterubah pen digaga ngena batang kayu. Iya ke bendar, ukai batang kayu nya, tang Tuhan ke ngaga ai nya nyadi manis sereta ulih diirup. Orang Israel mesti belajarka beberapa iti pelajar ti penting: (1) mesti deka sabar nganti timpuh [timing] Tuhan, lalu (2) Allah Taala ngereja utai bekerejasama enggau mensia.

Tang meh, orang Israel selalu enda beberatka mayuh utai lalu mudah amat lupaka kereja ajih ke besai ke udah dikereja Allah Taala ka sida——kereja ajih ke dikenang sereta dikemesaika sida dalam leka lagu sida muji Tuhan, ku sida: “TUHAN, sapa petara ti sebaka enggau Nuan? Sapa ti sebaka enggau Nuan, ti pemadu bemulia sereta kudus? Sapa ti ulih ngereja kereja ajih, enggau kereja ti nyelai baka ke dikereja Nuan” (P’sut. 15:11, ESV).

Lalu, taja pen sida udah balat mutap, agi meh Allah Taala besemaya enda ngukum sida “ngena penyakit ti udah diasuh Aku ninggang orang Ejip” (P’sut. 15:26, NIV). Iya deka ngelindung sida. Semaya tu deka dikamatka ba sida enti sida taluk setia ngagai Iya.

`Nama penusah enggau pemar ke udah nuntung nuan ketegal ulah tauka pengawa nuan empu? Nama pengibur ati ke ulih nuan ari nemu Tuhan deka ngereja utai ngarika nuan enti nuan bekerejasama enggau Iya?`