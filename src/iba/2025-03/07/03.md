---
title:  Burung Empitu enggau Roti Manna
date:   11/08/2025
---

Malangnya, dalam jerita-jerita sida Israel tu, kitai meda sida beulang-kali ngelaban Tuhan. Beulang-kali sida lupaka tangan Tuhan ti penuh kuasa ke udah nyaup sida dulu suba lalu udah mutarka penanggul sida. Sida ngasuh penanggul ke ditapi sida diatu nutup mata sida ari meda adan ti dituju sida ba pengujung jalai enggau pengidup ti manah ti udah disemayaka ngagai sida dudi ila. Penanggul tu pen biasa nyadi ba raban nembiak Tuhan kemaya hari tu, mega.

`Bacha Pemansut 16:1–36. Nama utai ti diputapka orang Israel ditu, lalu nama ti nyadi udah nya?`

Penting kitai meratika ditu, penguji dalam Bup Kudus suah bekait enggau pemakai. Dalam Kebun Eden, Pengelabuh mensia bekait enggau makai buah penemu ti manah enggau jai, ke enda disagi Tuhan pakai (P’kal. 2:16, 17; P’kal. 3:1–6). Dalam penguji Jesus ba menua puang, penguji Sitan ti terubah ngagai Jesus iya nya senentang pemakai (Mat. 4:3). Isau lenyau hak anak tuai iya ketegal alah laban nyawa ke enda bedisiplin (P’kal. 25:29–34). Naka penyuah orang Israel ke enda ngasika Tuhan nya bekait enggau pemakai enggau utai irup! Aruh iya Moses ngingatka serak-serak [generasi] ke datai dudi:

“Mensia ukai beridup makai roti aja, tang beridup ba genap leka jaku ti pansut ari mulut TUHAN” (Ulang Adat 8:3, ESV).

Roti Manna, nya meh roti ari serega ke diberi Allah  Taala ngagai orang Israel sekumbang 40 taun sida ti sesegau ba menua puang. Nengah pemeri tu, Iya ngajar sida pasal Iya ti Penengkebang sereta Pemekal semua utai. Tuhan mega, ngena kereja ajih mekal roti manna nya kena ngajar sida pasal baka ni ngintu Sabat ba hari ti ketujuh.

Tiap minggu empat iti kereja ajih nyadi: (1) selama lima hari, Tuhan meri bekal manna tiap hari; (2) ba hari Jumaat, manna diberi dua kali lipat; (3) manna enda bari ari Jumaat ngagai Sabat; lalu (4) nadai manna labuh ba hari Sabat. Allah Taala terus ngaga kereja ajih tu ngambika sida ngingatka hari Sabat sereta ngerami pemanah Allah Taala ba hari nya. Allah Taala bejaku: “Ingat, Tuhan udah meri kita hari Sabat” (P’sut. 16:29, NIV).

`Mensia rindu makai. Kitai sigi ditempa ngambika rindu makai. Pemayuh macham pemakai ti tumbuh pansut ari tanah (pemakai asal kitai) mandangka ukai semina Tuhan dekaka kitai makai, tang mega, rinduka utai ti dipakai kitai. Tang, baka ni, pemeri ke manah tu, iya nya pemeri pemakai (enggau pengerindu kitai makai), tau disalah guna kitai?`