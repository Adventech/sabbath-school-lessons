---
title:  Jetro
date:   13/08/2025
---

Jetro, mentua lelaki Moses, ke mega dikumbai Reuel (P’sut. 2:18) datai nemuai ngagai iya. Jetro datai mai bini Moses ke benama Sipora, enggau dua iku anak lelaki iya, Gersom seduai Elieser. Lebuh Moses ninga berita sida deka datai, iya pen pansut deka nyambut penatai sida.

`Bacha Pemansut 18:1–27. Nama langkah ti besai dalam sejarah bansa Israel nyadi ditu?`

Jetro datai laban iya udah ninga pasal baka ni Allah Taala udah ngelepaska orang Israel enggau chara ti pemadu besai. Moses pen nusi ngagai Jetro enggau silik “semua utai ti udah dikereja TUHAN ngagai raja enggau ngagai orang Ejip, kena TUHAN ngelepaska orang Israel. Moses mega madahka pasal pemerinsa pengidup orang Israel di rantau jalai, enggau chara TUHAN udah ngelepaska sida” (P’sut. 18:8, NIV).

Jetro pen muji pemanah Allah Taala ke udah ngereja pengawa ke luarbiasa ngarika sida nembiak Iya, lalu ku iya, “Pujika TUHAN, ti udah ngelepaska nuan ari raja orang Ejip enggau ari nembiak iya! Pujika TUHAN, ti udah ngelepaska nembiak Iya ti nyadi ulun! Diatu baru aku nemu TUHAN lebih agi bekuasa ari semua petara, laban Iya udah ngelepaska orang Israel ari kuasa orang Ejip, lebuh orang Ejip sumbung enggau orang Israel” (P’sut. 18:10, 11, ESV).

Utai ke dipeda kitai ditu iya nya siti chunto pasal baka ni Allah Taala bekereja ba sida nembiak Iya lalu tu deka nyadika saksi ngagai semua dunya pasal sapa Allah Taala ke bendar nya, enggau utai ke ulih dikereja iya ungkup sida nembiak Iya.

Dalam timpuh ke sama endur Jetro nyau nemu pasal Allah Taala ke bendar nya, iya mega bisi utai diberi ngagai bansa Israel: iya nya jaku lalau ke pintar sereta tau nguntungka sida. Moses beguna deka ngatur sistem adat ke ngundan prinsip-prinsip ke lurus sereta adil. Iya mega begunaka bala akim ke taluk sereta lurus, ke bepengarapka Tuhan. Jetro pen ngerintaika ‘kelayakan’ dibaruh tu ungkup sida nya; sida: (1) enda tau enda orang ke nangika Allah Taala; (2) tau dikarapka; lalu (3) begedika pengawa bambi untung ngena chara ti enda lurus. Orang ke bisi pengelandik sereta manah perangai deka dilantik nyadi ketuai mayuh bengkah unit beribu, beratus, ngelima puluh, bepuluh. Ngena chara tu, pengawa Moses deka lempung agi, lalu iya ulih fokus agi ngagai penanggul enggau hal ke lebih besai. Ari nya, semua orang deka lenak agi diservis tauka diintu.

Moses mendingka ajar mentua iya (P’sut. 18:24) lalu ngelantik tuai-tuai nguluka mayuh bengkah pengawa (peda mega Ulang Adat 1:9–18).

`Moses tau udah nepis mentua iya ke tisi lalu ngasuh iya gago ka hal diri empu aja. Tang Moses enda baka nya. Nama pelajar ke tau diambi kitai ari Moses ke sanggup mendingka ajar orang tuai nya taja iya ukai orang Hebrew?`