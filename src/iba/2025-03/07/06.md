---
title:  Roti enggau Ai Pengidup
date:   14/08/2025
---

`Bacha 1 Korint 10:11. Nama kebuah ke diberi Paul alai jerita-jerita tu bisi dituliska?`

Paul nerangka semua utai ke udah nyadi ngagai orang Israel nya nyadika teladan enggau jaku tangkan ngagai orang ke nitihka Jesus ngambika nyaup sida nyeliahka penanggul ke sama; reti nya, sida patut belajar ari teladan-teladan nya. Tu ajar ti penting ungkup kitai, ke idup ba timpuh “pengujung dunya” tu (ESV). Allah Taala meri sida nembiak Iya “roh kuasa, roh pengerindu enggau roh disiplin diri empu” (2 Tim. 1:6, 7, NIV) kena ngeringka sida, ngambika sida ulih ngaga pilih enggau pemutus ke betul lalu nitihka ajar Iya. Jesus Kristus meh Pun Penatai pengidup ti baru (John 14:6), lalu Iya siku aja ke ulih ngaga kitai nyadi “piring ti idup, ti kudus, ti dikerinduka Allah Taala. . . . Anang nitihka chara dunya, tang awakka Allah Taala ngubah chara kita berunding, ngambika kita nemu peneka Iya--iya nya utai ti badas, ti ngerinduka ati Iya, ti pemadu menyana” (Rom. 12:1, 2, ESV).

Dudi ari nya, Jesus ngambi pelajar ari jerita-jerita nya, lebih agi senentang manna enggau ai, lalu nguna gambar nya kena ngajar pemendar-pemendar pasal Diriempu, Iya ke udah nguluka sida nengah menua puang.

`Bacha John 4:7–15 enggau John 6:31–51. Nama pemendar-pemendar ke dipandangka ditu ungkup kitai sebagai orang Kristen?`

Indu orang Samaria nya tetemuka Jesus ulih meri iya utai ke nadai ulih ditemu iya ba endur bukai. Aus ka pemaik, pengaga, enggau pengelantang dalam ati datai ari Allah Taala, nya alai semina Allah Taala aja ke ulih ngemuaska iya (Mas. 42:1, 2).

Dudi ari nya, dalam konteks roti manna, Jesus madahka ngagai sida, Allah Taala, ukai Moses, ke udah meri roti manna nya ngagai sida. Udah nya Jesus madah: “Aku tu meh roti pengidup. Barang sapa datai ngagai Aku, enda agi lapar” (John 6:35, ESV). Tiga kali Jesus madahka Diri Roti Pengidup (John 6:35, 41, 48).

Baka roti manna di menua puang nya meh “roti ari serega” (John 6:31, 32), baka nya meh ai ke pansut ari batu nya pemeri ari Kristus kena ngemuaska aus sida. Kelimpah ari aspek fisikal nya, roti enggau ai mega bisi reti ari  segi spiritual, laban Jesus Kristus nya meh “roti pengidup” (John 6:35, 48) enggau “ai ti idup” (John 4:10, 11, 14; John 7:37, 38). Nya alai, semina dalam Iya aja, aus enggau lapar spiritual kitai ulih dipuaska amat.