---
title:  Ai ti Pansut Ari Batu
date:   12/08/2025
---

Kitai begunaka ai ti mayuh di menua puang. Tuhan mutarka penanggul tu, taja pen orang Israel kieh ngelaban Iya, enda arapka Iya, lalu kekadang nguji pengulih enggau pengeka Iya meri sida ai. Laban enda arapka Tuhan, ati sida nyau ngingatka menua Ejip baru.

`Bacha Pemansut 17:1–7. Nama pelajar ke patut udah dipelajarka sida ari utai ti nyadi ditu?`

Moses ngumbai tempat nya Massah, reti nya “nguji,” enggau Meribah, reti nya “belaya.” Tuhan meri orang Israel ai taja pen sida enda arap. Dua iti nama nya patut udah ngingatka orang Israel ngambika enda nguji Tuhan lalu enda belaya enggau Iya (Heb. 3:7, 8, 15). Tusah amat sida deka arapka Tuhan bisi enggau sida, taja pen sida udah meda mayuh bukti Tuhan ukai semina bisi enggau sida, tang mega meda kuasa enggau otoriti Iya.

“Moses malu batu nya, tang iya ke bendar Anak Allah Taala, ke ngelindung diri dalam gentilang remang nya, bisi bediri ngimbai Moses, ke ngasuh ai ti meri pengidup nya pansut ari batu nya. Ukai semina Moses enggau sida ke tuai aja, tang semua orang ke bisi dia, sama meda mulia Tuhan dipandangka; tang enti gentilang remang nya diarika ari nya, udah tentu semua sida deka mati dibunuh penampak Iya ke bisi dalam nya.”——Ellen G. White, Patriarchs and Prophets, p. 298.

Ai nyadika simbol pengidup laban, enti nadai ai, nadai mega pengidup. Genap iti sel dalam tubuh kitai begunaka ai.  Kitai tu 60 percent ai. Nyentukka tulang kitai digaga ari mayuh ai. Nya alai, meri ai ngagai sida ba menua puang nya nyadika kelai ungkup orang Israel pasal Tuhan ti ibuhka utai ti diguna sida lalu sida tau amat arapka Iya. Tang, sekali agi, sida enda tau enda ngasi.

Beratus taun udah nya, Paul, dalam 1 Korint 10:4, ngingatka orang ke arap senentang pengalaman orang Israel di menua puang nya amat unik. Kristus Empu ukai semina udah nguluka sida tang mega udah meri sida ai (Mas. 78:15, 16) lalu meri sida utai ti diguna sida ari segi spiritual enggau fisikal. Ku Paul madah: “Batu nya meh Kristus.” Ungkup sida iya, Kristus meh Pun Penatai pengidup sereta Iya ti meri pengidup ti meruan belama iya. Baka batu nya teguh, baka nya mega Tuhan tegap ngiring sida nembiak Iya. Kitai ulih bepanggai ba Iya laban Iya enda kala gagal ngamatka semua semaya Iya.

`Nama sekeda utai ke bisi ba nuan diatu, ke perlu nuan arapka iya ngagai Tuhan? Baka ni ku nuan deka belajar nyerahka diri ngagai peneka Iya lalu nganti Iya ngereja utai nitihka timpuh Iya? Nama kebuah utai tu enda selalu iya nyamai dikereja?`