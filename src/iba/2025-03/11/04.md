---
title:  Ngerusak Diriempu
date:   09/09/2025
---

`Bacha Pemansut 32:7, 8. Nama kebuah Allah Taala ngasuh Moses pulai jampat ngagai kem orang Israel?`

Ari nguing ngagai engkeramba, orang Israel nyau nyeraraka diri ari Allah Taala ke bendar, iya nya Tuhan ke udah ngelepaska sida ari Ejip. Tuhan ngelempaika penyalah nya ba sida empu, madahka sida udah “ngerusak diriempu” tauka “udah bedosa lalu udah nulak aku” (P’sut. 32:7, NKJV)—sampai sida ngemesaika engkeramba nya ke udah ngelepaska sida ari Ejip, ku sida. Tu terang-terang nyakal utai ti udah dikejakuka Allah Taala ngagai sida (P’sut. 20:2)! Pengawa sida ke nulak Tuhan enggau kereja besai ti udah digaga Iya ka sida nya utai ti serius amat. Runding enggau asai ati sida udah tusut amat sereta rusak.

Ku nabi Esekiel, penyembah engkeramba meh ke pun penatai semua pemedis enggau penusah sida nembiak Allah Taala, lalu ari nya meh penatai semua dosa ke bukai (peda, ka chunto, Esek. 8:1–18, Esek. 20:1–44, Esek. 22:1–12). Kitai suah alit ati berundingka orang ke arap kelia, nama kebuah sida bangat enda nemu reti lalu enda ulih diajar lebuh sida tepejuh enggau orang nyembah engkeramba ke digaga mensia. Kitai kemaya hari tu deka bebegah bejaku ngumbai diri enda mudah deka ngereja utai baka nya. Kati, amai ka enda kitai tu bebas ari engkeramba, neh? Engkeramba kemaya hari tu engka lain gamal tauka rupa, tang, taja pia, sida bisi tarit ti sama.

Engkeramba nya meh sebarang utai ti ngambi tempat Allah Taala, taja pen kitai nemu utai nya enda betul, kitai majak nyembah iya, suah beulang-kali. Iya nangkap imaginasi kitai, ngerampas pengerindu enggau timpuh kitai,lalu ngenemuhka runding kitai lebih ari Tuhan. Iya ulih ngulun runding kitai. Iya ke bendar, kitai deka nyadi baka utai ti dipeda kitai, lalu kitai enda deka angkat lebih tinggi ari sebarang “petara” ti disembah kitai.

Enti Allah Taala ukai nyadika pusat pengidup kitai, dia deh petara bukai deka ngisi tempat Iya. Enti kitai enda enjoi sereta ngemansangka Pembisi Allah Taala ti idup dalam kitai, dia deh kitai deka lebih enjoi sereta nyerahka pengidup kitai ngagai utai bukai tauka orang bukai. Utai ti ngalahka Jesus dalam pengidup kitai tau bisi mayuh bengkah gamal: penyumbung, ngerunding diri, duit, kuasa, seks, pemakai, TV, dadah, alkohol, runding kamah, pornografi, pemerindang, pengawa, sukan, ruang-bilik, video games, filem, shopping, ideas, politik, musik, penuduk, gelar, gred, enggau mayuh ke bukai. Nadai alah dirintaika magang.

Mensia sigi landik sereta kreatif amat ba pekara tu. Kitai ulih ngaga sebarang utai ti manah, ti baik, ti bisi reti nyadi engkeramba. Pengawa nyembah engkeramba tu utai ti amat bahaya laban iya ulih ngubah personaliti kitai, chara kitai berunding, pengerindu kitai, enggau pengidup rama [sosial] kitai. Iya ngubah identiti kitai lalu nukar kaul peribadi ke tulin ngena kaul ti puang, ti nadai reti, ti pengujung iya enda ulih nyelamatka kitai.