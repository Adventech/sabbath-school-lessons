---
title:  Pengiring ti Gagal
date:   07/09/2025
---

Allah Taala ngangauka Moses ngambi timpuh berandau enggau Iya. Empat puluh hari enggau empat puluh malam nya engka enda berasai lama ba Moses, tang berasai kelalu lama ba orang Israel. Tuai tauka pengiring sida nadai dipeda mata sida. Sida pen nyau bingung, enda sabar agi, nangi, sereta ngasai enda likun. Sida dekaka petara ti ulih dipeda sida ngambika nguluka sida, “petara” ke udah dipeda sida ngelama tu ke disembah orang Ejip.

`Bacha Pemansut 32:1–6. Baka ni ku pengiring Aron tau gagal ngemalat nya?`

Aron gagal nyadi pengiring ba timpuh tu. Iya enda ngambi peluang tu kena ngereja uti ti betul. Iya enda manggaika pengarap ba Tuhan, tang ngalahka diri ngagai orang mayuh. Orang mayuh minta utai ti enda masuk akal: “gaga siku petara ke kitai, ngambika iya bisi nguluka kitai” (P’sut. 32:1, NASB), lalu iya pen nurut.

Orang mayuh, ari peneka diri, meri emas sida kena ngaga engkeramba nya, lalu  Aron ukai semina enda nagang sida, tang, ke bendar, iya minta sida meri. Udah nya iya empu enggau orang ngaga petara pelesu nya. Udah nya, bala mayuh bejaku: “Orang Israel, tu petara kitai, ti udah nguluka kitai pansut ari menua Ejip!” (P’sut. 32:4, NASB). Naka-naka iya pengawa ti amat bedosa, sereta jai, ti nunjukka pemandak perening sida. Sida empu ke udah nempa engkeramba nya lalu diatu madahka engkeramba nya ke udah ngelepaska sida pansut ari Ejip. Enda ka ati kitai bangat alit meda baka ni pengingin ti bedosa ulih nesatka runding enggau utai ti dikereja kitai? Mensia ngemesaika utai ti udah ditempa sida, lalu dalam proses nya ati enggau perangai sida pen nyadi rusak.

“Krisis baka tu begunaka orang ke tegas, ti enda takut ngaga pemutus ti betul, ti berani; orang ke ngengkah mulia Allah Taala ari atas peneka orang mayuh, enda takut ka pengelikun diri, tauka nangika nyawa diri. Tang Aron, ti nyadi pengiring Israel kemaya nya ukai orang ke beperangai baka nya. Aron bisi nguji ngerara sida, tang pengakang enggau penakut iya ba timpuh ke penting tu semina ngasuh orang mayuh makin bekeras agi. Utai makin betambah charut agi. Runding orang mayuh nyau baka ke buta, lalu enda betul agi. Bisi sekeda orang agi taluk ngagai sempekat sida enggau Allah Taala, tang ke tebal agi sida ke bukai nyau nitihka sida ke murtad nya. Nangika pengelikun diri, Aron nunduk ngagai peminta orang mayuh, lalu enda berani ngeringka basa enggau mulia Allah Taala.”—Ellen G. White, Patriarchs and Prophets, pp. 316, 317.

`Baka ni ku Aron tau nyadi pengiring ke lemi amat baka nya? Baka ni ku chara Aron nguji deka ngeringka pengawa iya ti salah amat nya, dalam ati iya din, kini?`