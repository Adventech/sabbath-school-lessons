---
title:  Nyembah Engkeramba Enggau Penyai
date:   08/09/2025
---

`Bacha Pemansut 32:6. Kini ke pengawa sida ke nyembah engkeramba nya mai sida enggau jampat? (Peda mega Mas. 115:4–8; Mas. 135:15–18; Isa. 44:9, 10.)`

Anak chapi emas nya baka gamal petara chapi lelaki orang Ejip, ke benama Apis, tauka petara chapi indu, ke benama Hathor. Pengawa sida tu endang terang-terang ngelanggar pesan ti keterubah enggau ti kedua (P’sut. 20:3–6). Penyalah tu enda tau enda diukum laban iya terang-terang mutuska kaul sida enggau Tuhan ti idup. Sida enda nyembah Allah Taala ti Penengkebang sida, tang nyau nyembah utai ti digaga sida empu, ke enda ulih meda, ninga, bejaku, nyium, ibuh, rindu, tauka nguluka sida.

Atur nengkebang udah ditunsangka sida: sida nyau enda pahamka diri ke udah ditempa nitihka gamal Allah Taala, tang diau nyau ngaga petara, ke ukai nitihka gamal sida empu—ti tetap salah mega—tang nitihka gamal jelu. Tu petara ti deka disembah sida, pia? Enggau nya, sida udah bedosa besai ngelaban Allah Taala (Isa. 31:7; Isa. 42:17).

`Baka ni chara engkeramba anak chapi emas nya nyereminka utai ti udah ditulis dalam Rome 1:22–27?`

Pengawa nyembah engkeramba nyakal pemereti theological ti madahka Allah Taala meh Allah Taala lalu mensia meh mensia. Pengawa nyembah engkeramba muai takah entara Allah Taala enggau mensia (Pengajar 5:2) lalu mutuska tali sambung enggau Iya. Sekalika iya chara terang sereta tebuka tauka belalai di dalam ati din, pengawa nyembah engkeramba deka tikala nya mutuska kaul kitai enggau Tuhan lalu mai kitai labuh adat moral enggau jampat. Aruh iya ayat bejaku pasal utai ti dikereja sida hari siti udah nya: udah sida ngenjuk piring ngagai engkeramba nya, sida pen berengkah berami, ngereja ulah ti dikumbai Ellen G. White sebagai “nunda gawai nyembah engkeramba orang Ejip.”—Patriarchs and Prophets, p. 320.

Mensia sigi landik amat ngaga engkeramba ka diriempu. Sida nempa petara sida empu, tu utai ke chukup jai, tang udah nya utai ti lebih jai agi iya nya sida nyembah petara nya. Allah Taala Penengkebang udah diganti sida enggau utai bukai, ti lama laun, deka ngeruntuhka adat moral [ulah] sida.

`Baka ni chara mensia kemaya hari tu nyembah utai ti udah ditengkebang lalu ukai nyembah Penengkebang?`