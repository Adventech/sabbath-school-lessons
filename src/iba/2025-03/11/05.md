---
title:  Pengeringat Kudus Allah Taala
date:   10/09/2025
---

`Bacha Pemansut 32:9–29. Nama reaksi Moses ngagai jaku emba Allah Taala ti deka munuh orang Israel?`

Lebuh Moses agi datas Bukit Sinai, Allah Taala madahka Diri deka munuh sida ti ngelaban Iya nya, lalu ngaga peturun Moses nyadi bansa ti besai. Tang nya ukai utai ti kadeka Moses. Iya bebendar ngumbuk Tuhan, nunjukka ngagai Iya orang Israel nya ukai nembiak Moses—sida nya nembiak Allah Taala. Ukai Moses ke udah mai sida pansut ari Ejip, tang Allah Taala ke udah mai sida pansut ngena kuasa besai. Baka nya meh jaku Moses minta kasih ngagai Allah Taala, ngingatka Tuhan ka semaya Iya ngagai aki ini sida suba. Ditu Moses amat nyadi pengentara entara Allah Taala enggau mensia.

Udah Tuhan “ngubah runding Diri, lalu enda nyadi ngasuh penusah ti besai ninggang nembiak Iya” (P’sut. 32:14, NKJV), Moses pen nurun ngagai sida. Ayat ditu nadai madahka mua iya perenching laban mulia Allah Taala—enda baka utai ti nyadi dalam Pemansut 34:29, 30. Ditu, mua iya nyereminka pengeringat Allah Taala.

“Lebuh Moses nyau datai semak ngagai kem nya, lalu tepedaka anak sapi nya, enggau orang mayuh ke betanda, iya pedis ati, lalu ngempaska ba kaki bukit nya lampang batu ti dibai iya. Lampang batu nya lalu pechah” (P’sut. 32:19, NIV). Mechahka lampang batu ke ngundan Decalogue [Sepuluh Pesan] nya nyadika kelai sida udah mechah pesan nya. Allah Taala nganu Moses ketegal nya, tang udah nya Tuhan ngasuh Moses nyediaka dua iti lampang batu kena nganti “lampang ti keterubah ti udah dipechahka nuan” (Ulang Adat 10:2, NKJV). Allah Taala Empu deka nulis pesan nya baru.

Moses balat nganu Aron ketegal iya ngalahka diri ngagai peminta orang mayuh. “Nama utai ti udah dikereja orang tu ngagai nuan, datai ke nuan nyau ngasuh sida bedosa ngemalat tu?” (P’sut. 32:21, NIV). Aron nguji deka ngemetulka diri ari (1) nyalah orang bukai, lalu (2) ari mejik: “Aku lalu nibarka perengka emas nya ngagai api. Anak sapi ti lelaki tu lalu pansut ari api nya!” (P’sut. 32:24, NIV). Utai ke ngasuh pekara lebih jai agi iya nya Aron empu udah dikemesai sereta diberi basa ari Allah Taala, lalu udah diberi mayuh pengelebih, nyengkaum enggau raban 70 lebih iku tuai ke enggau Moses niki bukit (P’sut. 24:1).

Tu meh siti ironi ke petang! Ari ngambu siti kereja ajih udah nyadi, Aron nguji deka nipu menyadi iya (peda kita baka ni siti dosa mai ngagai dosa bukai; dalam kes tu, ari nyembah engkeramba ngagai ngemula). Tang Moses enda ulih dikemulaka iya, laban iya meda ulah orang mayuh ke nyau siga nya. Konsekuensi negatif iya nyata amat dipeda, lalu Moses enda tau enda madamka pengawa ngelaban nya tikala nya.

`Nama ti ulih dipelajarka kitai ari jerita tu pasal kuasa sampi ngarika orang? Sapa orang ke patut disembiangka nuan diatu?`