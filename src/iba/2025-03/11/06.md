---
title:  Intersesi
date:   11/09/2025
---

`Bacha Pemansut 32:30–32. Naka ni penyauh Moses besampi ngarika [intersesi] bala sida ti bedosa nya?`

Ketegal sida ngelaban Tuhan, mayuh amat utai ti jai nyadi ba kem orang Israel, nyengkaum pemati mayuh orang (P’sut. 32:28). Hari siti, udah nya, Moses bejaku ngagai orang mayuh: “Kita udah balat amat bedosa. Tang diatu aku deka niki ngagai bukit nya baru ngagai TUHAN, nyangka ukur aku ulih minta TUHAN ngampun dosa kita” (P’sut. 32:30, NKJV).

“Moses lalu mansang baru ngagai TUHAN, lalu ku iya bejaku enggau TUHAN, ‘Orang tu udah balat amat bedosa. Sida udah ngaga siku petara ari emas, lalu nyembah iya. Ampun dosa sida. Tang enti Nuan enggai, awakka Nuan muai nama aku ari bup Nuan’” (P’sut. 32:31, 32, NIV).

Aruh iya Moses disemaka baka Kristus! Ketegal sampi intersesi iya ungkup orang ke bedosa lalu penyanggup iya meri nyawa diri ketegal sida, sigi nyata iya nyereminka utai ti deka dikereja Kristus ka kitai. Tu meh teladan pengasih ungkup orang ke bedosa! Iya udah mandangka penyerah penuh ngagai Tuhan sereta pengasih iya ti sanggup meri nyawa diri kena nyelamatka orang. Bup Pemansut nadai madah berapa lama Moses betemu enggau Tuhan datas bukit nya sekali tu, tang bup Ulang Adat madahka iya bisi enggau Tuhan datas Bukit Sinai nya pengelama 40 hari (peda Ulang Adat 9:18).

Dalam Pemansut 32:32, leka jaku ti disalin nyadi “ampun” datai ari leka jaku kereja ke mai reti “nanggung,” baka dalam Isaiah 53:4, ke macha munyi tu (pasal Jesus): “Iya nanggung pemedis kitai” (NKJV). Leka jaku kereja ti sama nya, ke disalin nyadi “ngampun” dalam Pemansut 32:32, enggau “nanggung” dalam Isaiah 53:4. Chukup terang kitai meda ditu proses Tuhan nyelamat sereta ngampun kitai sereta enggau pemesai rega [kos] dibayar Tuhan kena nyelamatka kitai.

Iya ke bendar, Moses minta Tuhan “nanggung” dosa orang mayuh, lalu tu meh utai ti dikereja Jesus datas kayu regang beribu taun udah nya. Pemansut 32:32 ukai semina mandangka idea pasal pengganti pengampun tang mega sapa ke nyadi pengganti nya: iya nya, Allah Taala Empu.

Ayat tu madahka baka ni pengampun nya nyadi. Allah Taala dalam Kristus nanggung dosa kitai, semina siti tu aja jalai dosa kitai ulih diampun. Tu meh penerang ke pemadu kukuh senentang pelan keselamatan enggau pemandangka ke pemadu terang ngagai seluruh kosmos senentang rega ti dibayar Allah Taala kena nyelamatka kitai.

`Moses minta Allah Taala Empu nanggung dosa mensia mayuh, lalu ba pengujung iya, dalam Jesus, Iya pen ngereja nya. Baka ni ku kitai deka mungkur pemendar ke besai tu ngena runding kitai? Nama ti dipadahka tu ngagai kitai pasal pengerindu Allah Taala ka mensia ke udah bedosa tu?`