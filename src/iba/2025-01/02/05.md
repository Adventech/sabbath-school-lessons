---
title:  Pengasih Udah Dibatalka
date:   08/01/2025
---

Pengerindu Allah Taala nya meruan belama iya lalu semampai enda patut diberi ngagai kitai. Taja pia, mensia ulih nulak iya. Kitai bisi peluang nerima tauka nulak pengerindu nya, tang semina laban Allah Taala udah enggau sukarela rinduka kitai ngena pengerindu Iya ti sempurna sereta meruan belama iya sebedau sebarang utai dikereja kitai (Jer. 31:3). Pengerindu kitai ke Allah Taala nya meh saut [respons] kitai ngagai utai ti udah diberi Iya ngagai kitai sebedau kitai minta iya pen.

`Bacha 1 John 4:7â€“20, fokus lebih agi ngagai ayat 7 enggau 19. Nama ti dipadahka iya ngagai kitai pasal prioriti [keutamaan] pengerindu Allah Taala?`

Pengerindu Allah Taala endang seruran dulu. Enti Allah Taala enda dulu rinduka kitai, enda meh kitai ulih rinduka Iya. Amat pen Allah Taala udah nengkebang kitai ngambika kitai ulih rinduka orang lalu dikerinduka orang, Allah Taala Empu meh pelasar sereta penatai semua pengerindu. Tang, kitai bisi pilihan, sekalika kitai nerima iya lalu mandangka iya dalam pengidup kitai. Pemendar tu disempamaka dalam jerita sempama Jesus pasal orang gaji ti enda nemu ngampun (peda Matt. 18:23â€“35).

Dalam jerita sempama nya, kitai meda orang gaji nya sigi nadai jalai ulih mayar utang iya ba tuan iya. Nitihka Matthew 18, orang gaji nya ngutang tuan iya 10,000 talenta. Satu talenta nya kira enam ribu denarius. Lalu satu denarius nya kira gaji purata sehari pengereja pengawa biasa (bandingka enggau Matt. 20:2). Reti nya, siku pengereja pengawa deka bekereja 6,000 hari kena ngulihka gaji satu talenta. Enti ditulak hari iya ngambi "off," iya bekereja 300 hari dalam setaun, lalu ari nya iya bulih 300 denarius dalam setaun. Reti nya, iya beguna deka bekereja kira dua puluh taun kena mayar utang satu talenta, iya nya 6,000 denarius (6,000/300 = 20). Kena ngulihka 10,000 talenta nya, pengereja pengawa nya mesti bekereja 200,000 taun. Disimpul pandak, orang gaji nya sigi nadai jalai ulih mayar utang iya nya. Taja pia, tuan iya sinuka iya lalu ngampun utang iya ti besai nya.

Tang, lebuh orang gaji ke udah diampun utang tu enggai ngampun orang ti sama orang gaji enggau iya ke berutang semina 100 denarius aja, lalu nempalungka orang nya kedalam rumah jil, tuan iya pedis amat ati lalu narit pulai pengampun ke udah diberi iya tadi. Orang gaji tu udah telepas pengerindu enggau pengampun ari tuan iya. Taja pen penyiru enggau pengasih Allah Taala nadai nemu abis, kitai ulih nulak iya, lalu ngelenyauka penguntung ti datai ari penyiru enggau pengasih nya.

`Perundingka utai ti udah diampun Tuhan ba nuan sereta enggau rega tauka kos ti dibayar Jesus kena ngampun nuan. Nama ti dipadahka nya ngagai nuan pasal ngampun orang bukai?`