---
title:  Pengerindu Allah Taala ti Kekal
date:   05/01/2025
---

Bup Kudus terang madah: Allah Taala rinduka genap iku mensia. Ayat ti pemadu tebilang dalam Bup Kudus, John 3:16, madahka pemendar tu: “Laban Allah Taala balat rinduka dunya, nya alai Iya meri Anak Tunggal Iya, ngambika genap iku orang ke arapka Iya enda mati tang bulih pengidup ti meruan belama iya” (NKJV).

`Bacha Masmur 33:5 enggau Masmur 145:9. Nama ku jaku ayat-ayat tu ngajar kitai pasal ni naka pemesai japai pengerindu, penyiru, enggau pengasih Allah Taala?`

Sekeda orang ngumbai diri enda dikerinduka Allah Taala, tauka Allah Taala semina rinduka orang bukai aja, tang enda rinduka sida. Taja pia, Bup Kudus enggau terang madahka Tuhan rinduka genap iku mensia. Nadai bisi siku orang ti enda dikerinduka Tuhan. Lalu laban Allah Taala rinduka genap iku orang, Iya mega dekaka genap iku mensia, diselamatka.

`Bacha 2 Peter 3:9, 1 Timoti 2:4, and Esekiel 33:11. Nama ti diajar ayat-ayat tu pasal pengeka Allah Taala nyelamatka semua orang?`

Ayat ti nangkan John 3:16 madah: “Laban Allah Taala ukai ngirumka Anak Iya ngagai dunya ngambika Iya ngakim dunya, tang ngambika Iya nyelamatka dunya” (John 3:17, NKJV). Enti pemutus tu bepanggai ba Allah Taala aja, Iya sigi dekaka genap iku mensia nerima pengerindu Iya lalu diselamatka. Tang, taja pia, Tuhan enda deka mejal pengerindu Iya ngagai sebarang orang. Mensia bebas milihka diri deka nerima iya tauka nulak iya.

Tang, taja pen sekeda orang deka nulak iya, Allah Taala enda badu rinduka sida. Dalam Jeremiah 31:3, Iya madah ngagai sida nembiak Iya: “Aku endang seruran rinduka kita. Nya kebuah Aku seruran ngayanka pengerindu Aku ti meruan belama iya ngagai kita” (NKJV). Ba tempat bukai, Bup Kudus seruran ngajar madahka pengerindu Allah Taala deka bisi meruan belama iya (ke chunto, peda Psalm 136). Pengerindu Allah Taala nadai nemu abis. Iya kekal meruan belama iya. Pedis kitai deka meretika utai tu laban kitai mensia tu mudah amat enda rinduka orang, enda iya?

Taja pia, enti kitai siku-siku ulih belajar ngasaika pengamat pengerindu nya—iya nya, nemu ka diriempu pengerindu Allah Taala nya—udah tentu chara kitai idup sereta mela orang bukai deka lain agi.

`Enti Allah Taala rinduka semua orang, reti nya Iya mega rinduka bala orang ke balat jai perangai, ke bisi mayuh amat di dunya tu, enda pia?. Nama ti ulih diajar pengerindu Allah Taala ka sida nya ngagai kitai pasal baka ni kitai patut nguji nyapai ngagai sida nya, mega?`