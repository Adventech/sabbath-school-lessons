---
title:  Pengerindu Dalam Sempekat
date:   04/01/2025
---

### Bacha ka Pelajar Minggu Tu

2 Pet. 3:9, Ul.Adat 7:6–9, Rom. 11:22, 1 John 4:7–20, John 15:12, 1 John 3:16.

> <p>Ayat Dikingat</p>
> “Ku Jesus nyaut iya, 'Orang ke rinduka Aku deka ngasika pesan Aku, lalu Apai Aku deka rinduka iya, lalu kami duai Apai deka datai ngagai iya, lalu diau enggau iya’” (John 14:23, NKJV).

Mayuh orang udah diajar madahka leka jaku Grika agape nya meh pengerindu ti unik ka Allah Taala aja, lalu leka jaku bukai kena nyebut pengerindu, baka phileo, nya bejaku pasal bansa pengerindu ke lain agi, kurang agi ari agape. Sekeda ke bukai, mega, madahka agape tu bejaku pasal pengerindu ti sepiak jalai aja, iya nya pengerindu ti semina meri aja tang nadai kala nerima, pengerindu ti begantung penuh ba respons mensia aja.

Tang, pansik ti silik pasal pengerindu Tuhan dalam seluruh Bup Kudus nunjukka penemu nya salah magang, taja semua orang ngembuan penemu baka nya. Ti keterubah, leka jaku Grika agape ukai semina bejaku pasal pengerindu Allah Taala tang pengerindu mensia mega, nyengkaum pengerindu mensia ti enda betul tuju (2 Tim. 4:10). Kedua, dalam seluruh Bup Kudus, mayuh leka jaku kelimpah ari agape dikena bejaku pasal pengerindu Allah Taala. Ngambika chunto, ku Jesus ngajar, “Apai Empu rinduka [phileo] kita, laban kita udah rinduka [phileo] Aku’” (John 16:27, NASB). Ditu, leka jaku Grika phileo dikena ukai semina bejaku pasal pengerindu mensia tang mega pengerindu Tuhan ngagai mensia. Nya alai, phileo enda bejaku pasal pengerindu ti kurang agi, tang pasal pengerindu Allah Taala empu.

Bup Kudus mega ngajar madahka pengerindu Allah Taala nya enda sepiak jalai aja, tang dalam kaul ti penuh, ke alai iya meri reti ti besai ngagai Allah Taala sekalika mensia ngemantulka pengerindu nya pulai baru ngagai Iya enggau ngagai orang bukai.

_*Pelajarka pelajar minggu tu kena nyediaka Sabat, January 11._