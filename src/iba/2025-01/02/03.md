---
title:  Pengerindu Dalam Sempekat
date:   06/01/2025
---

Bup Kudus suah nyempamaka kaul pengerindu ti spesel entara Allah Taala enggau kitai ngena sempama [metafora] kaul diri sebilik, lebih agi pengerindu entara laki enggau bini tauka entara indai ti manah enggau anak iya. Metafora nya dikena lebih agi mandangka kaul spesel ti bisi entara Allah Taala enggau sida nembiak Iya ti enggau Iya ngaga sempekat. Tu meh kaul pengerindu dalam sempekat, ke mungkur ukai semina pengerindu Allah Taala ka sida nembiak Iya tang mega pengarap ka sida nembiak Iya deka nerima pengerindu nya lalu deka malas pengerindu nya ngagai Iya sereta ngagai pangan diri.

`Bacha Ulang Adat 7:6–9. Nama ti diajar ayat-ayat tu pasal kaul entara Allah Taala ti ngaga sempekat enggau pengerindu Allah Taala?`

Ulang Adat 7:9 bejaku pasal pengerindu ti spesel entara Allah Taala enggau sida nembiak Iya ti enggau Iya besempekat, iya nya siti kaul ti setengah begantung ba sekalika sida deka terus taluk ngagai Iya tauka enda. Pengerindu Allah Taala endang nadai bisi syarat, tang kaul sempekat Iya enggau sida bisi syarat.

Leka jaku ti disalin nyadi "pengerindu" tauka "penyiru" dalam Ulang Adat 7:9, ḥesed, nya empu nyempamaka aspek pengerindu Tuhan (enggau lebih ari nya) dalam sempekat. Ḥesed tu suah dikena bejaku pasal pemesai penyiru, pemadas, enggau pengerindu Allah Taala. Entara reti bukai, ḥesed bejaku pasal kasih-sayau, tauka pengidup ti meruan, ungkup orang bukai ke bisi didalam kaul pengerindu ti bela bebalas. Iya mega ngambi langkah kena ngepunka kaul ti baka nya, enggau pengarap ati ka raban sepiak nyin deka malas mandangka kasih-sayau ti sama.

Kasih-sayau [ḥesed] Allah Taala mandangka kasih-sayau Iya endang pemadu tau dikarapka, meruan, sereta teguh belama. Tang, taja pia, dalam masa ti sama, penguntung ari hesed nya begatung ba syarat, bepanggai ba pengeka bala nembiak Iya ngasika atur sempekat nya sereta ngereja bagi pengawa sida dalam kaul nya (peda 2 Sam. 22:26, 1 Raja 8:23, Mas. 25:10, Mas. 32:10, 2 Bansa Israel 6:14).

Pengerindu Allah Taala ti kekal meruan nya meh nyadika pelasar semua kaul pengerindu, lalu kitai sigi enda ulih nanding pengerindu nya. Allah Taala ukai semina enggau sukarela penuh meri kitai idup, tang dalam Kristus Iya udah enggau sukarela penuh meri Diriempu ungkup kitai. “Nadai orang ngembuan pengerindu ti besai agi ari tu, datai ke iya nyerahka nyawa diri ke pangan iya” (John 15:13, NKJV). Nadai ditanyaka agi, pemandang ti pemadu besai ka pengerindu Allah Taala dipeda lebuh Jesus “ngemaruhka Diri, lalu ngasi nyentuk ke mati, indah mati ba kayu regang” (Pil. 2:8, NKJV).

`Nama chara ke ulih dikena nuan ngambika seruran ngingatka pengamat pengerindu Allah Taala dalam runding nuan? Nama kebuah penting nuan ngereja baka tu?`