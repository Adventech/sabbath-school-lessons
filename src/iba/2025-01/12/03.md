---
title:  Dua Iti Dosa ti Pemadu Besai
date:   17/03/2025
---

Munyi ku Jesus Empu, dua iti pesan ti pemadu besai nya meh pengerindu ka Allah Taala enggau pengerindu ka pangan diri. Lalu ngereja nitihka pesan tu begunaka kitai berkorban ngena jalai ti nyata nunjuka pengerindu ngagai orang bukai, laban nya meh reti iya ke bendar kitai nitihka singkang Jesus.

Nyadi, enti dua pesan ti pemadu besai nya meh rinduka Allah Taala enggau rinduka orang bukai, nama dua iti dosa ti pemadu besai deh?

`Bacha Masmur 135:13–19. Nama ti dipadahka ayat tu pasal dosa ti pemadu suah dikereja dalam seluruh Bup Kudus?`

Penyanggup Lama seruran nekanka pemesai guna pengerindu ka Allah Taala lebih ari semua utai bukai (peda Ulang Adat 6:5). Tu bekait amat enggau dosa besai nyembah engkeramba, ti ngelaban pengerindu ka Allah Taala.

`Bacha Sekariah 7:9–12. Nitihka jaku nabi Sekariah dalam ayat tu, nama ti dikutuk Allah Taala? Baka ni ku tu enggau dosa nyembah engkeramba bisi kait ngagai dua iti pesan ti pemadu besai nya?`

Ukai semina pengawa nyembah engkeramba aja ti dikeringatka pengerindu Tuhan, tang mega pengawa ti enda manah ti dikereja ngagai raban nembiak Iya, sekalika dikereja orang siku tauka beraban. Allah Taala ringat meda pengawa ti enda adil laban Tuhan nya pengerindu.

Dua iti dosa ti pemadu besai ti selalu disebut dalam Penyanggup Lama nya meh pengawa ti enda ngereja utai ti disebut dalam dua iti pesan ti pemadu besai nya: iya nya, rinduka Allah Taala sereta rinduka pangan diri. Dua iti dosa ti pemadu besai nya meh dosa enda rindu. Enggau jaku pandak, reti nya, nuan enda ngasika pesan nya enti nuan enda rinduka Allah Taala, sereta enda rinduka orang bukai.

Enggau terang 1 John 4:20, 21 madah: “Enti orang madahka diri rinduka Allah Taala, tang begedika menyadi diri, iya bula, laban orang ke enda rinduka menyadi diri ke ulih dipeda iya, enda ulih rinduka Allah Taala ke enda dipeda iya. Tu pesan ti udah diberi Allah Taala ngagai kitai: orang ke rinduka Allah Taala, enda tau enda mega rinduka menyadi diri” (NKJV).

`Baka ni nuan deka nerangka nama kebuah pengerindu ka Allah Taala enda ulih diseraraka ari pengerindu ka orang bukai? Baka ni ku nuan meretika kaul seduai tu ti enda ulih diputuska?`