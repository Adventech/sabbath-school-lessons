---
title:  Kangau Minta Keadilan Ditegaska
date:   19/03/2025
---

Bala nabi dalam Bup Kudus semampai bejaku pasal kangau Allah Taala ngambika keadilan ditegaska ba menua. Beulang kali, Bup Kudus enda kakang bejaku pasal hal enda adil enggau hal ngindik orang. Iya ke bendar, kangau ti minta Tuhan ngukum nya meh kangau minta Tuhan negaska keadilan.

Ngambika chunto, nabi Isaiah enda ngalau jaku lebuh iya bejaku pasal pengenda-adil ba Israel lebuh maya nya. Jaku enggau kangau iya ti minta keadilan patut terang sereta inggar didinga pending kitai diatu. “Belajar ngereja utai ti ngena. Pejalaika atur ti lurus - tulung orang ke kena tekan, jaga hak orang ke nadai apai indai, lalu jaga indu ke balu” (Isa. 1:17, NKJV). Nambahka nya, iya madah, “'Tulah meh kita ke ngaga adat ti enda lurus’ lalu “nagang orang ke seranta bulih hak enggau atur ti lurus” (Isa. 10:1, 2, NKJV), meri amaran: “Nama utai ti deka dikereja kita, lebuh Allah Taala ngukum kita? Nama utai ti deka dikereja kita, lebuh Iya ngasuh penusah ti besai datai nuntung kita ari menua ti jauh? Kini ke tunga kita deka rari ngiga tulung? Dini alai kita deka ngelalaika pengaya kita?” (Isa. 10:3, NKJV).

Baka nya mega nabi Jeremiah ngenataika pesan Allah Taala: “Tulah meh orang ke ngaga rumah beduduk ba atur ti enda lurus lalu nangkir rumah nya ngena jalai ngelakar, ke ngasuh bala nembiak iya gawa enggau nadai upah lalu enda mayar gaji sida. . . . Apai nuan lantang diau seumur idup. Iya endang seruran lurus sereta meri atur ti betul, iya mujur dalam semua utai ti dikereja iya. Iya meri atur ti betul lebuh iya ngatur pechara orang ke seranta, lalu semua utai ti dikereja iya mujur magang. Nya meh reti nemu TUHAN” (Jer. 22:13, 15, 16, NKJV).

`Bacha Matthew 23:23–30. Nama ti diajar Jesus ditu pasal utai ti pemadu penting? Dalam runding nuan nama reti jaku Jesus ti nyebut “utai ti beguna agi”?`

Enggai ka bisi orang ngumbai pengenda-adil nya semina dikemeratka sida nabi dalam Penyanggup Lama aja, ditu enggau di tempat bukai endur Jesus gawa, kitai terang meda Jesus Empu terang amat beberatka pekara tu mega. Munyi ku Iya: “Tulah meh kita pengajar Adat, enggau kita orang Parisi! Kita tu orang ke pura-pura ngapa! Laban kita meri sepuluh peratus ari rempah kita, baka telasih, adas manis, enggau jintan, tang kita enggai ngereja utai ti beguna agi dalam Adat, baka pengelurus, pengasih enggau pengarap. Semua utai nya patut dikereja kita, tang anang nejuka utai bukai nya enda dikereja” (Matt. 23:23, NKJV). Dalam ayat ke nyau ka sama enggau nya dalam Luke, Jesus mutap madahka sida “enggai ngereja pengelurus, enggau pengerindu Allah Taala” (Luke 11:42, NKJV).

`Enti kitai fokus ngagai “utai ti beguna agi” kemaya hari tu, baka ni ku gamal iya enti dibandingka enggau sebarang “sepuluh peratus ari rempah kita, baka telasih, daun rempah, enggau semua macham rempah ti bukai” nyadi fokus kitai diatu?`