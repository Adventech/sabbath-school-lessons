---
title:  "Pengerindu Enggau Keadilan: Dua Iti Pesan ti Pemadu Besai"
date:   15/03/2025
---

### Bacha ka Pelajar Minggu Tu

Matt. 22:34–40, Sek. 7:9–12, Masmur 82, Mikah 6:8, Matt. 23:23–30, Luke 10:25–37.

> <p>Ayat Dikingat</p>
> “Enti orang madahka diri rinduka Allah Taala, tang begedika menyadi diri, iya bula, laban orang ke enda rinduka menyadi diri ke ulih dipeda iya, enda ulih rinduka Allah Taala ke enda dipeda iya” (1 John 4:20, NKJV).

Taja pen kitai bisi pengarapka Allah Taala deka ngaga semua utai betul magang ba pengujung iya, agi penting utai ti dikereja, kitai orang Kristen, ditu diatu. Taja pen bisi mayuh utai ke enda adil sereta jai ke enda dipunaska Tuhan diatu (ketegal sekat atur kena belaban dalam konflik kosmik nya), ukai reti nya kitai enda ulih dikena nyaup ngurangka pemerinsa enggau penyai ke ditemu kitai, sekurang iya ngagai tikas ke ulih kitai meh. Iya ke bendar, sebagai orang Kristen, kitai bisi tanggung-pengawa ngereja baka nya.

Baka ke udah dipeda kitai, pengerindu enggau keadilan endang begulai sejalai; seduai nya enda ulih diperaraka. Allah Taala rinduka keadilan. Nya alai, baka nya mega, enti kitai rinduka Allah Taala, kitai mega deka rinduka keadilan.

Pia mega, enti kitai rinduka Allah Taala, kitai deka rinduka pangan diri mega. Siti ari bagi pengawa rinduka pangan diri nya meh kitai bekunsika pengibuh ka pengelantang orang bukai ti diau ngelingi kitai. Lebuh orang ditating penyeranta, diindik orang, tauka kena sebarang atur ti enda adil, kitai patut ibuhka utai baka nya. Lebuh orang diindik tauka ditekan, kitai enda patut nutup mata. Tang, kitai patut nanya diriempu nama utai ke ulih digaga kitai, siku-siku enggau seraban, kena ngemansangka pengerindu enggau keadilan Tuhan ngena chara ti mandangka ngagai dunya kitai ke rusak tu perangai Tuhan ti lurus sereta rindu.

_*Pelajarka pelajar minggu tu kena nyediaka Sabat, March 22._