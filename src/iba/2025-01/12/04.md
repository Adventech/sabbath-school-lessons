---
title:  Allah Taala Rinduka Keadilan
date:   18/03/2025
---

Bup Kudus madahka Allah Taala rinduka keadilan lalu begedika penyai (ambi ka chunto, Mas. 33:5, Isa. 61:8), lalu Iya beberat amat ka pengenda-adil, ti ngasuh pengeringat kudus Iya tebantai ngarika semua orang ti nyadi mangsa pengenda-adil nya. Dalam seluruh Penyanggup Lama enggau Penyanggup Baru, Allah Taala semampai bebendar ngarika sida ti diindik sereta ditekan sambil mandangka pengeringat ngagai sida ti ngindik sereta nekanka orang.

`Bacha Masmur 82. Baka ni ku ayat tu bejaku pasal Allah Taala beberatka keadilan dalam dunya tu? Nama reti nya ngagai kitai kemaya hari tu neh?`

Bala ti landik bejaku pasal Bup Kudus meretika ayat-ayat tu ngutuk mensia ti bekuasa, ti megai perintah ti ngereja pengawa ti enda adil nya ngagai mensia bukai sereta mega bejaku pasal maya Allah Taala deka ngakim bala sida ti bekuasa megai perintah di langit din [bala petara] ti nulung bala hakim enggau pemerintah dunya ti jai nya [bala kuasa antu, meh nya). Enggau nyemetak sida pemerintah nya ditanya, “Ni pengelama kita agi ngakim ngena chara ti enda lurus [enda adil], lalu ngeringka orang ke jai?” (Mas. 82:2, NKJV).

Nambahka nya, sida diperintah ngereja baka tu: “Keringka orang ke seranta enggau orang ke nadai apai indai; jaga hak orang ke seranta enggau ke merinsa. Lepaska sida ari kuasa orang ke jai” (Mas. 82:3, 4, NKJV). Ditu enggau ba tempat bukai, sida nabi dalam Penyanggup Lama endang semampai minta keadilan dipejalaika. Tu ukai pekara ti mit dalam Bup Kudus; tang tu meh utai ti pemadu berat ti dikenataika bala sida nabi dalam Penyanggup Lama sereta mega utai ti dikemeratka Jesus lebuh Iya bisi di dunya kelia.

Ukai utai ti dipelalaika utai ti kedeka Allah Taala sereta dipinta Iya ari mensia ti ngambu diri rindu sereta ngasika Iya. Iya udah madahka tu enggau terang dalam Mikah 6:8 (enggau ayat-ayat bukai): “Tuhan udah madahka ngagai kitai utai ti manah. Utai ti diguna Iya ari kitai nya baka tu: ngereja utai ti lurus, seruran ngayanka pengerindu, lalu diau begulai sejalai enggau Allah Taala kitai enggau ati ti baruh.” (NKJV).

Utai ti kedeka Tuhan tu semampai disebut dalam seluruh Bup Kudus. Ngambika chunto, Jesus madah: “Enti kita rinduka pangan diri, nya baru semua orang deka nemu kita murid Aku” (John 13:35, NKJV; bandingka enggau 1 John 4:8–16).

`Baka ni enda gamal ruang-bilik kitai enggau gerija kitai deka nyadi enti kitai sama nitihka Mikah 6:8 lalu sengaja ngereja iya dalam jaku enggau utai ti dikereja kitai neh? Dalam konteks genturung endur nuan diau, baka ni ku aplikasi prinsip-prinsip tu deka dipandangka lebih manah agi?`