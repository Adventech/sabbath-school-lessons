---
title:  Tambah Penemu
date:   21/03/2025
---

Bacha Ellen G. White, “The Sabbath,” pp. 281–289, in The Desire of Ages.

“Sida mata-gelap nya enda berani nyaut Jesus ba mua mensia mayuh, laban nangika diri kena penusah. Sida nemu Iya udah nyebut utai ke amat. Ari ti ngelanggar adat tradisi sida, sanggup agi sida nejuka mensia nya merinsa, tang jelu enda kakang sida nyelamatka iya laban enti jelu nya mati iya nyadika pengerugi ngagai orang ke ngempu iya. Nya alai besai agi pengibuh sida ka jelu lebih ari mensia, ke udah digaga dalam gamal Allah Taala. Tu nyempamaka jalai pengarap agama ti pelesu. Penemu nya datai ari juluk ati mensia ti deka ngeninggika diri ari atas Allah Taala, tang pengujung iya ngelabuhka sida lebih baruh ari jelu. Tiap iti agama ti beperang ngelaban kedaulatan Allah Taala deka ngerampas mulia ari mensia ti enggi iya lebuh Tuhan nengkebang iya, ti deka diberi pulai baru ngagai iya dalam Jesus Kristus. Tiap iti agama ti pelesu ngajar orang ke nitihka agama nya enda pedulika penyuntuk, pemerinsa, enggau hak mensia. Tang injil ngengkah rega [nilai] ke besai ngagai mensia ke udah dibeli enggau darah Kristus, lalu iya ngajar mensia siru ka penyuntuk enggau penusah mensia. Tuhan madah, ‘Sida ke agi idup deka jarang agi ari emas’ [Aku deka ngaga mensia lebih berega agi ari emas tulin; lebih ari tekang emas Opir]’ Isa. 13:12.

“Lebuh Jesus nguingka tanya Iya ngagai sida Parisi, ‘Nitihka Adat, ni utai ti patut dikereja kitai lebuh hari Sabat, ngereja utai ti manah tauka utai ti jai; ngidupka nyawa tauka munuh?,’ Iya nyatup sida ngena juluk ati sida empu ti jai nya. Sida ngiga jalai deka munuh Iya enggau ati sida ti balat begedi nya, tang Iya benung ngidupka nyawa mensia lalu mai pengaga ngagai sida. Ni ke lebih manah agi, munuh lebuh hari Sabat, baka ti deka dikereja sida, tauka ngeraika orang ti sakit, baka ti dikereja Jesus? Ni ati ke tuchi agi, berunding deka munuh orang lebuh hari kudus Tuhan, tauka meri pengerindu ngagai semua mensia, dalam kereja pengasih?”—Ellen G. White, The Desire of Ages, pp. 286, 287.

**Tanya ti Deka Dipejuraika**:

`Nama kebuah enggau baka ni utai tu amat, “Tiap iti agama ti pelesu ngajar orang ke nitihka agama nya enda pedulika penyuntuk mensia”? Baka ni ku kitai tau sengaja bertindak kena nyeliahka pengenda-ibuh baka nya dalam komuniti gerija kitai enggau ngilah nya?`

`Sapa pangan [jiran] aku? Sapa pangan [jiran] nuan? Enggau chara ti praktikal baka ni patut nitihka Jesus ngaga kitai nyadi lebih agi baka orang Samaria ti siru nya ti enda kakang meraka batas maya nya kelia lalu ngereja pengawa pengasih?`

`Enti Allah Taala rinduka keadilan enggau pengasih, baka ni patut kitai bertindak engkeman enggau utai ti pemadu beguna ngagai Allah Taala? Baka ni ku kitai ulih lebih agi fokus ba utai ti dikumbai Jesus “lebih beguna dalam adat”?`

`Lebuh kitai berunding lalu bejaku pasal pengawa Tuhan ti ngakim, berapa suah kitai nekanka batang chara Jesus bejaku pasal pengawa ngakim nya meh ari segi sekalika, enggau naka ni, kitai ngena chara aktif rinduka orang bukai, lebih agi sida ti kena tekan sereta kena indik? Perundingka tu dalam senawah Matthew 25:31–46.`