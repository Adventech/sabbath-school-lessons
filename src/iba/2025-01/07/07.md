---
title:  Tambah Penemu
date:   14/02/2025
---

Bacha Ellen G. White, “Why Was Sin Permitted?” pp. 33–43, in Patriarchs and Prophets.

“Taja lebuh iya dibuai ari serega, Allah Taala enda munuh Sitan. Laban Allah Taala semina nerima sembah ti datai ari pengerindu aja, dia deh penaluk genap iku mensia ti udah ditempa Iya enda tau enda bepanggai ba pengarap sida ka keadilan enggau pemadas Iya. Ari nya, sida ti nguan serega enggau dunya-dunya bukai, laban ke enda besedia deka nemu reti gaya dosa enggau konsekuensi dosa, tentu enda deka meda keadilan Tuhan enti iya munuh Sitan maya nya. Enti Sitan dibunuh tikala nya, tentu sekeda orang deka nyembah Tuhan ketegal takutka Iya lalu ukai ketegal rinduka Iya. Pengaruh Sitan tentu enda ulih dipadamka enggau penuh, pia mega ati ti deka angkat ngelaban tentu enda dipadamka enggau penuh. Ungkup pemanah ngagai seluruh universe selama belama iya, Sitan enda tau enda ngerembaika prinsip iya enggau penuh, ngambika jaku tuduh iya ngelaban perintah Allah Taala ulih dipeda semua utai idup ti udah ditempa Tuhan dalam penampak iya ti betul, lalu ngambika keadilan enggau pengasih Tuhan sereta enggau Adat Tuhan ti kekal enda berubah ulih dilepaska ari semua tanya belama iya.

“Pengawa Sitan ti ngelaban nya deka nyadika pelajar ngagai seluruh universe dalam semua jeman ti deka datai—nyadika saksi ti kekal senentang gaya dosa enggau buah iya ti pemadu jai nya. Perintah ti dipejalaika Sitan, enggau empas iya ba mensia enggau sida melikat, deka mandangka buah pengawa ti muai ke tisi kuasa enggau perintah Tuhan. Iya deka nyadika saksi ti mandangka semina dalam perintah Allah Taala aja meh pengelantang enggau pengidup semua utai ti udah ditempa Iya. Nya alai sejarah eskperimen pengawa ngelaban tu deka belama iya nyadika penagang ngagai semua orang ti kudus, ti deka nagang sida ari kena tipu baru ulih pengawa ngelaban Tuhan,lalu nyeliahka sida ari ngereja dosa agi, lalu nerima pemerinsa ari ukum iya.”—Ellen G. White, Patriarchs and Prophets, pp. 42, 43.

**Tanya ti Deka Dipejuraika**:

`“Theodicy” nya jaku kena madahka Tuhan diitung lurus [justify] ba mua penyai. Tang nya ukai justifikasi ungkup penyai empu. Bayangkan bisi orang datai di serega bejaku munyi tu, “Oh, ya, Jesus, diatu baru aku paham nama kebuah bala aku sebilik diperinsa sereta dibunuh ba mua mata aku empu. Ya, diatu aku nemu reti iya. Terima kasih, Jesus!” Nya meh jaku ti pemadu mapap. Baka ni ku kitai deka paham, iya nya Tuhan ti deka diitung lurus, ukai penyai,ba pegujung laya besai nya ila? (Peda pelajar 9).`

`Kati kala nuan ngasaika diri baka nabi Jop? Kala nuan bisi berunding ngumbai nadai bisi penerang ti manah kena nerangka kebuah pemerinsa ti nuntung nuan tauka bala nuan? Baka ni ku pengaku Jop pengujung iya ti madahka diri “bejakuka pasal utai ti enda ditemu” (Jop 42:3, NKJV) meri kitai penerang senentang penuduk kitai dalam utai ti ditanya kitai empu?`