---
title:  Ngetanka Kebebasan Milih
date:   12/02/2025
---

Taja pen kitai enda meretika jalai enggau runding Tuhan, Bup Kudus bisi mandangka sekeda utai ti ulih nyaup kitai betapi enggau penanggul penyai tu. Siti ari jalai ti tau dikena kitai besaraka penanggul penyai tu dikumbai "freewill defense" dalam jaku English [reti nya "ngetanka kebebasan milih."]

"Ngetanka kebebasan milih" tu reti nya penemu ti ngumbai penyai bisi laban mensia nguna kebebasan milih tu enggau jalai ti salah. Nya alai, enti baka nya, kitai enda tau nyalah Tuhan ka penyai bisi, laban penyai bisi ketegal mensia ti salah guna kebebasan milih ti udah diberi Tuhan ngagai sida ungkup tuju ti manah. Tang, nama kebuah Tuhan meri kitai kebebasan milih baka nya deh? Kena nyara tu, C. S. Lewis bisi nulis baka tu, “kuasa kebebasan milih tu, taja iya ulih ngenataika penyai, endang siti tu aja utai ti ngasuh sebarang pengerindu tauka pemanah tauka pengaga 'berbaloi" dikembuan. Dunya "automata"—ke diwan jelu tauka mensia ti bekereja baka mesin—nya ukai dunya ke 'berbaloi' digaga. Pengelantang ti dikedekaka Tuhan ungkup mensia nya meh pengelantang tauka pengaga ti datai ari mensia ti bebas milih deka bekaul enggau Tuhan sereta enggau pangan diri. . . . Ngambika nya tau nyadi kitai mesti bebas milih.”—Mere Christianity (New York: MacMillan, 1960), p. 52.

`Bacha Pemungkal 2:16, 17. Baka ni ku ayat-ayat tu mandangka kebebasan milih [moral] ti diberi Tuhan ngagai Adam seduai Awa?`

Nama kebuah mesan tauka merintah sida baka nya enti sida nadai diberi kuasa milih ari pun? Adam seduai Awa udah makai buah ti enda disagi pakai nya, lalu kenyau ari nya dunya tu udah penuh laban penyai. Dalam Pemungkal 4, iya nya bagi ti nangkan cherita Pengelabuh dalam bagi 3, konsekuensi [akibat] ti jai ari dosa bisi dipeda kitai dalam hal Abel ti dibunuh menyadi iya. Cherita Pengelabuh nya mandangka baka ni penyalah Adam seduai Awa ti nguna kuasa milih nya enggau jalai ti salah udah mai dosa enggau penyai kedalam sejarah planet dunya kitai tu. Dalam seluruh Bup Kudus, kitai meda pengamat bisi kebebasan milih moral. (Peda Ulang Adat 7:12, 13; Josua 24:14, 15; Mas. 81:11–14; enggau Isa. 66:4.) Tiap-tiap hari dalam pengidup kitai, kitai mega, bekenaka kuasa bebas milih ti udah diberi Tuhan ti nengkebang kitai. Enti nadai kebebasan milih nya, kitai enda dikelala sebagai mensia. Tang kitai deka lebih agi baka mesin, tauka baka 'robot' ti nadai untak tauka runding.

`Sony Corporation udah nengkebang siku ukui robot, ke diberi nama Aibo. Iya enda nemu sakit, nadai dipakai teka, enda ngetup, enda ibuh dituchuk, lalu enda nemu rarah bulu. Kati ka nuan nyilih ukui nuan ti idup, bedagin, bedarah, enggau Aibo nya? Enti nuan enggai, baka ni pilihan nuan ulih nyaup nuan mereti lebih manah agi ka kebuah Allah Taala udah nengkebang kitai baka kitai tu, lengkap enggau kuasa bebas milih—taja pen risiko iya bisi?`