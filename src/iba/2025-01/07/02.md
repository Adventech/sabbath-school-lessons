---
title:  “Ni Pengelama, O Tuhan?”
date:   09/02/2025
---

Penanggul laban penyai tu ukai mina nyadika sebana dunya kemaya hari tu, tang dalam Bup Kudus mega.

`Bacha Jop 30:26, Jeremiah 12:1, Jeremiah 13:22, Malaki 2:17, enggau Masmur 10:1. Baka ni ku ayat-ayat tu mantaika penanggul laban penyai tu ba mua pengalaman mensia?`

Ayat-ayat tu nimbulka mayuh jaku tanya ti mengkang ditanya kitai kemaya hari tu. Nama kebuah orang ke jai baka ke maju lalu orang ke ngereja penyai beruntung ari penyai sida, enti enda selalu baka nya, chukup suah? Nama kebuah orang ke lurus balat merinsa? Dini meh Tuhan lebuh penyai nyadi? Nama kebuah Tuhan kekadang baka ke jauh amat ari kitai, tauka belalai ari kitai?

Nama-nama pen jaku kitai nyaut tanya-tanya nya enggau penanggul pasal penyai, kitai patut bejimat kitai enda patut ngumbai penyai nya hal ti mit aja. Kitai enda patut nguji deka mutarka penanggul tu ngena chara ngurangka bansa penyai, tauka penyampau iya dalam dunya tu. Penyai nya endang utai ti jai amat—lalu Allah Taala begedika iya lebih agi ari kitai. Ari nya, kitai tau enggau orang di dalam seluruh Bup Kudus, sama bela meri respons kitai ngagai penyai enggau pengenda-adil ke mayuh dalam dunya tu: “Ni pengelama, O Tuhan?”

`Bacha Matthew 27:46. Nama reti jaku Jesus ditu, ba nuan? Nama ti dipadahka jaku nya pasal baka ni penyai udah negu Allah Taala enggau jalai ti pemadu berat?`

Datas regang nya, Jesus Empu mansutka tanya tu: “Allah Taala Aku, Allah Taala Aku, nama kebuah Nuan ninggalka Aku?” (Matt. 27:46, NKJV). Ditu kitai lebih agi meda Allah Taala Empu udah ditegu penyai, siti pemendar ti chukup besai ti nyata dipeda dalam pemerinsa enggau pemati Jesus datas kayu regang, ke alai semua penyai di dunya tu ditinggangka ngagai Iya magang.

Tang, ba ditu mega bisi pengadang [harapan]. Utai ti udah dikereja Jesus datas regang nya udah ngalahka pun penatai semua penyai, iya nya, Sitan, lalu pengujung iya deka ngeluska semua penyai. Jesus nyebut jaku nya ari ayat Masmur 22:1, lalu laluh Masmur udah nya dataika pengujung iya tembu dalam pemenang.

`Datas regang nya, Jesus merening ke mua ngagai pengadang, ti enda ulih dipeda Iya, lebuh nya. Baka ni ku kitai tau bulih penetap ati ari pengalaman Iya lebuh kitai mega enda ulih meda pengadang [harapan] ba mua kitai?`