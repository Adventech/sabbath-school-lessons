---
title:  Pengerindu enggau Penyai?
date:   13/02/2025
---

Allah Taala udah meri mensia kebebasan milih laban pengerindu begunaka iya bisi; salah guna kebabasan milih tu meh ti ngenataika penyai. Sekali agi, mayuh utai tanya mengkang bisi. Tuhan nejuka penyai bisi (tang diberi Iya timpuh), taja disakal Iya enggau keras, laban enti penyai enda ditejuka nyadi, iya deka madamka pengerindu, lalu enti penyai dipupuska sebedau timpuh ti patut, iya deka madamka pengarap [pechaya] ti beguna dalam kaul pengerindu.

“Dunya tu petang laban penyaru penemu pasal Allah Taala. Ngambika pemetang nya ulih ditampakka, ngambika dunya tu ulih dibai pulai baru ngagai Allah Taala, kuasa Sitan ti nipu nya mesti dipatahka. Tu enda ulih dikereja ngena jalai paksa. Jalai paksa baka tu endang ngelaban prinsip perintah Allah Taala; Tuhan semina dekaka kitai nyembah Iya ari pengerindu; lalu pengerindu enda ulih diperintah; iya mega enda ulih diulih ka ngena jalai pejal tauka ngena otoriti. Pengerindu semina digerak ulih pengerindu. Nemu Allah Taala reti nya rinduka Iya; perangai Iya mesti dipandangka bebida ari perangai Sitan.”—Ellen G. White, The Desire of Ages, p. 22.

Enti nadai kebebasan milih, nadai mega bisi pengerindu, lalu enti Allah Taala nya pengerindu, nyata amat Iya nadai jalai deka madamka pengerindu nya tauka muai kebebasan nya, laban nya ti diguna ngambika bisi pengerindu. Kitai mega tau berunding baka tu, enti kitai nemu pengujung utai ari pun, baka Allah Taala ti nemu, tentu kitai enggai meda Tuhan muai kebebasan kitai nya. Laban enti nadai kebebasan nya, tentu nadai kitai deka diau dalam dunya [tauka universe] ti nadai bisi pengerindu, enda iya?

`Bacha Rome 8:18 enggau Pemandang 21:3, 4. Baka ni ku ayat-ayat tu meri kitai penetap ati deka pechayaka pemanah Allah Taala, taja pen dunya tu penuh penyai?`

Taja pen kitai enda ulih meda dalam pemetang nya, Allah Taala ulih meda pengujung ari pun. Iya mega ulih meda pengidup ti penuh pengelantang belama iya ti udah disemayaka Iya ngagai semua orang ti manggaika pengarap sida ba Jesus. Nitihka Rome 8:18, “pemerinsa ti ditatka kitai diatu, enda ulih dibandingka enggau mulia ti deka dipandangka ngagai kitai” (NKJV). Kati bisi kitai pengarap kena pechayaka jaku semaya ti pemadu manah tu? Pia mega, utai ti kudus, ti nyadi pun pelasar semua, nya meh pengerindu, enggau kebebasan ti bisi dalam pengerindu nya, Jesus milih deka meri kitai pengerindu nya, taja pen Iya nemu jalai nya deka mai Iya ngagai regang, ke endur Iya deka mati merinsa. Taja pia, Iya meri kitai kebebasan milih tu, taja Iya nemu rega ti deka ditanggung Iya. Nama kebuah batang runding tu beguna amat selalu dikingatka kitai?

`Baka ni ku ngingatka Tuhan udah meri kitai kuasa kebebasan milih tu nyaup kitai nyeliahka penemu ti ngumbai semua utai ti nyadi nya nyadi nitihka peneka Allah Taala?`