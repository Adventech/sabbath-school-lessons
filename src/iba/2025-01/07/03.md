---
title:  “Mayuh Utai ti Enda Ditemu Kitai”
date:   10/02/2025
---

Ba pengujung sejarah dunya tu ila pengerindu deka menang ngalahka penyai. Tang, ke diatu, agi bisi mayuh tanya ngeruga runding kitai. Baka ni ku kitai deka berunding sereta berandau pasal penanggul penyai tu ngena chara ti tau mai pemanah tauka nyaup kitai?

`Bacha Jop 38:1–12. Baka ni ku saut Tuhan ngagai Jop meri penerang senentang penanggul penyai? Ni pemayuh utai ti ditemu enggau enda ditemu kitai pasal utai ti nyadi ba belakang tabir?`

Dalam cherita nya, Jop udah balat merinsa lalu udah mansutka mayuh tanya pasal nama kebuah penyai enggau pemerinsa udah balat ninggang iya. Iya minta deka berandau enggau Tuhan Empu ngambika iya tau bulih saut ngagai utai ti ditanya iya, enda nemu utai ti mayuh nyadi ba belakang tabir, dalam kort serega din (peda Jop 1–2).

Balat respons Tuhan ngagai Jop. Lebih agi, “TUHAN lalu bejaku ngagai Jop ari biau-balai nya. Ko TUHAN, 'Sapa nuan nya ti berani betanyaka penemu-dalam ari Aku, ngena jaku ti beli sereta kusung?'” (Jop 38:1, 2, NKJV). Bisi salin siti nyebut iya munyi tu: “Nama ga di mayuh amat jaku sedangkan penemu nuan mimit aja?" (Jop 38:2, CEV). Lalu, Tuhan nambahka jaku Iya dalam Jop 38:4, “Kati nuan bisi dia lebuh Aku ngaga dunya? Enti nuan amat mayuh penemu, padahka nya ngagai Aku” (NKJV).

`Bacha Jop 42:3. Baka ni ku saut Jop nerangka utai ti patut ditemu kitai pasal penuduk diriempu?`

Ari saut Iya ngagai Jop, Tuhan dekaka Jop nemu bisi mayuh amat utai ti enda Jop nemu tauka meretika iya. Lalu, baka Jop, kitai mega, patut enggau ati baruh ngaku bisi mayuh amat utai ti nyadi dalam dunya tu, enggau di belakang tabir, ke enda ditemu kitai sekali pasal iya. Tang, taja pen kitai enda nemu saut ngagai tanya-tanya kitai nya, ukai reti iya nadai bisi saut ke betul tauka manah dia tauka semua utai enda deka ulih diputarka siti hari dudi ila. Nganti hari nya datai, kitai enda tau enda manggaika pengarap kitai ba pemanah Allah Taala, ti udah dipandangka ngagai kitai ngena mayuh macham chara.

`Berundingka pasal berapa mimit utai ti ditemu kitai pasal sebarang utai. Enti baka nya, nama kebuah kitai patut belajar idup enggau tanya-tanya ke enda ulih disaut senentang pekara ti pemadu pedis deka disaut: iya nya, pasal penyai enggau pemerinsa?`