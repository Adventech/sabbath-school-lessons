---
title:  Orang ti Arapka Tuhan ti Skeptikal
date:   11/02/2025
---

Ku Tuhan bejaku dalam Isaiah 55:8, 9, “Runding Aku enda baka runding kita, lalu jalai Aku enda baka jalai kita. Baka langit ti tinggi ari atas tanah, baka nya meh jalai enggau runding Aku tinggi agi ari jalai enggau runding kita” (NKJV).

Runding Tuhan jauh tinggi ari enggi kitai. Enda kala mansa imaginasi kitai berapa kompleks pelan Tuhan ungkup sejarah kitai. Enti baka nya, ni jalai kitai tau ngarapka diri ulih nemu nama kebuah Tuhan ngaga utai ti dikereja Iya tauka enda dikereja Iya dalam mayuh bengkah keadaan [situasi]?

Siti ari jalai kena besaraka penanggul penyai tu, sambil ngingatka kitai semina nemu mimit aja, dikumbai “skeptical theism” dalam jaku English. "Skeptical theist" tu meh orang ke arapka Tuhan bisi kebuah ti manah alai Iya ngereja utai ti dikereja Iya, tang laban penemu kitai tu serekat aja, kitai enda patut ngarapka diri ulih nemu nama kebuah-kebuah nya. Orang "skeptical theist" tu "skeptical" senentang pengulih mensia sedarka tauka pahamka enggau penuh kebuah-kebuah Tuhan nya ti besangkut-paut enggau penyai di dunya tu. Ngambika chunto, laban kitai enda ulih meda igi penyakit [kuman] terebai kin-kia dalam angin ti ngelingi kitai, ukai reti nya nadai bisi kuman penyakit dalam angin ti ngelingi kitai nya. Baka nya mega, laban kitai enda nemu kebuah-kebuah Tuhan nya ukai reti nya Tuhan nadai bisi kebuah ti manah ngereja utai.

`Bacha Masmur 73. Baka ni ku penulis Masmur tu meda penyai enggau pengenda-adil ti nyadi ngelingi iya? Nama ti dipeda iya ti ngasuh pemereti iya pasal penyai nya lain?`

Penulis Masmur balat tusah ati laban penyai di dunya tu. Iya malik ngelingi iya lalu meda orang ke jai nya mansang maju. Semua utai baka ti enda adil sereta enda asi. Iya nadai utai kena nyaut nya. Iya betanya dalam ati diri enti bisi penguntung iya arapka sereta betuaika Tuhan. Nya meh runding iya, nyentukka iya meda ke dalam rumah sembiang [kaaba] nya.

Rumah sembiang nya meri sebagi ari kunchi ngagai penanggul penyai tu—iya nya, sedarka bisi siku Hakim ti lurus ti deka mai keadilan lalu ngukum nitihka timpuh Iya Empu.

`Baka ni ku penemu orang Adventist senentang timpuh bechara [tauka ngakim] enggau ajar senentang rumah sembiang [kaaba] nya meri penerang pasal penanggul penyai tu? Taja pen kitai bisi mayuh utai tanya diatu, kati bisi nyaup kitai penemu ti madahka penerang ti silik senentang sejarah enggau pengakim Tuhan ti lurus deka dipandangka ba pengujung iya ila?`