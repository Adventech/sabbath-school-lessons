---
title:  Penanggul Laban Penyai
date:   08/02/2025
---

### Bacha ka Pelajar Minggu Tu

Jop 30:26; Matt.27:46; Jop 38:1–12; Masmur 73; P'kal. 2:16, 17; P'dang. 21:3, 4.

> <p>Ayai Dikingat</p>
> “Iya deka ngendas semua ai mata ari mata sida, lalu pemati nadai agi, nadai agi ngulit, nadai agi nyabak, nadai agi pedis, laban utai ti lama nyau nadai agi” (Pemandang 21:4, NKJV).

Engka penanggul ti pemadu besai ti ditapi orang Kristen nya meh penanggul laban penyai—baka ni ku kitai deka betampilka fakta ti madahka Allah Taala nya pemadu manah, sereta rindu, enggau fakta ti madahka dunya tu penuh laban penyai. Enggau jaku pandak, enti Allah Taala pemadu manah sereta pemadu bekuasa, nama kebuah bisi mayuh amat penyai di dunya tu deh?

Tu ukai semuti penanggul akademik aja tang siti utai ti balat ngeruga runding mayuh mensia dataika sida pedis amat deka nemu Allah Taala ke bendar sereta rinduka Iya.

“Ba runding mayuh orang asal penatai dosa enggau kebuah iya bisi amat ngalitka ati sida. Sida meda utai ti dikereja penyai, ti ngenataika penusah, pemerinsa, pengerusak besai, lalu sida nanya baka ni semua tu tau bisi sedangka Tuhan ti pemadu bekuasa, pemadu rindu, sereta pemadu bepenemu-dalam bekuasa merintah dunya tu. Tu meh siti misteri ke nadai saut ditemu sida.”—Ellen G. White, The Great Controversy, p. 492.

Mayuh orang 'atheists' [orang ke enda arapka Allah Taala bisi] madahka penanggul dosa tu meh kebuah sida nyadi orang ke enda arap. Tang, baka ti deka dipeda kitai minggu tu enggau minggu-minggu ti deka datai, Allah Taala dalam Bup Kudus nya endang pemadu manah, lalu kitai tau amat arapka Iya—taja pen dunya tu penuh laban penyai ketegal dosa.

_*Pelajarka pelajar minggu tu kena nyediaka Sabat, February 15._