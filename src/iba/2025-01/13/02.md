---
title:  Adat Pengerindu
date:   23/03/2025
---

Adat Allah Taala ukai prinsip ke enda ulih dipeda; tang Adat Allah Taala nya mandangka kaul. Tu ulih dipeda enggau terang dalam Sepuluh Pesan. Prinsip-prinsip pelasar Sepuluh Pesan nya endang udah bisi ba Kebun Eden, iya nya prinsip pengerindu ti nyadika atur dalam kaul entara Allah Taala enggau mensia lalu entara mensia enggau pangan diri.

Lebuh Sepuluh Pesan nya dipadahka dalam Pemansut 20 lalu udah nya ditulis datas lampang batu, iya pen diberi ngagai bansa Israel dalam konteks kaul dalam sempekat. Sepuluh Pesan nya ditulis sapengudah Tuhan ngelepaska sida ari Ejip, lalu pesan nya bepelasarka pengerindu Allah Taala sereta beduduk ba jaku semaya Iya ngagai bansa Israel (peda P’sut. 6:7, 8 enggau Adat Lewi 26:12). Kitai ulih meda dalam dua bagi Sepuluh Pesan nya, tuju iya diberi ngambika ngemansangka kaul mensia enggau Allah Taala, sereta kaul mensia enggau pangan diri.

`Bacha Pemansut 20:1–17. Baka ni ku ayat-ayat tu ngayanka dua iti prinsip nya, iya nya, pngerindu ka Allah Taala enggau pengerindu ka orang bukai?`

Empat iti pesan ti keterubah nya pasal kaul mensia enggau Allah Taala, lalu iya ke enam iti penudi nya pasal kaul mensia enggau pangan diri. Kaul kitai enggau Allah Taala sereta enggau orang bukai enda tau enda belalauka prinsip-prinsip Adat Allah Taala.

Dua iti bagi adat tu bekaul terus ngagai utai ti disebut Jesus sebagai dua iti pesan ti pemadu besai—“Rinduka Tuhan Allah Taala nuan enggau pengabis ati nuan” (Matt. 22:37, NKJV; bandingka enggau Ulang Adat 6:5) lalu “Rinduka pangan nuan baka nuan ke rinduka diri empu” (Matt. 22:39, NKJV; bandingka enggau Adat Lewi 19:18).

Empat iti pesan ti keterubah nya meh chara kitai rinduka Allah Taala enggau pengabis diri kitai, lalu enam iti ti penudi nya meh chara kitai rinduka pangan diri baka ti rinduka diriempu. Enggau terang Jesus madahka dua iti pesan ti pemadu besai tu endang bekait amat enggau Adat. “Semua Adat enggau ajar sida nabi beduduk ba pesan dua iti tu” (Matt. 22:40, NKJV).

Reti nya, seluruh adat Allah Taala, endang beduduk ba pengerindu Allah Taala. Pengerindu enggau adat Allah Taala endang enda ulih diperaraka. Suah kitai ninga orang madah, Enda ibuh kitai ngasika Adat, kitai semina enda tau enda rinduka Allah Taala lalu rinduka pangan diri aja. Nama kebuah penemu baka nya enda betul?

`Baka ni ku kitai nunjukka pengerindu ngagai Allah Taala, tauka pengerindu ngagai orang bukai, enti kitai ngelanggar siti ari Sepuluh Pesan nya?`