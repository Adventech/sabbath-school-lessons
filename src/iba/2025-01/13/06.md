---
title:  Lebih Ari Semua, Rinduka Pangan Diri
date:   27/03/2025
---

Enti pengerindu nya ngamatka adat, reti nya orang enda ulih ngasika adat Allah Taala enggau penuh semina ari nyeliahka diri ari ngereja utai ti salah. Adat pengerindu nya empu (ti ditusi enggau penuh dalam Bup Kudus) ukai semuti merintah kitai nyeliahka diri ari ngereja penyai, tang adat nya mega meransang kitai ngereja utai ti mandangka pengerindu Allah Taala ngagai orang bukai—ukai semina ngagai anggota gerija ke bukai tang mega ngagai seluruh dunya, ti amat begunaka saksi Kristen ke bendar.

`Bacha James 2:1–9. Nama pesan ti penting amat diberi ngagai kitai ditu?`

Ditu, James enggau keras ngutuk pengenda-adil dalam masyarakat, lebih agi pengawa sekeda orang ti kaya ti enda bebasaka orang ti seranta ti diindik sida. Udah nya, iya ngasuh kitai beberatka adat pengerindu ka pangan diri, madahka, enti nuan ngamatka adat tu, nya baru nuan udah ngereja utai ti manah” (James 2:8, NKJV).

Munyi ku Ellen G. White: “Pengerindu ka mensia nya meh mandangka pengerindu Allah Taala ngagai dunya tu. Jesus, ti Raja Mulia, udah nyadi siku enggau kitai, ngambika Iya ulih nanam pengerindu nya, lalu ngaga kitai nyadi anak dalam siti ruang-bilik. Lalu lebuh jaku ti ditinggalka Iya lebuh Iya mulaika diri udah dikamatka, ‘Rinduka pangan diri, baka Aku ke udah rinduka kita’ (John 15:12); lebuh kitai rinduka dunya baka Iya ke udah rinduka iya, nya baru misi Iya udah dikamatka ungkup kitai. Kitai pen udah digaga layak [patut] tama ke serega; laban serega nya bisi dalam ati kitai.”—Ellen G. White, The Desire of Ages p. 641.

Lebuh kitai rinduka dunya, baka Jesus udah rinduka dunya –nya baru kitai digaga layak tama ke serega. Tu meh penerang ti pemadu manah pasal nama reti kitai nyadi penitih Jesus!

Jesus mesan [merintah] bala penitih Iya ngambika “rinduka pangan diri baka Aku ke udah rinduka kita” (John 13:34, NKJV). Jesus mega madah: “Enti kita rinduka pangan diri, nya baru semua orang deka nemu kita murid Aku” (John 13:35, NKJV). Pengerindu nya endang darah-dagin pengarap Kristen laban Allah Taala nya pengerindu (1 John 4:8, 16). Lalu orang ke ngambu diri rinduka Allah Taala enda tau enda rinduka pangan diri (bandingka enggau 1 John 3:11; 4:20, 21).

Senutuk enggau nya, 1 Peter 4:8 mesan orang Kristen: “Iya ke lebih agi, seruran rinduka pangan diri, laban pengerindu muai mayuh macham dosa” (NKJV; peda mega Heb. 10:24 enggau 1 Tes. 3:12).

`Berunding dalam ke agi senentang idea rinduka dunya baka Kristus rinduka dunya. Baka ni ku tu ulih nyaup kitai meretika lebih agi konsep kesempurnaan Kristen enggau baka ni kitai digaga patut bulih pengidup ti meruan belama iya? Bai saut nuan ngagai kelas lebuh hari Sabat.`