---
title:  Adat Enggau Pengasih
date:   25/03/2025
---

Baka ti udah dipeda kitai, adat enggau pengasih nya enda belaban enggau pangan diri. Iya ke bendar, seduai nya sama bisi pengawa [fungsi] ti lain ari pangan diri tang senutuk enggau pengerindu enggau keadilan Tuhan. Enti adat nya bechanggah enggau pengasih tentu bansa Israel kelia udah bingung, laban sida meda pengawa Allah Taala ti meri sida adat nya nunjukka pengasih besai Allah Taala. Lebuh “petara” orang bansa bukai mudah berubah runding lalu enda ulih dikarapka nya, ke ngujungka mensia enda nemu nama utai ti kedeka sida “petara” nya kena ngelantangka sida, Allah Taala dalam Bup Kudus udah meri jaku ajar ti terang ngagai sida nembiak Iya senentang utai ti ngelantangka ati Iya. Lalu utai ti ngelantangka Iya nya meh utai ti pemadu manah ungkup sida nembiak Iya, siku-siku tauka seraban.

Taja pia, adat nya enda ulih nyelamatka kitai ari dosa tuka ngubah ati mensia. Laban ati kitai bedosa, nya alai kitai begunaka ati spiritual ti baru.

`Bacha Jeremiah 31:31–34. Nama ti diajar ayat tu pasal jaku semaya Allah Taala di deka meri kitai ati ti baru? Bandingka tu enggau jaku Jesus ngagai Nikodemus dalam John 3:1–21 pasal diadaka baru. Peda mega Heb. 8:10.`

Sepuluh Pesan nya ditulis Allah Taala Empu datas lampang batu (P’sut. 31:18), tang adat nya mega deka ditulis di dalam ati sida nembiak Allah Taala (Mas. 37:30, 31). Iya ti paling manah nya, Adat pengerindu Allah Taala nya ukai diluar kitai, tang patut di dalam kitai nyadika perangai kitai. Allah Taala aja ke ulih nuliska adat Iya dalam ati mensia, lalu Iya udah besemaya deka ngereja nya ngagai umat sempekat Iya (peda Heb. 8:10).

Kitai enda ulih nyelamatka diri ngena chara ngasika adat Tuhan. Tang, kitai diselamatka ulih pengasih nengah pengarap kitai, ukai utai dikereja kitai empu, tang iya pemeri Allah Taala ngagai kitai (Epe. 2:8). Kitai ukai ngasika adat ngambika kitai diselamatka; kitai ngasika adat laban kitai udah diselamatka. Kitai ukai ngasika adat ngambika Tuhan rinduka kitai, tang laban kitai udah dikerinduka, lalu ketegal nya kitai bisi ati deka rinduka Allah Taala enggau rinduka orang bukai (peda John 14:15).

Dalam timpuh ti sama, adat nya nunjukka dosa kitai (James 1:22–25, Rom. 3:20, Rom. 7:7), nunjukka kitai begunaka Pengelepas (Gal. 3:22–24), ngiring kitai dalam jalai pengidup ti pemadu manah, lalu mandangka perangai Allah Taala ti rindu.

`Nama harapan nuan lebuh Tuhan ngakim dunya ila? Nama ti ngelepaska nuan, pengawa nuan ti rajin sereta taluk ngasika pesan tauka pengelurus Jesus? Nama ti dipadahka saut nuan ngagai nuan pasal fungsi adat Allah Taala senentang utai ti ulih enggau enda ulih dikereja iya?`