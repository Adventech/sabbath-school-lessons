---
title:  Pengerindu Nya Ngamatka Adat
date:   22/03/2025
---

### Bacha ka Pelajar Minggu Tu

P’sut. 20:1–17; Rom. 6:1–3; Rom. 7:7–12; Jer. 31:31–34; Matt. 23:23, 24; James 2:1–9.

> <p>Ayat Dikingat</p>
> “Anang berutang ba orang, kelimpah ari berutang pengerindu ba pangan diri, laban orang ke rinduka pangan diri, udah ngamatka Adat” (Rome 13:8, NKJV).

Lebuh komiti gerija miting deka mutarka siku kaban gerija ke selalu nyadi penanggul, bisi siku dalam komiti nya mansutka jaku tu ngagai pastor, “Nadai kitai ulih ngaga pemutus bepelasarka pengasih,” ku iya. Enda ulih pia? Pastor pen bingung berundingka pemereti orang nya pasal Allah Taala enggau adat Iya. Kitai enda tau enda bisi pengasih lebuh kitai ngatur orang, lebih agi sida ke udah ngereja penyalah. Pengasih nya sigi senyadi enggau pengerindu, baka isi enggau kukut, lalu munyi ku Rome 13:8 madah ngagai kitai, enti kitai rinduka pangan diri, kitai udah ngamatka Adat.

Enti pengerindu nya amat ngamatka Adat, reti nya kitai patut bejimat enda ngerunding adat nya ngena chara ti nyeraraka iya ari pengerindu tauka ngerunding pengerindu nya enggau chara ti nyeraraka iya ari adat. Dalam Bup Kudus, pengerindu enggau adat nya endang segulai-sejalai. Allah Taala ti meri Adat nya endang pengerindu, lalu enti baka nya, adat Allah Taala nya meh adat pengerindu. Munyi ku Ellen G. White, Adat Allah Taala nya meh surat penerang senentang perangai Allah Taala. (Peda Christ’s Object Lessons, p. 305.)

Adat Allah Taala nya ukai siti set prinsip ti enda dipeda tang jaku perintah [command] enggau jaku ajar ti diagihka meri pemansang ngagai kitai. Adat Allah Taala nya, dalam sepenuh iya, bejaku pasal pengerindu sama baka Allah Taala Empu ke bejaku pasal iya.

_*Pelajarka pelajar minggu tu kena nyediaka Sabat, March 29._