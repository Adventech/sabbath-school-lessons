---
title:  Pengerindu Nya Ngamatka Adat
date:   26/03/2025
---

Kaul entara pengerindu enggau adat enda nemu abis dikejakuka. Laban, iya ke bendar, ku Bup Kudus, enti kitai rinduka orang reti nya kitai ngamatka adat.

Dalam Rome 13:8–10, Paul madahka, “orang ke rinduka pangan diri, udah ngamatka Adat” (Rom. 13:8, NKJV). Sapengudah iya ngerintaika mayuh ari enam iti Sepuluh Pesan ti penudi, Paul madahka, “semua pesan bukai, tau disimpul ngena jaku tu, ‘Rinduka pangan diri baka nuan ke rinduka diri empu’” (Rom. 13:9, NKJV). Enggau terang, Paul madah, “pengerindu ngamatka Adat” (Rom. 13:10, NKJV). Sekali agi, dalam Galatia, Paul nerangka, “semua Adat disimpul ngena siti aja pesan: ‘Rinduka pangan diri baka kita ke rinduka diri empu’” (Gal. 5:14, NKJV). Tang, pengerindu ke bansa ni nya deh ti ngamatka adat? Baka ni gamal pengerindu bansa nya kini?

`Bacha Matthew 23:23, 24. Nama utai ti “beguna agi dalam adat”? Bacha Ulang Adat 5:12–15 enggau Isaiah 58:13, 14. Baka ni ku ayat-ayat tu mandangka kaul entara adat (lebih agi pesan hari Sabat) enggau pengirau Allah Taala ka keadilan enggau pengelepas?`

Jesus madahka “utai ti beguna agi dalam adat” nya meh “pengelurus [keadilan] enggau pengasih enggau pengarap.” Lalu dalam kaul iya ngagai siti adat lebih agi—pesan Sabat—kitai ulih meda dalam Bup Kudus pasal Sabat nya empu endang bekait amat ngagai pengelepas enggau keadilan.

Dalam Ulang Adat 5, pesan Sabat nya endang beduduk dalam kaul enggau pengelepas Tuhan ungkup orang Israel ari nyadi ulun. Reti nya, hari Sabat nya ukai semina hari pengingat ka pengawa Tuhan ti nengkebang dunya tang mega kena ngingatka pengelepas sida ari nyadi ulun. Lalu dalam konteks pasal enda ngereja utai ti ngelantangka diri tang gaga ati ba hari Sabat nya sereta gaga ati ka Tuhan (Isa. 58:13, 14), utai ti ditekanka ditu nya meh kereja pengerindu enggau keadilan ungkup orang bukai—ngereja utai ti badas, meri orang ke lapar makai, meri endur diau ngagai orang ke nadai endur diau (peda Isa. 58:3–10).

Beduduk ari kitai ke udah diberi semua jaku ajar tu (enggau mayuh ke bukai), barang sapa ti deka ngamatka adat nengah pengerindu patut irauka ukai semina dosa ti dikereja tang mega dosa ketegal enda ngereja utai ti patut dikereja. Pengerindu ti ngamatka adat ukai reti nya semina ngintu tauka ngasika adat dalam reti nagang diri ari enda ngereja dosa tang mega nyengkaum chakah ngereja utai ti badas—ngereja pengawa pengerindu ti chakah ngeringka keadilan enggau pengasih. Penaluk ngagai Allah Taala nya lebih ari ti semuti enda ngelanggar adat.