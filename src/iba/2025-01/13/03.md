---
title:  Adat Nya Kudus Sereta Lurus Sereta Badas
date:   24/03/2025
---

Pelasar adat Allah Taala nya meh pengerindu. Lebuh Allah Taala ngeringka adat, Iya ngeringka pengerindu. Tu meh kebuah Jesus mati ngambika ulih nyelamatka orang ti bedosa, ngambika Iya ulih ngeringka adat sambil meri pengasih ngagai kitai. Nya alai, Iya adil tauka lurus, sereta mega ngeluruska sida ti arap (Rom. 3:25, 26). Naka-naka iya pemandang ka pengerindu! Enti pia, adat nya enda dibuai laban proses pengelepas kitai; tang iya lebih agi ditetapka.

`Bacha Rome 6:1–3 lalu udah nya Rome 7:7–12, lebih agi peratika ayat 12. Nama ti dipadahka ayat-ayat tu ngagai kitai pasal adat nya, sapengudah Jesus ke mati?`

Taja pen sekeda orang ngumbai pengasih enggau pengawa pengelepas udah madamka adat, Paul enggau terang madahka kitai enda tau terus bedosa ngambika pengasih ditambahka mayuh agi. Iya ke bendar, orang ke bisi dalam Kristus ulih pengarap udah “dibaptisa ke dalam pemati Iya” nya alai sida patut ngitung diri udah mati ngagai dosa lalu idup ngagai Kristus.

Adat Allah Taala nya ukai dosa, tang [entara utai bukai] iya ngasuh kitai meda dosa nya enggau terang. Nya kebuah, ya, “Adat endang kudus, lalu pesan endang kudus, lurus, sereta badas” (Rom. 7:12, NKJV). Iya mandangka ngagai kitai [baka nadai utai bukai ulih] pemesai guna kitai ke keselamatan tauka pengelepas—keselamatan enggau pengelepas ti semina ulih datai nengah Kristus aja. “Enti pia, kati kitai muai Adat laban kitai bisi pengarap tu? Enda! Kitai ngeringka Adat” (Rom. 3:31, NKJV).

Jesus datai ukai deka muai adat tang deka ngamatka semua utai ti udah disemayaka dalam Adat enggau dalam sida Nabi. Nya kebuah Iya madah, “enggau bendar Aku madah ngagai kita, sebedau langit enggau dunya lesap, nadai leka jaku tauka titik ti pemadu mit deka lenyau ari Adat, sebedau semua utai dikamatka” (Matt. 5:18, NASB 1995).

Adat Allah Taala nya empu nyempamaka pengudus Allah Taala—iya nya perangai sempurna Iya ti pengerindu, pengelurus, pemadas, enggau pemendar Iya (Adat Lewi 19:2; Mas. 19:7, 8; Mas. 119:142, 172). Beduduk ari nya, penting amat, munyi ku Pemansut 31:18, Allah Taala Empu nulis Sepuluh Pesan nya datas lampang batu. Ditulis dalam batu, adat-adat nya nyadika saksi ka perangai Allah Taala ti enda berubah sereta enggau perintah Iya ti beradat, ti bepelasarka pengerindu—tu meh tema sentral dalam laya besai nya.

`Baka ni ku kaul entara adat enggau pengerindu tu nyaup kitai meretika agi jaku Jesus ti madah, “Enti kita rinduka Aku, kita deka ngasika pesan Aku” (John 14:15, NASB)?`