---
title:  Tusah Ati Laban Penyai
date:   26/01/2025
---

Allah Taala Bup Kudus rinduka 'keadilan' lalu begedika penyai. Nya alai, dosa enggau penyai, ngasut Iya nyadi gagit, pengagit ti dipandangka ngeringka ka sida ti ditekan sereta dipenyati, nyentukka dalam kes ke alai penyai orang ngemediska diriempu. Allah Taala begedika penyai laban penyai selalu ngemediska utai ti udah ditempa Iya, taja pen pemedis nya datai ari penyalah diriempu. Dalam jerita Bup Kudus, Allah Taala beulang-kali diasut ngasuh ringat laban utai ti dikumbai sida ke landik pasal Bup Kudus, pusin pengawa ti ngelaban. Tu gaya pusin iya:

Sida nembiak Iya angkat ngelaban Tuhan lalu ngereja penyai, kekadang pengawa ti pemadu jai, baka ngenjuk anak sida nyadika piring genselan enggau penyai bukai ba mata Tuhan.

Tuhan pen nyurutka Diri nitihka pemutus sida mensia nya.

Sida pen diindik sereta ditekanka bansa bukai.

Udah baka nya, sida pen ngangau minta Tuhan nyelamatka sida.

Tuhan pen kasih lalu nyelamatka sida.

Udah nya, sida pen ngelaban Tuhan baru, suah balat agi jai ari ke suba.

Tang, dalam pusin penyai enggau pengenda-taluk tu, Allah Taala semampai napi pengenda-taluk mensia tu ngena penaluk Iya ti enda nemu abis, pengeliat ati ti tat lama, pengasih ti besai, enggau penyiru ti dalam.

`Bacha Masmur 78. Nama ku jaku ayat tu pasal respons Tuhan ngagai umat Iya ti beulang-kali ngelaban Iya?`

Nitihka Bup Kudus, pengerindu enggau keadilan endang berasuk-rasuk. Pengeringat Tuhan nya endang timbal-balas ti patut ari pengerindu kena ngelaban penyai laban penyai selalu ngemediska orang ti dikerinduka Tuhan. Bup Kudus nadai kala nyebut timpuh lebuh Tuhan ringat enggau nadai kebuah tauka enggau nadai patut.

Lalu sekumbang umat Tuhan beulang-kali mungkir lalu limpang ari Iya, selama beratus taun Tuhan majak, enggau liat ati, meri sida pengasih lebih ari ti patut (Neh. 9:7–33), lalu enggau nya mandangka penalam enggau pemanjai pengasih enggau pengerindu Iya ngagai sida. Iya ke bendar, nitihka Masmur 78:38, “Allah Taala kasihka nembiak Iya. Iya ngampun dosa sida lalu enda ngerusak sida. Iya suah nagang Diri ringat lalu nagang Diri ngeransi” (NKJV).

`Udah tentu nuan pen kala ringat meda penyai ti dikereja orang ngagai orang bukai. Baka ni ku emosi nuan nya nyaup nuan mereti manah ka agi, pasal pengeringat Tuhan ngagai penyai?`