---
title:  Tambah Penemu
date:   31/01/2025
---

Bacha Ellen G. White, “Idolatry at Sinai,” pp. 315–330, in Patriarchs and Prophets.

Dalam konteks dosa nyembah engkeramba anak chapi emas, Ellen G. White nulis tu: “Bansa Israel udah bedosa ngelaban Allah Taala, ti Raja ke udah meri penguntung enggau berekat ngagai sida sereta mega sida udah besumpah deka nunduk ngagai kuasa Iya sereta ngasika Iya. Kena ngukuhka perintah Tuhan nya keadilan mesti dipejalaika ngagai sida. Taja pia, ditu pen pengasih Allah Taala dipandangka. Amat pen Iya ngukuhka adat Iya, Tuhan udah meri sida kuasa bebas milih sereta meri peluang ngagai semua kena nesalka penyai. Semina sida ti kieh ngelaban aja deka disingkirka. 

“Dosa tu enda tau enda diukum, nyadika saksi ngagai bansa-bansa bukai ti ngelingi dia, senentang pengeringat Tuhan ngelaban pengawa nyembah engkeramba. Ari bejalaika keadilan keatas sida ti bedosa nya, Moses, ti nyadi kereban Allah Taala, enda tau enda nulis dalam rikud ukum ti berat nya ngelaban penyalah sida. Baka orang Israel, udah nya, deka ngutuk pengawa orang bansa bukai ti nyembah engkeramba, tentu munsuh sida deka begendangka penyalah sida ti udah ngaga engkeramba anak chapi emas nya lalu nyembah iya ba Horeb, kena ngelaban sida, taja sida ngambu diri semina nyembah Jehovah aja nyadika Petara sida. Udah nya, taja pen enda ulih dikenggaika sida ngaku penyalah ti ngemaluka sida nya, bansa Israel ulih nunjuk ngagai ukum ti pemadu berat ti diterima sida ti ngereja penyalah nya, nyadika bukti dosa sida enda dilepaska pia aja tauka dilamun. 

“Pengerindu enggau keadilan ngeletak dosa tu mesti diukum. . . . Pengasih Allah Taala nejuka beribu orang merinsa, kena nyeliahka ukum ninggang bejuta orang. Kena nyelamatka orang mayuh, Iya mesti ngukum sida ke mimit nya.”—Ellen G. White, Patriarchs and Prophets, pp. 324, 325.

**Tanya ti Deka Dipejuraika**:

`Dalam penemu nuan nama kebuah mayuh amat orang bibat enggau konsep pengeringat Tuhan tu? Nama ti udah nyaup nuan meretika konsep tu?  `

`Nama penanggul [penusah] selalu nyadi lebuh mensia bebalas dendam, ke nadai kala nyadi enti Tuhan ti bebalas?  `

`Baka ni ku ukum Tuhan ngelaban Israel sapengudah sida ti nyembah engkeramba anak chapi emas nya mega nunjukka pengasih Tuhan? Nama chunto bukai ari Bup Kudus ti mandangka ukum Tuhan nya mega pengawa pengasih Iya?`

`Taja pen kitai meretika pengeringat Tuhan ngelaban penyai nya lurus tauka tuchi lalu meri ukum ti chukup adil, berapa penting kitai patut nyeliahka diri ari besalahka orang bukai? Pejuraika tu lebih agi dalam senawah jaku ayat 1 Korint 4:5.`