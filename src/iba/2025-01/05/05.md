---
title:  Tuhan Ukai Deka Ngemerinsa
date:   29/01/2025
---

Dalam seluruh Bup Kudus, Tuhan beulang-kali ngayanka pengasih Iya nuju orang ti diindik, ti dikeduan, sereta mandangka pengeringat kudus Iya ngelaban sida ti ngindik sereta beduan sida nya. Enti nadai bisi penyai, enda meh Allah Taala ringat. Pengeringat Iya endang semina dituju sereta selalu ngelaban utai tauka orang ti ngemediska utai ti udah ditempa Iya.

Nitihka Sabak Kenang 3:32, 33, Tuhan ukai deka ngemerinsa tauka ngenusah. Iya enggai ngukum orang ke ngereja penyai, tang pengujung iya pengerindu Iya nuntut pengelurus [tauka keadilan].

Pemendar tu dipeda dalam berapa lama Tuhan deka terus ngampun sida nembiak Iya lalu beulang-kali meri sida peluang nesal lalu bebaik baru enggau Iya. Beulang-ulang kali, nengah bala nabi, Tuhan ngangauka sida nembiak Iya, tang sida kieh enggai ninga (peda Jer. 35:14–17, Mas. 81:11–14).

`Bacha Esra 5:12 lalu bandingka iya enggau Jeremiah 51:24, 25, 44. Nama penerang ti diberi iya pasal ukum ti ninggang Jerusalem nengah orang Babilon? (Peda mega 2 Bansa Israel 36:16.)`

Nitihka Esra 5, udah bekau orang Israel ke majak enda nesal tang ngeringatka Allah Taala, pengujung iya "Iya nejuka sida dialahka Raja Nebukadnesar menua Babilon” (Esra 5:12, NKJV). Tang Tuhan ngereja nya semina lebuh "nyau nadai jalai agi" kena nyeliahka ukum nya (2 Bansa Israel 36:16), lalu Tuhan udah nya ngukum Babilon ketegal ngereja pengerusak ti kelalu balat ngagai orang Judah (Jer. 51:24, 25, 44; bandingka enggau Sek. 1:15).

Mayuh ukum bukai ti dipadahka Bup Kudus udah dikenataika Tuhan diterangka sebagai maya lebuh Allah Taala nejuka sida nembiak Iya dialahka munsuh sida (Pengulu 2:13, 14; Mas. 106:41, 42), setipak enggau pemutus sida ti ninggalka Tuhan lalu nyembah "petara" bansa bukai (Pengulu 10:6–16, Ulang Adat 29:24–26). Pengeringat Allah Taala ngelaban penyai, ti pengujung iya deka diluska abis lengis dudi hari, datai ari pengerindu Iya ungkup semua enggau pengingin Iya ti dekaka pemanah ungkup seluruh universe tu pengujung iya ila, iya ke bisi taruh dalam hal dosa enggau penyai enggau pengawa ti ngelaban.

`Baka ni ku fakta ti madahka Allah Taala enggai ngelabuhka ukum ngagai sapa-sapa ngempaska pemereti ati nuan pasal pengeringat enggau pemedis ati Allah Taala? Enti Tuhan nya lubah deka ringat, enda ka kitai patut lebih agi sabar sereta liat ati ngagai orang ke bisi ngelingi kitai? Baka ni ku kitai ulih ngereja baka nya sambil mega ngelindung sereta ngibuhka orang ke nyadi mangsa penyalah?`