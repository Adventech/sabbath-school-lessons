---
title:  Pengeringat ti Kudus
date:   28/01/2025
---

Amat pen bisi mayuh bansa pengeringat ti enda patut tauka salah, Bup Kudus mega ngajar kitai pasal bisi "pengeringat ti kudus."

Bayangkan siku indai ngemataka anak indu iya ti beumur tiga taun bemain ba mua rumah sida, lalu enda disangka, ngenyit, datai siku lelaki lalu nyerang anak iya nya. Kati, enda ka indai nya patut ringat? Sigi patut. Pengeringat nya endang respons pengerindu ti patut dalam keadaan ti baka nya. Chunto tu ulih nyaup kitai meretika "pengeringat Allah Taala ti kudus."

`Bacha Matthew 21:12, 13 enggau John 2:14, 15. Nama ti dipadahka reaksi Jesus ngagai chara rumah sembiang nya dikena ngagai kitai pasal Allah Taala ti ringat meda penyai?`

Dalam semua utai ti nyadi nya, Jesus mandangka pengeringat kudus Tuhan ngagai sida ke ngaga rumah sembiang Allah Taala baka rumah ngapa lalu ngaga iya “nyadi sarang perumpak” ngambika sida ulih ngambi ulih ari sida indu balu, anak patu-balu, enggau orang ke seranta (Matt. 21:13; bandingka enggau John 2:16). Rumah sembiang enggau servis iya, ke sepatut iya nyempamaka pengasih Tuhan ti ngampun sereta nuchi orang ke bedosa, nyau dikena sida nipu sereta ngindik orang ke nadai daya. Kati deh, enda ka Jesus patut ringat meda pengawa ti keji baka nya?

Mark 10:13, 14 enggau Mark 3:4, 5 meri mayuh agi chunto pengeringat kudus Jesus. Lebuh orang datai mai anak mit ngagai Jesus lalu "sida murid nganu orang nya," Jesus balat "pedis ati”—taukat "ringat.” Iya lalu bejaku ngagai sida murid Iya, “'Awakka sida ke mit datai ngagai Aku’” (Mark 10:13, 14, NKJV).

Ba endur bukai, lebuh sida Parisi ngiga peluang deka nyalahka Jesus pasal ngelanggar hari Sabat ketegal ngeraika orang, Jesus nanya sida, “Nitihka Adat, ni utai ti patut dikereja kitai lebuh hari Sabat, ngereja utai ti manah tauka utai ti jai; ngidupka nyawa tauka munuh?” (Mark 3:4, NKJV). Iya “merening ngagai sida enggau ati ti pedis tang sinu ati ke sida laban sida kieh” lalu udah nya Iya pen ngeraika lelaki nya (Mark 3:5, NKJV). Pengeringat Jesus ditu bekait enggau penyinu ati iya ketegal pengekieh sida; tu meh pengeringat kudus ke datai ari pengerindu, sama baka pengeringat Allah Taala dalam Penyanggup Lama nya meh pengeringat ti datai ari pengerindu. Baka ni ku pengerindu enda deka pedis ati ketegal penyai, lebih agi enti penyai nya ngemediska objek pengerindu nya?

`Baka ni ku kitai deka bejimat enggaika kitai ngeringka pengeringat kitai ti beberatka diri nya lalu ngumbai iya "pengeringat kudus"? Nama kebuah kitai mudah amat deka ngereja baka nya, lalu baka ni ku chara kitai ulih nyaga diri ari tama panjuk ke baka nya?`