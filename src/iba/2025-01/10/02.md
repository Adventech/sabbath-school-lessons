---
title:  Melikat Ditangguh
date:   02/03/2025
---

Baka ke udah dipeda kitai, bala "petara" orang bansa bukai ke bendar iya endang bala antu ti nyarung diri. Lalu ba tempat bukai kitai meda bukti baka ni pemerintah-pemerintah antu kekadang bekereja ba belakang sida pemerintah dunya tu. Nyentukka melikat ti dikirum Allah Taala ulih disakal bala melikat Sitan.

`Bacha Daniel 10:1–14, lebih agi peratika ayat 12, 13. Nama ti diajar ayat-ayat tu ti releven ngagai konflik kosmik nya? Baka ni ku runding nuan pasal melikat ti dikirum Allah Taala nya udah "ditangguh" pengelama dua puluh satu hari?`

Baka ni ku siku melikat ti dikirumka Allah Taala ulih "ditangguhka" pengelama tiga minggu? Allah Taala ti pemadu bekuasa nya, bisi kuasa nyaut Daniel tikala nya—enti Iya milih deka ngereja baka nya. Enti iya ngena kuasa Iya ngereja baka nya, Iya tentu ulih ngasuh melikat pegari ngagai Daniel tikala nya. Taja pia, melikat ti dikirumka Allah Taala nya udah tetangguh ulih "melikat ke megai menua Persia" pengelama tiga minggu. Nama utai ke nyadi ditu neh?

“Selama tiga minggu Gabriel belaban enggau kuasa pemetang, deka nyakal 'pengaruh' ti bekereja dalam runding Sairus. . . . Semua utai ti ulih dikereja serega ungkup sida nembiak Allah Taala udah dikereja magang. Pengujung iya Tuhan menang; kuasa munsuh udah disekat selama Sairus nyadi raja, enggau sapemanjai anak iya Kambises merintah.”—Ellen G. White, Prophets and Kings, p. 572.

Ngambika konflik baka tu tebantai, Allah Taala enda tau bekenaka semua kuasa Iya. Antu Sitan enda tau enda diberi kebebasan enggau kuasa ti enda dibuai pia aja, tang disekat nitihka atur ti ditemu kedua-dua raban nya (atur nya enda dipadahka enggau silik ngagai kitai). Atur ti nyekat konflik kosmik nya dipelabaka kitai sigi bisi nyentukka sida melikat Tuhan pen nitihka atur nya, iya ti deka disebut "rules of engagement" ["atur kena belaban"] dalam pelajar-pelajar ti deka datai.

Ari siti segi, enda pedis kitai meretika pasal sekat tu enti kitai ngingatka idea, ke udah dikerandauka kitai, pasal Allah Taala ti bekereja semina ulih pengerindu, lalu pengerindu, ukai pejal, nya meh pelasar perintah Iya. Penemu tu, ti madahka Allah Taala semina bekereja ulih prinsip ti bepun ari pengerindu Iya, ulih nyaup kitai meretika agi pasal laya besai nya.

`Kati kala nuan ngasaika sekat bekereja semina ulih prinsip pengerindu aja lalu ukai pejal? Nama pelajar ti udah dipelajarka nuan senentang sekat kuasa?`