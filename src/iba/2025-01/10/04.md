---
title:  Kes Jop
date:   04/03/2025
---

Dalam bup Jop, kitai diasuh meda pengamat bisi laya besai nya nyadi.

`Bacha Jop 1:1–12 enggau Jop 2:1–7. Nama prinsip dalam laya besai nya bisi dipandangka ditu?`

Mayuh pekara penting tau diambi kitai ari ayat-ayat tu. Keterubah, baka ke bisi siti aum kunsil diatur di serega, lalu ukai semina randau entara Allah Taala enggau Sitan aja dipeda ditu; tang bisi bala pengari bukai datai ari seluruh langit din.

Kedua, baka ke bisi siti penyerekang ke lama udah bisi, tu dipeda kitai dalam jaku Allah Taala ti nanya Sitan sekalika iya bisi meratika Jop. Kapa iya meratika Jop? Tanya tu semina bisi reti dalam konteks tauka rampa penyerekang ke lebih besai ka benung nyadi.

Ketiga, Allah Taala madahka Jop nya siku orang ti nadai penyalah, ti lurus ati, sereta nangika Allah Taala, tang Sitan madahka Jop dipeda baka ti nangika Allah Taala semina laban Allah Taala ngelindung iya. Jaku Sitan tu nyadi petenah ngelaban perngai Jop enggau perangai Allah Taala mega (bandingka enggau P'dang. 12:10, Sekeriah 3).

Keempat, Sitan nuduh Allah Taala ti ngelindung [magar]Jop nya pengawa ke enda adil ke ngujungka Sitan enda ulih meri bukti ka jaku tuduh iya. Tu nunjukka bisi sekat ti diletak keatas Sitan (atur kena belaban), lalu Sitan pen baka ti udah kala nguji deka ngemediska Jop.

Allah Taala nyaut jaku petenah Sitan nya ba mua kunsil serega sereta lalu ngemendarka Sitan nguji teori iya nya, tang nitihka sekat ti udah diletak. Keterubah Tuhan ngemendarka Sitan negu "semua utai ti dikemisi iya," tang "enda tau ngemediska" Jop(Jop 1:12, NKJV). Udah nya, sapengudah Sitan nuduh Jop semina pedulika diriempu aja, Tuhan ngemendarka Sitan ngemediska Jop, tang Sitan enda tau munuh iya (Jop 2:3–6).

Sitan pen lalu ngereja sida Jop sebilik enggau mayuh macham penusah, tang dalam tiap iti kes nya Jop tetap merekat nama Tuhan (Jop 1:20–22, Jop 2:9, 10), nunjukka jaku petenah Sitan nya bula magang.

Mayuh utai dipelajarka kitai ditu, baka, bisi atur kena belaban dalam konflik kosmik tu. Bisi atur dalam kort serega ke alai jaku petenah ngelaban Allah Taala ulih diputarka, tang dalam mutarka nya Allah Taala enda ngelanggar prinsip-prinsip ti kudus dalam pengerindu, ti nyadika pelasar perintah Allah Taala enggau baka ni chara Iya merintah seluruh universe tu enggau semua utai idup ti penuh pemintar dalam iya.

Senario utai ti nyadi di serega tu ti ditulis dalam bup Jop tu meri kitai penerang pasal pengamat bisi laya besai nya, sereta enggau baka ni iya nyadi di dunya tu.