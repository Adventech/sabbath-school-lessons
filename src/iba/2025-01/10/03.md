---
title:  Naga Dalam Pemandang
date:   03/03/2025
---

Bup Pemandang ngambar bala pemerintah langit ke bisi dalam penyarut tauka konflik kosmik nya, ke endur antu Sitan digelar "naga ti besai nya" ti ngelaban Allah Taala sereta "nipu semua dunya" (P'dang. 12:9, NKJV).

`Bacha Pemandang 13:1–8. Nama ti dipadahka ayat tu pasal pemesai rampa kuasa naga nya?`

Naga (Sitan) nya ukai semina beperang ngelaban Allah Taala (P'dang. 12:7–9) enggau sida nembiak Iya (ambika chunto, P'dang. 12:1–6), tang iya mega digambar sebagai pemerintah ti ngeringka perintah dunya ke ngemerinsaka sida nembiak Allah Taala ari kelia-lia.

“Naga nya meri pengering, enggau kerusi diraja, enggau kuasa iya ti besai, ngagai jelu" ti pansut ari tasik nya (P'dang. 13:2, NKJV; bandingka enggau P'dang. 13:5; P'dang. 17:13, 14). Jelu ke ari tasik nya udah “diberi kuasa bejaku sumbung sereta bejaku busung ngelaban Allah Taala, lalu iya dikemendarka ngena kuasa nya dalam pengelama empat puluh dua bulan” (P'dang. 13:5, NKJV).

Nyadi, Sitan (naga besai nya) meri kuasa megai perintah ngagai jelu nya (iya nya siti kuasa politik-agama di dunya tu). Lalu kuasa tu dikena iya ngerampas sembah ti patut diberi ngagai Allah Taala aja. Jelu nya bejaku busung ngelaban nama Allah Taala; iya mega beperang ngelaban, sereta lalu ngalahka, sida nembiak Allah Taala ti kudus, pengelama siti timpuh ti udah diletak. Kuasa kena merintah dunya udah diberi naga nya ngagai iya, iya nya naga ti udah ngerampas kuasa nya ari Tuhan.

Taja pia, bisi sekat tauka batas ti terang udah diletak ngagai Sitan enggau ejen-ejen iya, ti nyengkaum sekat sementara. “Nya alai, rami gaga ati meh kita serega, enggau semua kita ke diau dia! Tang naka meh penusah tanah enggau tasik, laban Sitan udah nurun ngagai kita, balat pedis ati, laban iya nemu timpuh diri nyau deka abis” (P'dang. 12:12, NKJV).

Sitan “nemu timpuh diri nyau deka abis” (P'dang. 12:12, ESV), lalu pekara-pekara ti ditusi Pemandang tu nyadi nitihka garis timpuh nubuatan, ti mandangka sekat-sekat ti spesifik ti udah diletak ngagai kuasa penyai ti merintah (peda P'dang. 12:14, P'dang. 13:5).

Iya ke bendar, ba pengujung iya Allah Taala deka menang. “Iya deka ngendas semua ai mata ari mata sida, lalu pemati nadai agi, nadai agi ngulit, nadai agi nyabak, nadai agi pedis, laban utai ti lama nyau nadai agi” (P'dang. 21:4, NKJV).

`Taja pen pedis kitai deka meda iya diatu, ba pengujung iya ila pemanah deka tetap menang belama iya ngalahka penyai. Nama kebuah penting kitai anang lupaka semaya ti pemadu manah tu?`