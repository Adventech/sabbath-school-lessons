---
title:  Sekat enggau Atur
date:   06/03/2025
---

Konflik kosmik tu ke batang iya laya senentang perangai Allah Taala, ketegal jaku petenah Sitan ngelaban pemadas, pengelurus Tuhan enggau perintah Iya. Tu kira ke baka kes orang bedawa pangan diri di langit din.

Konflik bansa tu enda ulih diputarka ngena kuasa tauka pengering, tang, iya enda tau enda dipandangka.

Enti bisi jaku dawa [jaku tuduh] ti berat ngelaban orang ti bekuasa, jalai ti pemadu manah [engka semina siti aja jalai] kena ngalahka jaku petenah tauka jaku tuduh nya, nya meh meri timpuh ti chukup, kena mansik iya enggau chara ti tebuka, ti bebasa, sereta adil. Enti jaku tuduh nya deka ngeruga seluruh perintah {pengerindu}, iya enda tau disurukka dibaruh tikai pia aja.

Nama reti semua tu enti kitai deka nemu reti pasal konflik kosmik tu enggau kaul iya ngagai penanggul penyai tu? Enti Allah Taala ngaga semaya, kati bisi Iya bula ke samaya nya? Tentu enda. Laban Allah Taala udah setuju ka atur kena belaban, dia deh utai ti deka dikereja Iya dudi ila pen deka bisi sekat ari segi moral. Nya alai, penyai deka dikira sebagai kuasa sementara dalam perintah pemetang.

`Bacha Mark 6:5 enggau Mark 9:29. Nama ti dipandangka ayat-ayat tu pasal baka ni tindakkan Tuhan nya bisi kaul enggau faktor pengarap enggau sampi?`

Dalam kedua iti jerita tu, baka ke bisi sekeda sekat enggau atur kena belaban ti udah ditetapka, lalu bisi amat kaul ngagai pengarap enggau sampi. Ba tempat bukai kitai meda mayuh bukti ti nunjukka sampi [sembiang] bisi empas ti besai dalam dunya tu, lalu muka jalai ngagai Tuhan ngambi tindakkan, ti enda ulih dikereja Iya enti enda baka nya. Taja pia, kitai anang saru ngumbai semina pengarap enggau sampi nya aja meh faktor iya. Agi mayuh faktor bukai ke enda kitai sedarka bisi.

Tu engkeman amat enggau utai ti udah dipeda dulu agi senentang atur kena belaban tu. Baka ti udah disebut kitai, bisi atur kena belaban ti dipesetujuka dalam laya besai nya, ti nyekat utai ti ulih dikereja Tuhan, sekurang iya diatu. Ari nya, bisi sekeda penyai nya masuk dalam kuasa sementara perintah pemetang.

`Bacha Rome 8:18 enggau Pemandang 21:3, 4. Baka ni ku ayat-ayat tu meri nuan pengarap ati taja pen kitai enda nemu mayuh utai, kitai ulih pechayaka Allah Taala nemu utai ti pemadu manah, dekaka utai ti pemadu manah, ka kitai, lalu ba pengujung iya deka munaska penyai abis lengis sereta mai pengelantang belama iya?`