---
title:  Allah Taala Kitai ti 'Berdaulat.'
date:   16/02/2025
---

“Allah Taala berdaulat,” ku pastor biak nya ngajar sida nembiak sekula. “Reti nya Iya nguasa [ngawal] semua utai ti nyadi.” Lalu siku ari nembiak sekula ke bingung runding nya nyaut, “Enti baka nya, Allah Taala meh ke bekawal lebuh ukui aku mati neh? Nama kebuah Allah Taala munuh ukui aku deh?”

Pastor biak nya pen nyau kekalat deka nyaut tanya nya: “Pedis ka nyaut tanya nuan nya,” ku iya. Tang kekadang Tuhan nejuka kitai ngasaika timpuh ti pedis dalam pengidup kitai kena nyediaka kitai betapi enggau utai ti lebih pedis dudi hari ila. Aku ingatka pemedis ti diasaika aku lebuh ukui aku mati. Tang nengah pemedis nya aku udah kuat agi betapi enggau pemedis ti lebih besai agi udah nya lebuh ini aku mati. Kati masuk akal nya sepi nuan?”

Lama iya enda bemunyi, tang udah nya nembiak sekula nya nyaut, "Nyadi Tuhan munuh ukui aku kena nyediaka aku betapi enggau maya Iya deka munuh ini aku, pia?”—Marc Cortez, quoted in John C. Peckham, Divine Attributes: Knowing the Covenantal God of Scripture (Michigan: Baker Academic, 2021), p. 141.

Kekadang mensia nyangka semua utai ti nyadi nya nyadi nundaka utai ti dikedekaka Tuhan baka nya. Sebarang utai ti nyadi di dunya tu nyadi betul baka ti kadeka Tuhan. Kati enda pia deh, laban Allah Taala nya pemadu bekuasa? Nya alai, kati ku sebarang utai tau nyadi enti enda peneka Tuhan ngasuh iya nyadi deh? Nya alai, enda ngira nama utai ti nyadi, enda ngira berapa jai iya nyadi, semua nya endang nitihka peneka Tuhan. Tu meh penemu ti diajar theologi tu.

`Bacha Masmur 81:11–14; Isaiah 30:15, 18; Isaiah 66:4; enggau Luke 13:34. Nama ku jaku ayat-ayat tu pasal sekalika peneka Allah Taala nya selalu dipejalaika Iya belama?`

Sekumbang mayuh mensia pechaya Tuhan mesti selalu bulih utai ti dikedekaka Iya, Bup Kudus nusi jerita ke jauh lain. Beulang-kali Bup Kudus nusi pasal Tuhan ti enda bulih utai ti dikedekaka Iya. Reti nya, utai ti nyadi enda nitihka jaku Tuhan tauka utai didikedekaka Iya nyadi. Suah Tuhan madahka enggau nyemetak amat utai ti nyadi belaban amat enggau peneka Iya. Iya dekaka sesebengkah utai nyadi ungkup sida nembiak Iya, tang sida udah milih utai bukai. Lalu ku Allah Taala Empu besebana: “Tang bala nembiak Aku enggai mendingka Aku. . . . Naka meh pemanah enti bala nembiak Aku deka mendingka Aku. Naka meh pemanah enti sida deka ngasika Aku! Aku deka ngalahka munsuh sida enggau jampat lalu ngalahka semua munsuh sida” (Mas. 81:11, 13, 14, NKJV).

`Perundingka empas sebarang ajar theologi ti ngajar semua utai ti nyadi nya endang nitihka peneka Allah Taala. Nama penanggul besai, lebih agi dalam konteks penyai, ti timbul ari theologi ti bansa nya?`