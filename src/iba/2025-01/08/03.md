---
title:  Pantokrator
date:   17/02/2025
---

Kuasa Allah Taala ti amat ngalitka ati nya dipandangka dalam seluruh Bup Kudus. Bup Kudus penuh enggau jerita pasal Allah Taala bekenaka kuasa Iya sereta ngaga kereja ajih. Tang, taja pia, mayuh utai nyadi ke dikenggaika Tuhan nyadi.

`Bacha Pemandang 11:17, Jeremiah 32:17–20, Luke 1:37, enggau Matthew 19:26. Peratika mega Hebrews 1:3. Nama ti diajar ayat-ayat tu senentang kuasa Allah Taala?`

Ayat-ayat tu enggau ayat ke bukai ngajar kitai pasal Allah Taala ti pemadu bekuasa lalu Iya ngidupka dunya tu ngena kuasa Iya. Iya ke bendar, Pemandang beulang-kali nyebut Allah Taala nya "Tuhan Allah Taala ti Pemadu Bekuasa" (ke chunto, P'dang. 11:17; bandingka enggau 2 Kor. 6:18, P'dang. 1:8, P'dang. 16:14, P'dang. 19:15, P'dang. 21:22) lalu leka jaku (pantokrator) ti dikena ditu disalin nyadi "pemadu bekuasa." Pengamat Allah Taala tu pemadu bekuasa ukai semina disebut enggau jaku aja, tang dipandangka dalam mayuh bengkah maya lebuh Tuhan ngena kuasa Iya nyelamatka sida nembiak Iya tauka ngereja ajih dalam dunya tu.

Tang, lebuh kitai madahka Allah Taala "pemadu bekuasa" ukai reti nya Allah Taala ulih ngereja sebarang aja utai. Bup Kudus madahka bisi sekeda utai ti enda ulih dikereja Allah Taala; ngambika chunto, 2 Timoti 2:13 madah, Allah Taala “enda ulih besangkalka Diri Empu” (NKJV).

Berindik ari nya, ketebal agi orang Kristen sama setuju madahka Allah Taala nya pemadu bekuasa (omnipotent), reti nya Allah Taala bisi kuasa ngereja sebarang utai ke enda belaban enggau perangai Iya--iya nya, sebarang utai ti ulih dikereja nitihka lojik sereta setuju enggau perangai Iya. Chunto utai ti enda ulih dikereja Tuhan laban iya bechanggah enggau peneka Iya nyata dipeda kitai dalam sampi Jesus ba Getsemani. Amat pen Jesus madah, “ba Allah Taala semua utai ulih magang ” (Matt. 19:26), Jesus mega besampi ngagai Apai lebuh nyau semak deka diregang, “Apai, enti ulih, awakka mangkuk tu diambi ari Aku! Tang ukai nitihka peneka Aku, tang nitihka peneka Nuan” (Matt. 26:39, NKJV).

Udah tentu, Apai bisi kuasa kena nyelamatka Jesus ari pemati ba regang nya, tang Iya enda ulih ngereja baka nya sambil nyelamatka mensia ti bedosa. Iya mesti milih entara siti tu ka siti nyin, ukai kedua-dua iya.

`Bup Kudus mega madahka Tuhan deka nyelamatka genap iku orang (ke chunto, 1 Tim. 2:4–6, Titus 2:11, 2 Pet. 3:9, Esek. 33:11), tang enda genap iku orang deka diselamatka. Nama ti diajar fakta tu ngagai kitai pasal pengamat kitai bisi kuasa milih bebas enggau tikas tauka tatak kuasa Tuhan ba mensia ti udah diberi Iya kuasa bebas milih?`