---
title:  Kristus Udah Ngalahka Dunya
date:   20/02/2025
---

Enti semua utai nyadi nitihka peneka Tuhan ti pemadu manah, tentu nadai deka bisi penyai tang semina pengelantang enggau pengerindu ti sempurna enggau harmoni. Pengujung iya ila, universe tu deka digaga sempurna baru, nitihka peneka Tuhan ti pemadu manah. Tang, ba timpuh ke diatu, Tuhan bejalaika peneka Iya ngena chara ti ngira pilihan tauka pemutus ti digaga mensia nitihka kebebasan sida milih.

Ngambika banding seraban orang bepekit ngaga roti lalu enda tau enda ngena bahan ke udah ditetapka, tang kelimpah ari nya, sida tau nambahka bahan bukai mega. Ba pengujung iya, nama pen roti ti digaga pemekit deka diakim nitihka bahan ti udah ditetapka, ti enda dipilih pemekit.

Kira baka nya meh banding iya, laban Tuhan udah mutus ati deka bebasaka kebebasan milih mensia laban nya beguna ungkup pengerindu, mayuh ari "bahan" ti ngaga sejarah dunya tu ukai utai ti dipilih Tuhan tang ke bendar iya ngelaban peneka Tuhan.

Nitihka perening tu, pengawa ti dikereja Tuhan nya ukai semuti satu-dimensi aja, ke alai Tuhan kediri aja ngawal semua utai ti nyadi. Tang ke bendar, iya begunaka penemu ti dua-dimensi senentang kereja Tuhan. Bisi sekeda utai di dunya tu nyadi ari Tuhan, tang iya ke bukai (baka semua penyai) nyadi ketegal kuasa kebebasan mensia milih. Mayuh amat utai nyadi ke enggai Tuhan meda utai nya nyadi.

`Bacha John 16:33. Nama pengadang [harapan], ti diberi ayat tu, taja benung kitai betapi enggau penusah?`

Lebih agi lebuh maya pemerinsa tauka penguji, pengarap mensia deka beguyat laban penyaru penemu sida ngumbai Tuhan deka tauka patut nyeliahka sida ari pemerinsa enggau penguji dalam pengidup tu. Tang jaku Jesus ngagai kitai lain, Iya udah nangkan bala penitih Iya enggau jaku ti madahka sida deka kena perinsa enggau penusah di dunya tu, tang, taja pia, bisi pengadang ungkup sida, laban Kristus udah ngalahka dunya tu (John 16:33).

Taja pen kitai ditinggang pemerinsa enggau penusah ukai reti nya meh utai ti dikedekaka Tuhan ungkup kitai. Kitai mesti selalu ingatka gambar besai nya: iya nya, laya besai entara Tuhan enggau Sitan. Amat pen baka nya, kitai ulih netapka ati kitai, taja pen penyai nya ukai utai ti manah, tang Tuhan ulih ngenataika pemanah ari utai jai ti nyadi ba kitai. Lalu, enti kitai pechayaka Tuhan, Iya ulih nguna pemerinsa kitai nya kena narit kitai semak agi ngagai Iya lalu meransang kitai ngambika lebih siru sereta ibuhka orang.