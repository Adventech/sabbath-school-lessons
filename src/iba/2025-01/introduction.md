### Allah Taala ti Rindu Sereta Adil

Allah Taala nya pengerindu. Pia ku 1 John 4:8 enggau 16. Seluruh isi Bup Kudus besaksika fakta tu. Pengarap Kristen sigi beduduk ari perangai Allah Taala ti rindu. Pengerindu nya meh puak ari sapa Allah Taala nya, puak ka semua utai ti dikarapka kitai, lalu patut nyadika puak ka semua utai ti digaga kitai. Berindik ari nya, pemereti kitai pasal pengerindu deka bisi empas ba seluruh pengarap enggau amalan kitai. Ngambika chunto, enti orang ngasaika pengerindu Allah Taala nya mesti diulihka ari pengawa tauka utai ti dikereja, dia deh orang nya deka ngumbai Allah Taala enda rinduka iya laban iya bedosa lalu enda layak. Lalu, dalam kaul iya enggau orang bukai, iya deka ngarapka orang meri iya pengerindu—tu meh resepi penusah tauka pengerusak.

Dalam tu enggau dalam mayuh jalai ke bukai, baka ni pemereti kitai pasal pengerindu Allah Taala deka bisi implikasi [empas] ti besai ba pengarap enggau amalan kitai. Taja pia, nama utai ti dikumbai pengerindu nya deh? Enti nuan nanya sepuluh orang nama reti pengerindu, nuan deka bulih sepuluh bengkah saut ti enda sama. Nyentukka ba entara orang Kristen pen, bisi mayuh mitos enggau penyaru penemu pasal pengerindu Allah Taala.

Ngambika chunto, orang Kristen meri lain-lain saut ngagai jaku tanya, baka tu:

Kati ku pengerindu Allah Taala nya semina meri, lalu nadai kala nerima? Kati ku pengerindu Tuhan nya semina sanggup meri nyawa diri, tauka Tuhan gaga ati dikelantangka mensia? Kati ku pengerindu Allah Taala bisi emosi? Kati Allah Taala nya amat ibuhka mensia? Kati ulih pengerindu Allah Taala ditulak tauka ditarit pulai? Kati ku Allah Taala nya masuk kaul ti surut-mansang enggau mensia ke udah digaga Iya? Kati pengeringat nya enda ulih begulai enggau pengerindu? Baka ni ku pengerindu enggau pengadil ulih begulai? Enti Allah Taala nya pengerindu, nama kebuah penyai bisi di dunya tu deh, nya pen mayuh amat? Kati ulih mensia rindu baka Allah Taala rindu? Enti ulih, baka ni gamal iya kini?

Saut ngagai sekeda tanya nya baka ke nyata dipeda tang suah dipetalatka orang Kristen lebuh bejurai pasal pengerindu Tuhan. Lalu, mayuh saut ti asaika nyata dipeda, lebuh dipansik lenak ka agi nemu nya enda setuju enggau ajar Bup Kudus pasal pengerindu Allah Taala.

Kitai enda deka bejuraika semua tanya nya serentak, tang kitai deka berandauka tanya-tanya nya enggau tanya ke bukai sekumbang kuarter tu. Lalu kitai deka meda pengerindu Allah Taala nya jauh besai agi ari ti dirunding kitai. Pengerindu Allah Taala ti dipandangka Bup Kudus nya jauh manah ari penemu mensia pasal utai ti dikumbai mensia "pengerindu" di dunya diatu. Dalam beberapa minggu ti deka datai tu, kitai deka meda enggau silik agi sekeda aspek pengerindu Allah Taala ti pemadu manah sereta tampak ti dipandangka dalam Bup Kudus.

Lalu, sekumbang kitai neruska pelajar kitai, kitai deka meda baka ni pengerindu enggau pengadil Allah Taala endang berakit enggau pangan diri. Allah Taala ti ditusi Bup Kudus endang rinduka keadilan (ka chunto, peda Isa. 61:8). Lalu, baka ti diajar Bup Kudus, pengerindu enggau keadilan Tuhan nya endang begulai sejalai, lalu enti siti nadai, iya ke siti nyin pen nadai meh. Allah Taala nya pengerindu, lalu Iya ibuh amat ka pengenda-adil enggau pemerinsa di dunya tu, lalu Iya Empu ngengkah Diri setanah enggau orang ti kena keduan sereta merinsa, sanggup ngemasukka Diri kedalam pemedis enggau pemerinsa ti dikereja penyai dalam dunya ti udah digaga Iya tu—ke alai Iya Empu lebih agi merinsa, ti ngaga Allah Taala Empu ti nyadi mangsa penyai ti pemadu besai.

Dalam seluruh Bup Kudus, Allah Taala beulang-kali dikenusahka sereta dikemediska ulih penyai enggau pemerinsa ketegal Iya rindu tauka sayau amat ke genap iku mensia lebih ari ti ulih dirunding kitai. Kitai ulih meda penalam pengerindu Allah Taala dalam jaku sebana Kristus ungkup umat Iya lebuh Iya madah: “O Jerusalem, Jerusalem! Nuan munuh sida nabi lalu nuku ngena batu bala seruan ke dikirumka Allah Taala ngagai nuan! Aku suah udah deka ngaul semua nembiak nuan, baka indu manuk ti ngempuruka anak di baruh sayap iya, tang nuan enggai nejuka Aku!" (Matt. 23:37, NKJV).

Allah Taala Bup Kudus, ti pengerindu nya, endang suah dipandangka dalam seluruh Bup Kudus udah anchur ati sereta balat tusah ati ketegal pengerindu ti ditulak enggau pengerindu ti lenyau. Seluruh jerita Bup Kudus endang pasal utai ti udah dikereja Allah Taala sereta benung dikereja Iya kena ngenataika baru pengerindu Iya ngagai semua teluk enggau pelusuk universe tu. Tu enggau lebih mayuh agi ari tu meh topik pelajar Sekula Sabat kitai dalam kuarter tu.

_John C. Peckman is an associate editor of the Adventist Review. At the time this guide was written, he was a professor of Theology and Christian Philosophy at the Seventh-day Adventist Theological Seminary at Andrews University._