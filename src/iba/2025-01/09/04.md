---
title:  Asal Pun Laya Nya di Serega
date:   25/02/2025
---

Kediri Pemungkal 1–3 mandangka penyai udah bisi sebedau Pengelabuh Adam seduai Awa. Amat pen penyai nya bedau nyata bisi ba Eden, konsep “penyai” endang udah pegari dalam nama “pun kayu penemu ti manah enggau penemu ti jai” (P'kal. 2:9, 17). Udah ular nya nuduh Tuhan nya bula, tang iya ke bendar, ular nya ke bula. Ular ke bisi nya (P'dang. 12:9), sereta enggau pemula tauka tipu iya, mandangka pengamat penyai nya bisi dia. Nya alai, apin Pengelabuh nya, penyai endang udah bisi pegari ba Eden.

`Bacha Esekiel 28:12–19 ari segi penerang Pemansut 25:19, 20. Nama gaya [bansa] pengelabuh Sitan?`

Nitihka ayat tu, asal pun penatai penyai ti mai konflik kosmik tu bepun di serega.

Sebedau iya labuh, melikat ti nyadi Sitan tu dulu suba nyadi melikat cherub, ti ngerembap tudung Peti Janji nya. Kelimpah ari ti dikumbai melikat cherub nya, iya mega "suba udah nyadi teladan ke utai ti pemadu manah. Nuan suba endang bepenemu-dalam sereta sigat!” lalu “udah diau di menua Eden, kebun Allah Taala” (Esek. 28:12, 13, NKJV). Semua jaku tu enggai nyadi dikena bejaku pasal Raja Tire ti mensia nya (tauka sebarang mensia bukai). Ari nya, kitai nemu ayat tu bejaku pasal pengelabuh Lucifer.

`Bacha Isaiah 14:12–15. Nama agi penerang bukai ti diberi ayat tu pasal asal pun penatai laya besai nya?`

Nitihka Isaiah 14, Lucifer ngaga pemutus deka ngeninggika diri lalu deka ngaga diriempu nyadi baka Allah Taala. Ayat tu nyemaka iya ke udah dipeda kitai dalam Esekiel 28, ti madah, “nuan udah temegahka penyigat gamal diri” (Esek. 28:17), ke patut udah ngasuh iya ngemuliaka Allah Taala ti udah ngaga gamal iya sigat. Tang meh penyigat iya nya nyau ngasuh iya sumbung. Iya ke jai agi, dalam penyumbung iya nya, iya deka ngalahka penuduk Allah Taala, lalu betenahka Iya. Leka jaku Hebrew ti disalin ngagai "bejual-bebeli," dalam Esekiel 28:16 mega mai reti "betanah," ti nunjukka baka ni chara Sitan bekereja ngelaban Allah Taala enggau ngelaban kitai mega.

`Baka ni ku kitai deka pahamka Lucifer tu “suba nadai jalai mantah [sempurna] kenyau ari maya iya ditempa nyentuk ngagai maya iya belabuh ngereja penyai" (Esek. 28:15)? Baka ni ku melikat ti sempurna tu ulih labuh enti gaya ti 'sempurna' nya enda nyengkaum kebebasan milih?`