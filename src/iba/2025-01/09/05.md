---
title:  Enti Nuan Nyembah Aku
date:   26/02/2025
---

Juluk ati Sitan ti deka ngalahka penuduk diraja Allah Taala bisi mega dipeda dalam jerita Sitan ti nguji Jesus dalam Matthew 4 enggau Luke 4. Dalam jerita pasal Jesus ti besatup enggau Sitan ti nguji Iya tu, mayuh amat utai dipeda kitai pasal gaya [bansa] konflik nya. Ditu kitai meda pengamat bisi laya besai entara Kristus enggau Sitan, tang dipejalaika ngena gambar enggau jaku ti nyata.

`Bacha Matthew 4:1–11. Baka ni ku pengamat laya besai entara Kristus enggau Sitan dipandangka ditu?`

Roh Kudus udah "mai" Jesus ngagai menua puang ngambika Jesus "diuji Sitan" (Matt. 4:1, NKJV). Lalu sebedau ke besatup enggau Sitan tu, Jesus udah bepasa pengelama empat puluh hari. Nya alai lebuh antu Sitan datai, iya nguji Jesus ngasuh Iya ngaga batu nyadi roti, deka ngulihka Jesus lebuh Iya pemadu lapar. Tang Jesus nyakal penguji Sitan nya ngena jaku Bup Kudus, lalu puntan meh penguji Sitan nya.

Udah nya, iya nguji deka ngasuh Jesus ngereja utai ngena pengarap ti salah tempat, ke alai antu Sitan nguji deka ngasuh Jesus muai diriempu ari legit Rumah Sembiang ti pemadu tinggi. Sitan ngemelitka jaku Bup Kudus dikena iya madahka enti Jesus nya endang amat Anak Allah Taala, bala melikat deka nyelamatka Iya. Tang ngena Bup Kudus dibacha enggau betul, Jesus sekali agi nyakal penguji Sitan nya.

Penguji ti ketiga nya terang ngayanka juluk ati antu Sitan ke bendar iya. Iya dekaka Jesus nyembah iya. Sitan nguji deka ngalahka sembah ti patut diberi ngagai Allah Taala siku aja.

Lalu kena ngulihka juluk ati nya, iya mandangka ngagai Jesus, “semua perintah di dunya tu, enggau semua pengaya sida” lalu udah nya iya ngambu: “Semua utai tu deka diberi aku ngagai Nuan, enti Nuan deka besugang lalu nyembah aku” (Matt. 4:8, 9, NKJV). Iya ke bendar, dalam Luke 4:6, ayat ke begembar enggau ayat Matthew tu, antu Sitan ngambu: “Aku deka meri semua kuasa enggau semua pengaya nya ngagai Nuan, laban semua utai nya udah diberi ngagai aku, lalu aku deka meri utai nya ngagai sebarang orang ke dipilih aku” (Luke 4:6, NKJV).

Sekali agi Jesus nyakal penguji nya ngena ayat Bup Kudus, lalu sekali agi Sitan alah.

Dalam tiga iti kes tu, Jesus bekenaka Bup Kudus kena ngalahka serang Sitan.

`Epesus 6:12 madah, “kitai ukai beperang ngelaban isi enggau darah, tang ngelaban bala pemerintah, ngelaban perintah, ngelaban kuasa dunya ti petang tu, enggau ngelaban kuasa roh ti jai di langit” (NKJV). Taja pen kitai enda patut seruran idup takut, nama kebuah kitai mesti seruran ingat ke pengamat bisi laya besai ti nyadi ngelingi kitai?`