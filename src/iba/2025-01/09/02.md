---
title:  Nya Utai Dikereja Munsuh
date:   23/02/2025
---

`Bacha Matthew 13:24–27. Baka ni ku jerita sempama tu nyaup kitai meretika pasal penyai dalam dunya kitai tu?`

Jesus nusui jerita pasal siku orang bumai ke nanam leka benih ti manah ba umai iya. Tang udah nya rumput mega bisi tumbuh begulai enggau gandum iya. Meda baka nya, bala orang gaji iya nanya iya, “Tuan, ukai enda nuan naburka benih ti manah ba umai nya? Nama kebuah umai nya bisi rumput?” (Matt. 13:27, NKJV). Tanya tu nyau deka sebaka enggau tanya ti suah ditanyaka orang kemaya hari tu pasal penanggul penyai: Enti Allah Taala udah ngaga dunya tu chukup manah, nama kebuah bisi penyai dalam iya deh?

`Bacha Matthew 13:28–30 dalam senawah penerang ti diberi Jesus dalam Matthew 13:37–40. Baka ni tu nerangka gaya konflik kosmik tu?`

"Ku tuan nya nyaut, ‘Nya utai dikereja munsuh'" (Matt. 13:28, NKJV). Udah nya Jesus madahka orang ti "naburka benih ti manah nya" meh 'Anak Mensia,' iya nya, Jesus Empu (Matt. 13:37, NKJV), lalu madahka “umai nya dunya tu” (Matt. 13:38), "lalu munsuh ke nanam leka rumput nya Sitan” (Matt. 13:39, NKJV), enggau terang amat ditu bejaku pasal konflik kosmik entara Kristus enggau Sitan. Nama kebuah bisi penyai di dunya tu? Penyai nya utai ti dikereja munsuh [iya nya antu Sitan] ti ngelaban Tuhan. “Nya utai dikereja munsuh” (Matt. 13:28, NKJV).

Saut Jesus tu terus nimbulka tanya ti nangkanka nya, “Kati nuan deka ngasuh kami nyabut rumput nya?” Reti tanya nya, nama kebuah kitai enda nyabut [madamka] penyai nya tikala tu deh? “Tang ku iya nyaut, ‘Anang, enggai ke kita techabutka gandum lebuh kita nyabut rumput. Awakka gandum enggau rumput nya sama tumbuh nyentuk ngagai maya ngetau” (Matt. 13:29, 30, NKJV; bandingka enggau Mark 4:29). Nitihka jaku sempama tu, Tuhan deka pengujung iya ila madamka penyai, tang nyabut iya dulu diatu deka mai pengerusak ngagai gandum mega.

`Nama sekeda bahaya enti kitai nguji deka nyabut rumput ari selepak gandum nya diatu? Dalam timpuh ti sama, nama kebuah ngereja baka nya ukai reti iya kitai enda ibuhka penyai ti dipeda kitai nyadi?`