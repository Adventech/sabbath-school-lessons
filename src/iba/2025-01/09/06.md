---
title:  Gaya [Bansa] Konflik Kosmik Tu
date:   27/02/2025
---

Kitai udah meda beberapa ayat ti bejaku pasal konflik kosmik dientara Allah Taala enggau Sitan tu. Tang baka ni konflik [laya] bansa nya tau nyadi deh? Baka ni ku orang tau bisi deka ngelaban Allah Taala ti pemadu bekuasa nya? Enti konflik kosmik tu senentang kuasa, tentu iya udah tembu sebedau iya berengkah. Nya alai, udah tentu konflik tu senentang utai bukai. Iya ke bendar, Bup Kudus madahka konflik nya betalatka perangai [karakter] Allah Taala—iya nya konflik ti belalatka jaku petenah antu Sitan ngelaban Allah Taala, ti nuduh (entara mayuh petenah bukai) Tuhan nya enda amat manah tauka amat rindu. Jaku petenah nya enda ulih dialahka ngena kuasa tauka pengering tang ngena chara mandingka perangai [karakter] seduai dua iku nya.

“Dalam pengawa Iya mutarka penanggul dosa, Allah Taala semina ulih ngena chara pengelurus enggau pemendar aja. Sitan ulih ngena chara ti enda ulih dikena Tuhan—iya nya, ngena puji ti 'ngangkatka burit' enggau tipu. Iya udah nguji deka bebulaka jaku Allah Taala lalu udah bejaku enda betul pasal atur perintah Tuhan ngagai bala melikat, madahka Allah Taala enda adil ngeletak adat enggau atur ngagai sida ke diau di serega; lalu pengawa Tuhan ti merintah semua utai idup ti udah digaga nya ngambika nunduk ngagai Iya lalu ngasika Iya, nya semina jalai Tuhan deka ngeninggika Diriempu aja. Nya kebuah, mesti dipandangka ngagai semua ti diau di serega, enggau sida ti diau dalam semua dunya, perintah Allah Taala nya amat lurus sereta adil, lalu adat Iya pemadu manah. Sitan ngaga diri ngambika dipeda orang baka iya empu ke bendar deka ngenataika pemanah ngagai seluruh universe tu. Perangai pengerempah nya ke bendar, enggau juluk ati iya ke bendar, mesti ditemu semua orang. Iya mesti diberi timpuh ngayanka diriempu ngena kereja jai iya.”—Ellen G. White, The Great Controversy, p. 498.

`Bacha John 8:44, 45 dalam senawah ayat Pemandang 12:7–9. Nama ti dipadahka ayat-ayat tu pasal perangai antu enggau langgur kereja iya?`

Pelan antu Sitan ari pun asal kelia endang deka nguji ngasuh semua utai ti idup pechayaka Tuhan nya enda amat adil, tauka lurus, sereta enda amat rindu, lalu adat Iya semina nekanka sida lalu ngemediska sida. Aruh iya Jesus ngumbai antu Sitan nya “endang pemula, lalu iya endang apai pemula" (John 8:44, NKJV). Bebida enggau nya, Jesus “udah datai ngagai dunya, ngambika Aku besaksika pasal pemendar” (John 18:37, NASB) lalu terus nyakal pemula enggau petenah Sitan, lalu ngalahka iya, lalu pengujung iya ila munuh antu Sitan lalu madamka kuasa iya (1 John 3:8, Heb. 2:14).

Pemandang 12:9, 10 madahka Sitan nya meh (1) “ular ti tuai” (NKJV), (2) iya ti nawa sida nembiak Allah Taala di serega, lalu (3) iya meh naga ti merintah sereta nipu dunya. Leka jaku Grika ti disalin nyadi "antu" mega reti iya “orang ti betenah,” lalu sekali agi mandangka gaya [bansa] konflik nya meh penyarut senentang ajar pengarap, nyengkaum ajar pengarap senentang perangai Allah Taala.