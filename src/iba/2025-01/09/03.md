---
title:  Asal Pun Laya Nya di Dunya Tu
date:   24/02/2025
---

Begembar enggau tanya dalam jerita sempama nya—senentang nama kebuah bisi leka benih ke jai ba umai nya enti orang ke empu umai nya semina udah nanam leka benih ke manah—bisi tanya ti siti agi: enti Allah Taala udah nengkebang dunya tu chukup manah, baka ni ku penyai tau bisi timbul ditu deh?

`Bacha Pemungkal 1:31. Nama ku jaku Tuhan ditu ti nunjukka gaya dunya tu lebuh Tuhan udah tembu ngaga iya, lalu nama kebuah saut nya penting amat?`

Nitihka Pemungkal 1:31, lebuh Allah Taala udah tembu ngaga dunya tu, iya "manah amat." Dalam Pemungkal 1, mimit pen nadai meh utai jai dalam dunya ti udah digaga Tuhan tu. Enti baka nya, baka ni meh penyai datai ngagai pengidup mensia deh?

`Bacha Pemungkal 3:1–7. Nama ti dipadahka ayat tu pasal baka ni penyai datai ngagai dunya tu? Nama ti dipadahka nya pasal gaya tauka bansa konflik kosmik tu? (Peda mega P'dang. 12:7–9.)`

Dalam jerita tu, kitai meda jaku bula pasal perangai Allah Taala ti dibantaika ular nya, ti mega dikelala sebagai antu empu (dikumbai “ular ti tuai” [NKJV]) nya dalam Pemandang 12:7–9. Ular nya terubah iya ngena jaku tanya ti ngasuh ati kakang pasal jaku perintah Tuhan, nyau deka ditunsangka iya jaku perintah Tuhan dalam tanya iya. Udah nya, ular nya enggau terus terang nyakal jaku Allah Taala, bejaku enggau Awa, ku iya, “Enda seduai deka mati” (P'kal. 3:4, NKJV).

Sapa ke bula ngagai Awa, ular tauka Tuhan? Lalu diatu Awa enda tau enda milih sekalika iya deka arapka jaku Tuhan tauka jaku ular nya.

Ba tu enggau ba endur bukai dalam Bup Kudus, gaya [bansa[ konflik tu endang senentang nama tauka sapa ti deka dikarapka, lalu nya pen pekara ti bekait enggau pengerindu. Lalu kebuah iya laban utai ti diarapka nuan senentang orang, bansa ni orang nya, sekalika iya tau dikarapka tauka enda, deka bisi empas ti besai ba nuan sekalika nuan deka rinduka orang nya lalu pechayaka iya, lalu dalam kes tu, ngasika jaku orang nya.

`Bacha Pemungkal 3:15. Jaku Tuhan ti madah ngagai ular nya pasal Anak indu nya, iya nya Messiah nya, ti deka ngeredakka pala ular nya suah dikelala sebagai injil ti keterubah (protoevangelium) dalam Bup Kudus. Baka ni ku tu ngeringka agi pengamat bisi konflik nya, tang dalam masa ti sama iya mega meri pengadang [harapan] ngagai kitai dalam konflik nya?`