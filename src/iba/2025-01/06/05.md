---
title:  Allah Taala ti Nesal Ati?
date:   05/02/2025
---

Kati ulih Tuhan "nesal ati"? Enti ulih, baka ni reti nya, kini? Kitai udah meda baka ni perangai Allah Taala nya enda berubah. Taja pia, bisi sekeda ayat Bup Kudus bejaku pasal Tuhan "nesal ati" tauka "ngubah runding Diri." Sekurang iya, ba kitai mensia, nesal reti nya kitai sedar tauka nemu diri udah ngereja utai salah. Nama reti sekeda ayat Bup Kudus ti bejaku pasal Allah Taala "nesal" deh?

`Bacha Pemansut 32:14 lalu bandingka iya enggau Jeremiah 18:4–10. Baka ni ku runding di senentang jaku ayat tu ti madahka Tuhan "ngubah runding" Iya?`

Dalam ayat-ayat tu enggau mayuh ke bukai, Tuhan dipadahka ditu ngubah runding Iya pasal ngukum dalam respons Iya ngagai mensia ke nesal tauka ngagai seruan ari mensia bukai. Allah Taala besemaya, enti sida badu agi ngereja penyai, Iya mega deka enda nyadi bejalaika ukum ti udah dilanggurka Iya. Siti ari batang randau [tauka tema] dalam seluruh Bup Kudus, iya nya pasal Allah Taala ngubah runding Iya pasal ngukum, ketegal mensia udah nesal ati lalu berubah.

`Bacha Penyampau 23:19 enggau 1 Samuel 15:29. Nama ti diajar ayat-ayat tu pasal Tuhan, sekalika Iya "ngubah runding" tauka "nesal ati"?`

Ayat-ayat tu enggau terang madahka Allah Taala nya “ukai mensia; Iya enda ngubah runding Diri” (1 Sam. 15:29, NKJV) lalu “Allah Taala ukai baka mensia ti bula. Iya ukai baka mensia ti ngubah runding diri. Utai ti disemaya Iya sigi deka dikereja Iya. Iya bejaku, lalu utai nya nyadi” (P'pau 23:19, NKJV). Enti dibacha dalam senawah ayat-ayat ke bukai, ayat-ayat tu enggai nyadi dikumbai kitai madahka Tuhan nya enda "berubah runding" sama sekali, tang iya ke amat, sida nya madahka pemendar ti madahka Tuhan nya enda "berubah runding" tauka "nesal ati" dalam chara ti sama enggau chara mensia. Iya ke bendar, Allah Taala selalu ngamatka semaya Iya, lalu, taja pen Iya ngubah utai ti deka dikereja Iya nitihka penesal ati mensia, Iya ngereja baka nya semampai nitihka pemanah Iya enggau Jaku Iya. Tuhan tau ngubah runding Iya lalu enda nyadi ngukum nitihka penesal ati mensia, ketegal perangai Iya ti manah, ti lurus, ti penuh pengerindu, sereta kasih.

`Nama utai ti penting diambi kitai ari gambar Bup Kudus pasal Tuhan ti "nesal ati" tauka "berubah runding"? Nama ti dipadahka ka ku ngagai kitai pasal perangai Tuhan ti enda berubah nya, begulai enggau fakta ti madahka Tuhan nya masuk kaul ti betulak-ansur enggau mensia, ti penting ba Iya?`