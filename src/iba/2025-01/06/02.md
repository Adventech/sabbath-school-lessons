---
title:  Pengerindu enggau Keadilan
date:   02/02/2025
---

Dalam seluruh Bup Kudus, pengerindu enggau keadilan nya endang begulai sejalai. Pengerindu ke bendar begunaka keadilan, lalu keadilan ke bendar belalauka pengerindu sereta dipejalaika dalam pengerindu. Kitai enda biasa berundingka konsep dua iti tu begulai, tang kitai berunding baka nya laban konsep pengerindu enggau keadilan tu udah balat bilut tauka salah gambar laban mensia.

`Bacha Masmur 33:5, Isaiah 61:8, Jeremiah 9:24, Masmur 85:10, enggau Masmur 89:14. Nama ku ayat-ayat tu bejaku pasal pengibuh Tuhan ka keadilan?`

Ayat-ayat tu enggau terang madahka Allah Taala rindukua keadilan (Mas. 33:5, Isa. 61:8). Dalam Bup Kudus, penemu pasal pengerindu enggau keadilan nya endang bekempit enggau pangan diri. Pengerindu Allah Taala enggau pengelurus Allah Taala endang begulai sejalai, lalu Iya endang beberat amat ka pengelurus enggau keadilan dipejalaika di dunya tu.

Ketegal nya, endang aruh iya, bala sida nabi semampai ngutuk semua macham pengenda-adil, nyengkaum adat ti enda lurus, timbang ti ngakal, enggau pengawa ti enda adil ti dikereja ngagai orang ti merinsa mensena enggau sida ke patu-balu tauka sebarang orang ti mudah nyadi mangsa. Taja pen mensia ngereja mayuh penyai enggau pengenda-adil, Allah Taala aja ti semampai “rindu ngayanka pengerindu enggau pengelurus di dunya tu” (Jer. 9:24, NKJV). Nya alai, senutuk enggau nya, dalam seluruh Bup Kudus, orang ke taluk ngagai Allah Taala sigi nganggap ukum ari Tuhan nya utai ti manah laban iya ngukum orang ke ngereja penyai sereta ngindik orang, lalu ngenataika keadilan enggau pengelepas ngagai sida ti nyadi mangsa pengenda-adil enggau kena indik.

Iya ke bendar, pengelurus enggau keadilan nya endang pelasar perintah Allah Taala. Perintah moral Allah Taala ti penuh pengerindu nya endang adil sereta lurus, lalu bebida amat ari perintah orang dunya, ke suah ngereja utai ngena jalai ti enda adil laban deka ngambi untung lalu bulih kuasa ka diriempu. Dalam Allah Taala, “pengerindu [pengasih] enggau penetap ati [pemendar] deka betemu. Pengelurus enggau pemaik deka beberap” (Mas. 85:10, NKJV).

Lalu Tuhan udah madah enggau terang utai ti kadeka Iya ari kitai. “TUHAN udah madahka ngagai kitai utai ti manah. Utai ti diguna Iya ari kitai nya baka tu: ngereja utai ti lurus, seruran ngayanka pengerindu, lalu diau begulai sejalai enggau Allah Taala kitai enggau ati ti baruh” (Mikah 6:8, NKJV). Enti bisi utai dalam perangai Allah Taala ti patut dipandangka kitai, nya meh pengerindu—enggau keadilan enggau pengasih ti datai ari iya—lebih ari semua utai bukai.

`Nama sekeda chunto keadilan mensia ti enda adil, kemaya hari tu? Enti baka nya, kati ku kitai enda deka lebih bebendar agi ngangauka Tuhan ngambika Iya datai jampat ke agi, mai keadilan Iya ti sempurna nya?`