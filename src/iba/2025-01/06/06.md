---
title:  Bepegai Rat Ka Pengerindu enggau Keadilan
date:   06/02/2025
---

Bup Kudus semampai ngajar kitai pasal “TUHAN Allah Taala kita endang siku aja. Ati Iya endang tetap. Iya deka ngingatka sempekat Iya, lalu ngayanka pengerindu Iya ti meruan belama iya ngagai beribu serak orang ke rinduka Iya, sereta ngasika pesan Iya” (Ulang Adat 7:9, NKJV). Perangai Iya ti manah sereta rindu nya udah dipandangka enggau pemadu iya ulih Jesus datas regang (peda Rom. 3:25, 26; Rom. 5:8). Ku Masmur 100:5, “TUHAN endang badas. Pengerindu Iya meruan belama iya, lalu penetap ati [penaluk] Iya meruan belama iya” (ESV; bandingka enggau Mas. 89:2). Nya alai, Tuhan tau dikarapka; Iya meri semina pemeri ti manah ngagai bala anak Iya (James 1:17; bandingka enggau Luke 11:11–13). Iya ke bendar, Iya mega meri utai ti manah ngagai sida ti setanah enggau munsuh Iya.

`Bacha Matthew 5:43–48. Nama ti diajar ayat tu paal pengerindu Tuhan ti pemadu manah nya? Baka ni kitai patut mela orang bukai belalauka ajar Jesus tu?`

Matthew 5 bejaku pasal pengerindu Allah Taala nya sebagai pengerindu ti chukup manah [sempurna]. Pengerindu ti enda sempurna nya meh pengerindu ti semina rinduka orang ke rinduka nuan. Tang Tuhan rindu nyentukka sida ti begedika Iya, enggau sida ti nyadi munsuh Iya. Pengerindu Iya endang chukup penuh, nya alai, iya sempurna.

Taja pen pengerindu Tuhan enggau pengasih Iya jauh ngelui pematut ti disadang, iya enda kala muai ke tisi tauka enda nuntut keadilan. Iya ke bendar, iya begulaika keadilan enggau pengasih (Mas. 85:10). Baka nya meh Bup Kudus merintah kitai ngambika: “Kita enda tau enda taluk sereta lurus [tauka 'kemeranka pengasih enggau keadilan], lalu enggau ati ti liat, anti meh Allah Taala kita” (Hos. 12:6, NKJV). Salin bukai munyi tu, “Pegai rat ka pengerindu enggau keadilan” (Hos. 12:6, ESV; bandingka enggau Luke 11:42).

Ba pengujung iya, Allah Taala Empu deka bejalaika keadilan ti sempurna. Rome 2:5 madah, “pengelurus ukum Allah Taala [deka] dipandangka” (ESV). Penudi iya, sida ti udah diselamatka deka belagu: ““Naka meh pemesai enggau pemanah kereja Nuan, O Tuhan Allah Taala ti Pemadu Bekuasa! Jalai Nuan endang lurus sereta betul, O Raja ke belama-lama iya! Sapa enda nangi lalu muji nama Nuan, O Tuhan? Laban semina Nuan siku aja ti kudus. Semua bansa deka datai lalu nyembah Nuan, laban ukum ti diberi Nuan udah dipandangka” (P'dang. 15:3, 4, NKJV; bandingka enggau P'dang. 19:1, 2).

`Isaiah 25:1 madah, “TUHAN, Nuan endang Allah Taala aku. Aku deka ngemesaika Nuan lalu muji nama Nuan. Nuan udah ngereja utai ti amat nyelai. Nuan udah tetap ati bejalaika pelan ti digaga Nuan kelia” (NKJV). Baka ni ku kitai ulih belajar muji Tuhan lebuh pengidup kitai pedis sereta dituntung mayuh penusah? Baka ni chara pengidup nuan empu ulih nyadika piring puji ngagai Allah Taala ngena jalai ti deka lebih agi ngenataika keadilan ngelingi nuan?`