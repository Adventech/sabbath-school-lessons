---
title:  Perangai Allah Taala ti Enda Berubah
date:   04/02/2025
---

`Bacha Malaki 3:6 enggau James 1:17. Nama ti diajar ayat-ayat tu pasal perangai [karakter] Allah Taala?`

Dalam Malaki 3:6, Allah Taala madah, “Aku tu TUHAN, lalu Aku enda berubah” (NKJV). Taja bisi sekeda orang ngambi jaku ayat tu lalu ngumbai reti iya madahka Allah Taala enda berubah dalam semua segi, laluh ayat nya enggau konteks ayat nya mandangka utai ti enda berubah ba Allah Taala nya meh moral tauka [akhlak] Iya. Laluh ayat nya madahka Allah Taala tau berubah dalam segi kaul, laban Allah Taala madah: “Nya kebuah kita ke peturun Jakop enda lus.” Lalu dalam ayat ke nangkanka nya, Allah Taala bejaku ngagai sida nembiak Iya, “Pulai baru ngagai Aku, nya baru Aku deka pulai baru ngagai kita” (Mal. 3:7, NKJV).

Nyadi Allah Taala endang bisi ngaga kaul ti surut-mansang enggau mensia ti udah ditempa Iya, tang dalam semua kaul surut-mansang nya, sereta dalam semua utai bukai, perangai Allah Taala tetap meruan. Tu mega ditetapka dalam James 1:17, ti madahka "semua pemeri ti menyana, ti pemadu badas endang datai ari atas magang, nurun ari Apai penampak ke enda berubah. Allah Taala ukai pun penatai penyai.

Ditu enggau ba tempat bukai, Bup Kudus beulang-kali madahka perangai Allah Taala enda berubah. Reti nya, Bup Kudus semampai ngajar kitai pasal moral [akhlak] Allah Taala enda berubah. Taja pia, Tuhan ulih sereta bisi ngaga kaul ti amat enggau mensia, ke endur Tuhan meri respons ti selalu penuh pengerindu enggau keadilan.

`Bacha 2 Timoti 2:13; Titus 1:2; enggau Hebrews 6:17, 18. Nama ti diajar ayat-ayat tu pasal Allah Taala?`

Allah Taala enda ulih nyangkal Diriempu; Allah Taala enda kala bula; lalu semaya Allah Taala enda tau balang. Kitai tau arapka Allah Taala dalam Bup Kudus nya meh Allah Taala ti sama ti (dalam Kristus) ti sanggup meri Diriempu ungkup kitai datas regang. Iya meh Allah Taala ti tau dikarapka enggau penuh, lalu kitai tau bisi pengarap enggau pengadang ungkup dudi hari laban, munyi ku jaku Hebrews 13:8, “Jesus Kristus enda berubah kemari, sehari tu enggau ke belama iya” (NKJV).

`Baka ni ku nuan deka belajar pechayaka Tuhan nya manah taja pen utai ti jai amat udah nyadi dalam pengidup nuan? Baka ni ku gambar Tuhan datas regang nya ulih nyaup nuan belajar pechayaka pemanah Allah Taala?`