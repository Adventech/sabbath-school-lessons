---
title:  Tambah Penemu
date:   07/02/2025
---

Bacha Ellen G. White, “God’s Love for Man,” pp. 9–15, in Steps to Christ.

“Jaku Allah Taala mandangka perangai Iya. Iya Empu udah madahka pengerindu enggau pengasih Iya ti nadai nemu abis. Lebuh Moses besampi, ‘Awakka aku meda mulia Nuan.' Disaut TUHAN, “Aku deka ngasuh mulia Aku mansa mua nuan.’ Pemansut 33:18, 19. Tu meh mulia Iya. ‘Udah nya TUHAN mansa mua Moses, lalu ngangau, 'Aku tu TUHAN Allah Taala ti kasih sereta siru, lubah ringat, sereta mandangka penetap ati enggau pengerindu ti besai. Aku deka tetap rinduka beribu-ribu serak lalu ngampun penyai enggau dosa’ Pemansut 34:6, 7. Iya ‘lubah ringat, sereta mandangka penetap ati enggau pengerindu ti besai,’ ‘Nuan gaga ati ngayanka pengerindu Nuan.’ Jonah 4:2; Mikah 7:18.

“Allah Taala udah nanggam ati kitai ngagai Iya ngena tanchang ti enda ulih diitung di serega enggau di dunya tu. Nengah utai dalam dunya asal, enggau tali kaul ti pemadu dalam sereta siru ti kala ditemu mensia, Iya udah naka alah mandangka Diriempu ngagai kitai. Tang, taja pia, semua nya enda chukup kena nyempamaka pengerindu Iya. Taja pen semua bukti tu udah diberi, munsuh ti enggai meda utai manah udah nutup runding mensia, ngambika sida merening ngagai Allah Taala enggau ati ti takut; sida nganggap Iya jai ati sereta enggai ngampun. Sitan mulaska runding mensia ngambika sida nganggap Tuhan nya tegas ba keadilan,—siku hakim ke mangah, ke kasar, penagih utang ke enggai rugi sesin pen. Iya ngambar Allah Taala baka siku orang ke meratika kitai enggau mata tajam laban deka nangkap genap iti penyalah ti dikereja mensia, ngambika Iya ulih ngukum sida. Nya alai Jesus datai ke dunya tu lalu idup begulai enggau mensia, ngambika Iya ulih muai gambar ti petang nya, lalu mandangka ngagai dunya tu pengerindu Allah Taala ti nadai nemu abis.”—Ellen G. White, Steps to Christ, pp. 10, 11.

**Tanya ti Deka Dipejuraika**:

`Nama kebuah penting amat kitai nemu mulia Allah Taala nya endang begulai enggau pamanah Iya? Baka ni ku penemu tu ngemetulka ajar pasal mulia ti semina nekanka kuasa aja tang enda nekanka pengerindu enggau perangai Allah Taala?`

`Kati kala nuan kakang ati pasal pemanah Tuhan? Kati bisi nuan nemu orang ke kakang ati pasal pemanah Allah Taala ketegal ulah tauka pengawa orang ke ngambu diri nitihka Tuhan, tauka ketegal semua penyai ke bisi dalam dunya tu? Baka ni chara nuan mutarka pengakang ati nuan empu nya, lalu baka ni ku nuan deka ulih nolong orang bukai ke bisi pengakang ati pasal pemanah Tuhan tu? Peda pelajar minggu nyin ila.`

`Dalam kelas, kerandauka saut ngagai tanya ba hari Senin. Baka ni ku pengamat bisi laya besai nya nyaup kitai meretika semua penyai ke bisi diatu?`