---
title:  Pengasih Jesus
date:   21/01/2025
---

Dalam Penyanggup Baru, gambar ti sama baka ti dikena dalam Penyanggup Lama mega dikena bejaku pasal pengasih Allah Taala. Paul bejaku pasal "Apai ti pun semua pengasih, Allah Taala ti pun semua pengelantang” (2 Kor. 1:3, NKJV). Nambahka nya, Paul madah dalam Epesus 2:4 pengasih Allah Taala nya besai, lalu iya nyelamatka mensia ketegal Iya balat rinduka mensia” (NKJV).

Dalam mayuh bengkah jerita sempama, Jesus Empu bekenaka leka jaku ti penuh emosi kena ngambar pangasih Apai (Matt. 18:27, Luke 10:33, Luke 15:20). Lalu jaku ti sama ti dikena bejaku pasal pengasih Tuhan dalam Penyanggup Lama enggau Penyanggup Baru mega dikena di dalam surat Injil kena mandangka respons pengasih Jesus ngagai orang ke dalam penusah.

`Bacha Matthew 9:36, Matthew 14:14, Mark 1:41, Mark 6:34, enggau Luke 7:13. Peda mega Matthew 23:37. Baka ni ku ayat-ayat nya ngenang chara Jesus berasai sinu ati ketegal penanggul ti nuntung orang?`

Beulang-kali Injil madahka Jesus berasai sinu ati tauka kasihka orang ti dalam penusah enggau penyuntuk. Lalu Iya enda semuti ngasai sinu tauka kasihka orang, Iya mega ngereja utai kena napi penyuntuk orang.

Jesus suah labuh ai mata empa penyinu Iya ka sida nembiak Iya. Udah tentu ai mata Iya labuh lebuh Iya merening ke baruh ngagai nengeri nya lalu mansutka jaku tu, “Aku suah udah deka ngaul semua nembiak nuan, baka indu manuk ti ngempuruka anak di baruh sayap iya, tang nuan enggai nejuka Aku!” (Matt. 23:37, NKJV). Ditu, kitai meda jaku sebana Kristus nya nyau deka sama munyi enggi Allah Taala dalam seluruh Penyanggup Lama. Iya ke bendar, mayuh bala skolar [orang pakar Bup Kudus] meratika gambar banding indu burung [manuk] ke ngibun anak iya nya gambar ti semina dikena bejaku pasal petara ba menua Timur Semak kelia. Gambar ditu ngingatka kitai gambar burung dalam Ulang Adat 32:11, ke ngambar Allah Taala nya baka burung ngindang diatas, ngelindung, serata ngibun anak iya.

`Nadai agi chunto ti lebih besai senentang pengasih Allah Taala ti besai ka kitai kelimpah ari Jesus Empu—ti sanggup meri nyawa Diriempu ungkup kitai ti nyadika pemandang pengerindu ti pemadu besai. Taja pia, Jesus nya ukai semina gambar Allah Taala ti chukup manah, Iya mega teladan ti chukup manah ungkup mensia. Baka ni ku kitai ulih neladanka pengidup Kristus dalam pengidup kitai, numpuka penyiru kitai ngagai penyuntuk orang, lalu, ari nya, ukai semina bejaku pasal pengerindu Allah Taala tang lebih beguna agi mandangka iya ngena chara ti nyata dipeda?`