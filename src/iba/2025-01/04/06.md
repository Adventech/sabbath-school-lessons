---
title:  Penyinu enggau Pengagit
date:   23/01/2025
---

Allah Taala Bup Kudus nya penuh penyinu enggau pengagit, lalu emosi Tuhan tu nyata dipandangka dalam Jesus Kristus. Allah Taala nya penuh penyinu (bandingka enggau Isa. 63:9, Heb. 4:15), Iya balat ngasaika penusah enggau pemerinsa sida nembiak Iya (Pengulu 10:16, Luke 19:41), lalu sedia deka ninga, nyaut, sereta ngibur ati (Isa. 49:10, 15; Matt. 9:36; Matt. 14:14).

`Bacha 1 Korint 13:4–8. Baka ni chara ayat tu ngangauka kitai ngambika ngemantulka penyiru enggau pengerindu Allah Taala dalam kaul kitai enggau orang?`

Kitai rindu deka begulai enggau orang ke neladanka bansa pengerindu ti diterangka dalam 1 Korint 13:4–8. Tang ni penyuah kitai empu udah nguji deka nyadi orang ke bansa tu ngagai orang bukai deh? Kitai enda ulih nempa diri nyadi orang ke liat ati sereta nelap; kitai enda ulih ngaga diri nyadi orang ke enda kepapas, enda sumbung, enda jai adat enggau orang, tauka ngerunding diri. Kitai enda ulih ngadaka "pengerindu ti ulih natka semua utai, arapka semua utai, ngadang semua utai, tan dalam semua utai," sereta "enda nemu abis” (1 Kor. 13:7, 8, NKJV). Pengerindu ke bansa tu semina ulih nyadi dalam pengidup kitai sebagai buah Roh Kudus. Lalu puji Tuhan, Roh Kudus nya nuang pengerindu Allah Taala ke dalam ati orang, ke ulih pengarap, diau dalam Jesus Kristus (Rom. 5:5).

Ulih pengasih Allah Taala enggau kuasa Roh Kudus, enggau chara ti praktikal baka ni kitai deka ulih meri respons ngagai, sereta ngemantulka, pengerindu Allah Taala ti penuh emosi, tang semampai lurus sereta rasional [masuk akal]? Keterubah, semina siti aja respons ti betul, iya nya nyembah Allah Taala ti pengerindu. Kedua, kitai patut respons [malas] pengerindu Allah Taala ari mandangka pengasih enggau penelap ngagai orang bukai. Kitai enda patut semina ngasai nyamai sereta lantang dalam pengarap Kristen diri, tang kitai patut tegerak ati deka ngenyamai sereta ngelantangka orang bukai. Ke penudi iya, kitai patut ingatka kitai enda ulih ngubah ati diri, tang semina Tuhan Allah Taala aja ulih ngubah ati kitai.

Nya alai, aram meh kitai minta Allah Taala meri kitai ati ti baru ungkup Iya enggau ungkup orang bukai—pengerindu ti tuchi sereta ngenuchi, ti ngangkatka semua ti manah lalu muai semua ti jai ari dalam kitai.

Ambi tu nyadika leka sampi kitai, “awakka Tuhan ngasuh kita majak balat agi rinduka pangan diri, enggau rinduka semua orang, . . . awakka Iya ngeringka ati kita kudus sereta nadai bepenyalah di mua Allah Taala ti Apai kitai, lebuh Tuhan Jesus datai, sama enggau semua nembiak Iya ti kudus” (1 Tes. 3:12, 13, NKJV).

`Nama kebuah pemati ka diriempu enggau ka penyai ati ti semina ngerunding diriempu, nya aja jalai kena mandangka pengerindu ti bansa tu? Nama pilihan ti ulih digaga kitai ngambika kitai ulih mati dalam pemati ka diriempu tu?`