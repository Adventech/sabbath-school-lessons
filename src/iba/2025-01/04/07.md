---
title:  Tambah Penemu
date:   24/01/2025
---

Bacha Ellen G. White, “The Beatitudes,” pp. 6–44, in Thoughts From the Mount of Blessing.

“Semua orang ke ngasaika penyeranta semengat diri, lalu ngasaika nadai bisi utai manah dalam diriempu, ulih tetemuka pengelurus enggau pengering ari merening ngagai Jesus. Iya madah, ‘Datai ngagai Aku semua kita ke lelak ngema utai ti berat.’ Matthew 11:28. Iya ngasuh kitai nyilih penyeranta kitai enggau pengaya pengasih Iya. Kitai endang enda patut [layak] nerima pengerindu Allah Taala, tang Kristus, ti nyadika jamin kitai, patut [layak], lalu ulih amat nyelamatka semua orang ti datai ngagai Iya. Enda ngira baka ni pen pengidup nuan ke dulu suba, enda ngira baka ni pen keadaan pengidup nuan ke diatu, enti nuan ka datai ngagai Jesus baka nuan ke diatu, lemi, nadai daya, lemah semengat, Juruselamat kitai ti penuh penyiru deka ngambat nuan ari jauh agi, lalu Iya deka merap nuan ngena lengan pengerindu Iya lalu nyerayung nuan ngena jubah pengelurus Iya. Iya deka mai kitai ngadap mua Apai ngena jubah putih pengelurus Iya Empu. Iya bejaku ngarika kitai ba mua Allah Taala, ku Iya: Aku udah ngambi tempat orang ke bedosa tu. Nya alai, anang merening ngagai iya, tang merening ngagai Aku. Lebuh Sitan bejaku enggau nyawa inggar ngelaban kitai, nawa dosa kitai, lalu ngambu kitai nya mangsa iya, darah Kristus bejaku enggau kuasa ke lebih besai agi.”—Ellen G. White, Thoughts From the Mount of Blessing, pp. 8, 9.

**Tanya ti Deka Dipejuraika**:

`Peratika jaku inspirasi diatas pasal baka ni, terima kasih ka Jesus, kitai dibai ngagai mua Apai. “Iya mai kitai ngagai Apai bengepanka jubah burak perangai Iya Empu.” Enda ngira berapa suah kitai ngasai patah ati ketegal penyalah enggau pengurang kitai, tauka berapa suah kitai enda ngemantulka ngagai orang bukai bansa pengerindu ti udah di tuang Allah Taala ngagai kitai, nama kebuah kitai mesti selalu ngingatka berita manah ti madahka kitai diterima Apai laban Jesus “mai kitai ngagai Apai bengepanka jubah burak perangai Iya Empu”?`

`Gambar dalam ati nuan baka ni asai ati indai dalam kes dua iku indu ti datai ngagai Solomon ti sama beambuka anak siku nya. Perundingka baru jaku emosi ti disebut dalam 1 Raja 3:26. Baka ni ku nya nyaup kitai meretika jaku ti sama ti dikena ngenang emosi Tuhan ungkup sida nembiak Iya, dalam Hosea 11:8?`

`Dalam seluruh Injil, kitai udah meda Jesus suah berasai sinuka mensia ti bisi penyuntuk. Lalu nama ti dikereja Iya? Iya ngereja utai kena napi penyuntuk orang. Nama chara tauka utai ti praktikal ke ulih dikereja kitai siku-siku tauka kitai sekelas, kena napi orang ke begunaka pengibur ari kitai?`