---
title:  Pengerindu ti Mulaska Ati
date:   20/01/2025
---

Penalam pengerindu enggau pengasih Allah Taala ka mensia ke enda ulih dikira bisi dipeda dalam Hosea. Allah Taala merintah nabi Hosea, “Hosea, alai nuan jadi enggau indu sundal, ngambika iya ngadaka anak ke nyundal baka iya, laban nya gaya menua tu udah butang ketegal iya udah ninggalka Aku” (Hos. 1:2, NKJV). Hosea 1l udah nya bejaku pasal kaul Allah Taala enggau sida nembiak Iya, tang ngena metafora [sempama] apai ti penuh pengerindu ka anak iya.

`Bacha Hosea 11:1–9. Baka ni ku gambar dalam ayat-ayat tu ngidupka baru chara Allah Taala rinduka sereta ibuhka nembiak Iya?`

Pengerindu Allah Taala ka sida nembiak Iya dibandingka enggau penyiru apai indai ka anak iya. Bup Kudus ngena gambar ngajar anak bejalai; merap anak ti dikerinduka; ngeraika sereta ngidupka sida; lalu enggau penelap ati ibuhka sida. Bup Kudus mega madahka Allah Taala "mai" sida nembiak Iya "baka apai ke mai anak iya" (Ulang Adat 1:31, NKJV). "Iya nebus sida ketegal pengerindu enggau penyiru Iya ke sida. Dulu kelia Iya endang seruran ngibun sida” (Isa. 63:9, NASB).

Bebida enggau penaluk Allah Taala ti enda berubah nya, sida nembiak Iya beulang-kali enda taluk ngagai Iya, lalu ulah sida nya udah nulak Allah Taala makin jauh ari sida lalu ngenataika ukum ngagai sida empu lalu balat ngenusahka ati Tuhan. Allah Taala nelap sereta kasih, tang ukai reti nya Iya enda beberatka pengelurus tauka keadilan. (Baka ti deka dipeda kitai dalam pelajar dudi ila, pengerindu enggau pengelurus [keadilan] endang begulai sejalai.)

Kala nuan balat ringat dataika perut nuan nyau berasai pedis? Nya meh gambar ti dikena ditu kena nunjukka penalam asai emosi Tuhan ka sida nembiak Iya. Gambar ati kitai bepulas lalu pengasih diidupka nya jaku bebungai kena nunjukka penalam emosi, dalam ati Tuhan enggau ati mensia.

Gambar tu pasal pengasih diidupka (kamar), dikena bejaku pasal kes dua iku indai ke datai ngagai Solomon, ke berebutka anak ke agi idup. Lebuh Solomon merintah ngambika anak ke idup nya dibelah dua (nadai iya amai deka ngemediska anak nya), gambar tu bejaku pasal reaksi emosi ari indai anak nya ke amat (1 Raja 3:26; bandingka enggau Pemungkal 43:30).

`Orang ke udah nyadi apai indai nemu utai ti dikejakuka pelajar tu. Nadai bisi pengerindu di dunya tu ulih ngelaban nya. Baka ni ku tu ulih nyaup kitai meretika pengamat pengerindu Allah Taala ka kitai, lalu nama pengibur ke ulih, sereta patut, diambi kitai ari pemereti nya?`