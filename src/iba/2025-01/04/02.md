---
title:  Lebih Ari Penyayau Indai
date:   19/01/2025
---

Engka bansa pengerindu ti pemadu besai ti biasa diasaika kitai mensia nya meh pengerindu apai-indai ka anak sida. Bup Kudus suah ngena gambar kaul pengerindu apai indai enggau anak, kena ngambar pemesai penyiru Allah Taala ka mensia, lalu nekanka penyiru Allah Taala nya enda ulih dibandingka pemesai iya enggau pengerindu ti pemadu dalam ti ulih diberi sereta diasaika mensia.

`Bacha Masmur 103:13, Isaiah 49:15, enggau Jeremiah 31:20. Nama!q gambar ti diberi ayat-ayat tu pasal bansa enggau penalam pengerindu [penyiru] Allah Taala?`

Nitihka ayat-ayat tu, Allah Taala mela kitai baka bala anak ti dikerinduka Iya, rinduka kitai baka apai indai ti manah rinduka anak sida. Taja pia, munyi ku Isaiah 49:15 madah, indai mensia tau "enda ingatka anak diri" tauka "enda rinduka anak ti diadaka iya empu" (NKJV), tang Allah Taala enda kala enda ingatka sida nembiak Iya, lalu pengerindu enggau pengasih Iya enda nemu abis (Sabak Kenang 3:22).

Peratika ditu, leka jaku Hebrew raḥam ti disalin nyadi pengasih ditu enggau ba mayuh ayat ke bukai bejaku pasal pengasih Allah Taala ti mayuh amat, ti dipelabaka datai ari leka jaku Hebrew kena nyebut kandung (reḥem)[rahim, ku Melayu datai ari jaku nya meh]. Nya alai, bala skolar madahka, pengasih Allah Taala nya "pengerindu-indai-baka-kandung." Iya ke bendar, pengasih Tuhan nya jauh besai ari pengasih mensia, lalu lebih besai ari pengasih indai ungkup anak iya ti baru ada.

Nundaka Jeremiah 31:20 (NKJV), Allah Taala nganggap sida nembiak sempekat Iya baka “anak ke balat dikesayauka Aku ke balat dikerinduka Aku,” taja pen sida suah ngelaban Iya lalu ngenusahka ati Iya. Taja pia, Allah Taala madah, “Ati Aku lelengauka nuan. Aku deka kasihka nuan.” Leka jaku ti disalin nyadi pengasih ditu endang leka jaku ti dikena nyebut pengasih (raḥam) Tuhan. Nambahka nya, genteran jaku "Ati Aku lelengau" tau disalin terus nyadi "aku nyerauh didalam." Jaku tu bejaku pasal penalam emosi ti diasaika Tuhan, ti nunjukka penalam pengasih Allah Taala ka sida nembiak Iya. Taja pen sida enda taluk ngagai Iya, Allah Taala terus meri pengasih enggau pengerindu besai ngagai sida nembiak Iya lebih ari semua ti dikarapka.

`Ungkup sekeda kitai, nemu pengasih Allah Taala nya nyemaka pengasih apai tauka indai ati kitai amat berasai nyamai. Taja pia, sekeda orang tusah berunding baka tu laban apai tauka indai sida enda rinduka sida. Baka ni chara bukai kena mandangka pengasih Allah Taala nya ngagai sida tu?`