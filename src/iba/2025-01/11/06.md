---
title:  Meresi Nama Allah Taala
date:   13/03/2025
---

Ba pengujung iya ila, nama Allah Taala deka diberesi ari semua segi. Nengah pengawa Apai, Anak, enggau Roh Kudus dalam pelan keselamatan, pengelurus enggau pengerindu Allah Taala udah dipandangka ngalahka semua pengakang ati (peda Rom. 3:25, 26; Rom. 5:8).

`Bacha Rome 3:1–4 dalam penerang ari Isaiah 5:3, 4. Nama ti diajar tu ngagai kitai pasal Allah Taala Empu ti dilepaska ari semua penyalah dalam konflik kosmik tu?`

Dalam Rome 3 enggau Isaiah 5, kitai meda Allah Taala (ari segi sekat ti bisi) minta utai idup ti udah digaga Iya ngambika ngakim perangai Iya, taja pen kitai nadai bisi hak sama sekali kena ngereja nya. Ba pengujung iya, lebuh semua “bup” dibuka, kitai deka meda bukti ti madahka Allah Taala nya chukup lurus sereta adil. Allah Taala deka meresi nama Diri ba mua semua utai idup ti udah digaga Iya.

`Bacha Pemandang 15:3 enggau Pemandang 19:1–6. Nama ti diajar ayat-ayat tu pasal nama Allah Taala ti deka diberesi ba pengujung iya ila?`

Dalam seluruh Bup Kudus, Allah Taala irauka pemanah nama Iya. Nama kebuah? Nuan enda ulih bisi kaul pengerindu ti dalam enggau orang ke ngembuan perangai ti enda dikerinduka nuan tauka enda ulih diarapka nuan. Enti bisi orang nusi utai bula ti jai amat pasal perangai nuan ngagai laki tauka bini nuan tauka tunang nuan, udah tentu nuan deka ngereja sebarang utai ke ulih dikereja nuan kena nyakal pemula tauka petenah nya, laban enti sida arapka jaku petenah nya, iya deka ngerusak ka kaul pengerindu nuan.

Ba pengujung iya, nama Allah Taala deka diberesi ba Regang nya sereta nengah seluruh pelan keselamatan. Lebuh maya pengawa ngakim dipejalaika sebedau penatai Jesus ti kedua kali, nama Allah Taala udah diberesi ba seluruh universe ti ngemataka utai ti nyadi.

Udah nya, lebuh maya ngakim selepas penatai Jesus ti kedua kali nya, ke endur orang ti udah diselamatka deka “ngakim bala melikat” (1 Kor. 6:2, 3), nama Allah Taala deka diberesi, lebuh orang ti selamat deka diberi peluang meresa rikod pengidup lalu meda ka diriempu nama kebuah Allah Taala udah ngereja utai ti dikereja Iya, lalu semua pemutus Allah Taala seruran betul sereta pemadu lurus sereta penuh pengerindu. Sapa kitai ke nadai bisi mayuh utai ditanya ti begunaka saut? Sebedau semua utai tembu, kitai deka bulih saut ngagai semua tanya kitai nya (peda 1 Kor. 4:5).

Pengujung iya, genap iti patung deka ngenduk lalu genap iti mulut deka ngaku Jesus nya meh Tuhan (Pil. 2:10, 11). Semua tu nyadi kena meresi nama enggau perangai Allah Taala.