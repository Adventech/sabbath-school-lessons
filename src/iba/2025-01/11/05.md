---
title:  Jerita Sempama Kristus Pasal Kebun Anggur
date:   12/03/2025
---

Dalam jerita sempama pasal orang ti ngempu kebun anggur, dalam Matthew 21, Jesus neruska jerita ke dilengkaka Isaiah 5, lalu meri penerang tambah senentang perangai enggau tindakkan orang ke ngempu kebun nya ngarika kebun anggur Iya.

`Bacha Matthew 21:33–39 lebih agi numpuka runding nuan ngagai tanya dalam Isaiah 5:4. Nama agi ke ulih digaga Tuhan lebih ari utai ti udah digaga Iya?`

Bagi ti keterubah dalam sempama Kristus nya diambi terus ari lagu dalam Isaiah 5 pasal tuan ti ngempu kebun nya enggau kebun anggur iya. Udah nya, Jesus nambah, orang ke ngempu kebun nya lalu “nyua kebun anggur nya ngagai orang bukai, lalu bejalai ngagai menua bukai” (Matt. 21:33, NKJV). Tang, lebuh orang ke ngempu kebun nya ngasuh bala ulun iya [sida nabi] mansang ngagai orang ke nyua kebun nya, deka ngambi buah, sida ke nyua kebun nya nangkap, malu, lalu munuh bala ulun nya (Matt. 21:34–36). Pengujung iya, Iya ngirumka Anak Iya Empu (Jesus), ku iya, “Sida tentu deka bebasaka anak lelaki aku” (Matt. 21:37, NKJV). Tang sida munuh Anak Iya nya mega, ku sida, “Tu orang bempu waris. Aram kitai munuh iya lalu ngerampas pesaka iya!’ Nya alai sida nangkap iya, muai iya ari kebun anggur nya, lalu munuh iya” (Matt. 21:38, 39, NKJV).

Nama agi ulih dikereja Iya? Apai rindu amat ka kitai dataika iya meri Anak tunggal Iya ti dikerinduka Iya (John 3:16). Enti konflik kosmik nya bansa ti disangka kitai ditu, iya enda ulih diputarka ngena kuasa Tuhan sebedau chukup timpuh iya, tang enda tau enda dulu perangai Allah Taala dipandangka ngagai semua utai ti idup. Pemandang tu udah dikereja enggau penuh dalam pengawa Kristus (Rom. 3:25, 26; Rom. 5:8). Nama agi ke ulih dipinta kitai lebih agi ari nya ke alai Allah Taala (dalam Kristus) udah meri Diriempu mati ungkup kitai, ngambika Iya ulih ngeluruska kitai ngena chara ti enda ngurangka keadilan enggau pengerindu iya ti sempurna?

Regang nya mandangka Allah Taala udah ngereja semua utai ti ulih dikereja Iya kena nagang sereta muai penyai, tang enda ngerusak konteks ke endur pengerindu ti bendar tau tumbuh mansang. Enti bisi jalai bukai ti tau dikena Allah Taala, udah tentu Iya milih jalai nya. Amat pen mensia balat merinsa sereta pedis laban konflik kosmik tu, Allah Taala Empu lebih agi merinsa sereta pedis. Lebuh kitai merening ngagai Regang nya, kitai tentu deka meda pemalat pemedis enggau pemerinsa ti udah dibai dosa ngagai Allah Taala Empu. Jesus sanggup natka semua pemedis enggau pemerinsa nya ba tempat kitai, ketegal kuasa bebas milih kitai nya enda tau enda bisi dalam pengerindu.

`Bacha Isaiah 53:4. “Pemedis” enggau “pemerinsa” sapa ke ditanggung Jesus datas kayu Regang nya? Nama dipadahka tu ngagai kitai pasal semua utai ti udah dikereja Allah Taala ungkup kitai enggau berapa ungkus dikena Allah Taala nyelamatka kitai?`