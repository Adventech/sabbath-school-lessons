---
title:  Lagu Pangan Aku
date:   11/03/2025
---

Allah Taala mandangka pengerindu enggau pengelurus Iya ngena chara ti amat ngalitka ati dalam konflik kosmik tu. Taja pia, bisi sekeda orang nanya, Kati patut ka Allah Taala udah ngereja lebih mayuh agi ari ti udah dikereja Iya kena nagang sereta muai penyai? Kitai udah meda siti langkar konflik kosmik ti nunjukka Allah Taala udah ngereja utai kena bebasaka kuasa bebas milih ti udah diberi Iya laban nya beguna amat kena ngemansangka enggau penuh kaul pengerindu entara Iya enggau mensia. Nambahka nya, Iya udah betindak nitihka sekat moral, tauka atur kena belaban, dalam konteks konflik kosmik ti betalatka perangai Iya, ti semina ulih diputarka ngena pemandangka pengerindu Iya.

`Bacha Isaiah 5:1–4. Sapa ke bejaku dalam ayat-ayat tu? Sapa ti dikejakuka Isaiah ditu? Sapa ti disempamaka kebun anggur enggau orang ti ngempu kebun anggur nya? Nama reti tindakkan orang ti ngempu kebun nya ngarika kebun iya? Nama penyadi iya udah nya?`

Dalam ayat-ayat tu, Isaiah belagu siti lagu sulu iya, kebun anggur. Orang ke ngempu kebuh anggur nya meh Allah Taala Empu, lalu kebun anggur nya nyempamaka sida nembiak Allah Taala (ke chunto, peda, Isa. 1:8, Jer. 2:21). Tang implikasi iya ditu tau mega dikerembaika kitai ngagai pengawa Allah Taala ti lebih luas agi dalam dunya tu. Nitihka ayat-ayat tu, orang ke empu kebun nya [Allah Taala] udah ngereja semua utai ti patut kena nentuka kebun iya tumbuh enggau manah. Kebun nya patut udah ngeluarka buah anggur ti manah, tang iya semina mansutka buah anggur ti masam, ti nadai guna. Iya ke bendar, dalam jaku Hebrew, leka jaku nya meri reti buah bau buruk. Kebun anggur Allah Taala mansutka buah anggur ti udah buruk.

Isaiah 5:3 nguing ngagai Allah Taala Empu bejaku, ngangau ngagai orang mayuh ngambika “ngakim” entara Iya enggau kebun anggur Iya. Lalu, dalam Isaiah 5:4, Allah Taala Empu meri siti tanya ti pemadu beguna: “Kati aku nadai udah ngereja sekeda utai ba kebun tu? Nama kebuah kebun tu mansutka buah anggur ti masam, lalu enda mansutka buah ti manah, ti diadang aku?”(NKJV). Nama agi ke ulih dikereja Iya? Alit ati kitai meda Tuhan minta orang ngakim utai ti udah dikereja Iya.

`Lebuh nuan meda Regang nya, ke endur Allah Taala Empu udah meri diri nyadika piring genselan semua dosa kitai, baka ni ku jaku tanya Iya tu, “Nama agi utai ke ulih digaga aku ngagai kebun anggur Aku ke bedau dikereja aku ngagai iya”—mai reti ti pemadu besai?`