---
title:  undefined
date:   30/12/2024
---
Pengerindu ti Enda Dibalas

Chunto pengerindu Allah Taala ngagai mensia ti bedosa tu bisi dipeda dalam jerita Hosea. Allah Taala merintah nabi Hosea ngambika ngereja tu, “‘Hosea, alai nuan jadi enggau indu sundal, ngambika iya ngadaka anak ke nyundal baka iya, laban nya gaya menua tu udah butang ketegal iya udah ninggalka Aku’” (Hos. 1:2, NKJV). Hosea enggau bini iya ti enda taluk nya deka nyadika pelajar objek ti idup senentang pengerindu Allah Taala ka bala nembiak Iya, taja pen bansa Israel enda taluk sereta nyundal ari segi spiritual. Tu meh jerita pasal Allah Taala ti meri pengerindu Iya enggau nadai sekat ngagai orang ke enda layak [patut] nerima iya.

Iya ke bendar, amat pen Allah Taala taluk sereta rinduka sida, bansa Israel beulang-kali angkat ngelaban Iya. Nya meh kebuah Bup Kudus beulang-kali bejaku pasal Allah Taala nya meh Ambai ngagai bini ti enda taluk sereta enda malas pengerindu Iya. Iya udah rinduka sida nembiak Iya enggau sempurna sereta taluk, tang sida udah ngemeluka Iya lalu nyembah sereta betuaika petara bukai, ke balat ngenusahka ati Iya sereta lalu mutuska tali kaul enggau Iya, baka ti enda ulih dibiki agi.

`Bacha Hosea 14:1–4. Nama ti dipandangka ayat-ayat tu pasal pengerindu Allah Taala ti tetap meruan ka bala nembiak Iya?`

Udah bekau sida nembiak Iya ke beulang-kali udah ngelaban Iya, Allah Taala bejaku: “Aku deka mai bala nembiak Aku pulai baru ngagai Aku. Aku deka rinduka sida enggau pengabis ati Aku [enggau sukarela]” (NKJV). Leka jaku "sukarela" [freely] dalam frasa "Aku deka rinduka sida enggau sukarela" udah disalin ari leka jaku Hebrew (nedabah), reti nya utai nya dikereja enggau sukarela. Nya mega leka jaku ti sama ti dikena bejaku pasal pemeri sukarela ti diberi dalam sistem rumah sembiang kaaba.

Dalam seluruh Hosea, enggau dalam seluruh jerita dalam Bup Kudus, Allah Taala mandangka komitmen enggau penyiru ti ngalitka ati ngagai sida nembiak Iya. Taja pen sida beulang-kali limpang ngagai ambai bukai, mutuska tali kaul sempekat, ti ngujungka iya baka ti enda ulih dibiki agi, Allah Taala enggau sukarela terus majak meri pengerindu Iya ngagai sida. Sida enda patut diberi Tuhan pengerindu Iya; laban sida udah nulak sereta ngelenyauka hak sida bulih iya. Tang, taja pia, Allah Taala terus meri sida pengerindu Iya enggau nadai pejal. Ditu enggau ba tempat bukai, Bup Kudus endang konsisten mandangka pengerindu Allah Taala nya endang percuma sereta diberi enggau sukarela.

`Mayuh orang nganggap Allah Taala baka siku raja enggau hakim ti mangah sereta kasar. Baka ni ku gambar Allah Taala ti dikemelu sereta dikenusahka ati sebagai ambai ti enda dibalas pengerindu ulih bini ti enda taluk tu nyaup nuan meda Allah Taala enggau perening ke lain agi? Baka ni ku iya ngubah chara nuan meda kaul nuan enggau Allah Taala?`