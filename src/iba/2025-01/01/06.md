---
title:  Diregang Ungkup Kitai
date:   02/01/2025
---

Allah Taala ngangauka genap iku orang masuk kaul pengerindu enggau Iya, tang semina sida ti enggau sukarela nerima kangau nya ti deka ngasaika penguntung ti meruan belama iya. Baka ti dipeda dalam jerita sempama pasal gawai tikah nya, mayuh ari orang ti dikangauka raja “enggai datai” (Matt. 22:3, NKJV).

Beduduk ari nya, enda lama sebedau Iya diregang, Jesus besebana: “O Jerusalem, Jerusalem! Nuan munuh sida nabi lalu nuku ngena batu bala seruan ke dikirumka Allah Taala ngagai nuan! Aku suah udah deka ngaul semua nembiak nuan, baka indu manuk ti ngempuruka anak di baruh sayap iya, tang nuan enggai nejuka Aku!” (Matt. 23:37, NKJV). Jesus deka ngempuruka sida, tang sida enggai. Leka jaku Grika ti sama ke mai reti "deka" (thelo) sama dikena bejaku pasal Jesus ti deka nyelamatka sida lalu sida enggai diselamatka (lalu leka jaku ti sama mega dikena dalam Matthew 22:3 diatas).

Taja pia, Jesus sanggup diregang ketegal sida nya enggau kitai. Pengerindu ti luar biasa! Ketegal dosa, mensia patut diukum mati, tang Allah Taala Empu (dalam Kristus) mayar ukum nya lalu nyediaka jalai kena miki kaul ti rusak nya entara serega enggau dunya. Nyerumba nya, Iya terus meri pengerindu Iya ngagai kitai, taja pen Iya tau enda ibuh ngereja nya kelimpah ari pilih Iya Empu ti sukarela deka ngereja nya.

`Bacha John 10:17, 18. Bandingka enggau Galatia 2:20. Nama mesej [berita] ungkup kitai dalam ayat-ayat tu?`

Dalam pemandang ti pemadu iya pasal pengerindu Allah Taala ka kitai—iya nya, ba regang nya, kitai meda Kristus udah meri Diri ungkup kitai ari peneka Iya Empu. Kristus meri nyawa Diri ari "inisiatif" [peneka] Iya Empu. Nadai orang ngambi nyawa Iya ari Iya; Iya meri nyawa Diri enggau sukarela, nitihka pelan penebus kitai ti udah dipesetujuka di serega sebedau dunya tu digaga.

“Pelan dikena nyelamatka kitai nya ukai utai ti dikira dudi, tauka pelan ti digaga sapengudah pengelabuh Adam. Tu meh 'pemandang pasal misteri ti lama udah dilalaika [ari] dulu kelia’ Rome 16:25, R. V. Ditu meh diayanka prinsip-prinsip ti ari kelia udah nyadika pelasar penuduk diraja Allah Taala. Endang ari terubah iya, Allah Taala enggau Kristus nemu Sitan deka mungkir, lalu mensia deka labuh ketegal kuasa Sitan ti landik nipu. Ukai Allah Taala ti merambuka dosa bisi, tang Iya ulih meda ari dulu dosa deka bisi, lalu nyediaka jalai kena mutarka penanggul ti jai nya. Pemadu besai pengerindu Allah Taala ka dunya tu, dataika Iya besemaya deka meri Anak tunggal Iya, ‘ngambika genap iku orang ke arapka Iya enda mati tang bulih pengidup ti meruan belama iya.’ John 3:16.”—Ellen G. White, The Desire of Ages, p. 22.