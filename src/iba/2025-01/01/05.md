---
title:  Mayuh Dikangau, Tang Mimit Aja Dipilih
date:   01/01/2025
---

Allah Taala ukai semina rinduka orang ari suka ati Iya Empu, tang Iya mega ngangauka sida ngambika rinduka Iya. Allah Taala meri mensia peluang milih enggau sukarela sekalika sida deka nerima tauka nulak pengerindu Iya. Tu nyata dipeda kitai dalam jerita sempama Jesus pasal gawai tikah.

`Bacha Matthew 22:1–14. Nama reti jerita sempama tu neh?`

Dalam jerita sempama Jesus pasal gawai tikah nya, siku raja ngatur penikah anak lelaki iya lalu "ngasuh bala orang gaji iya ngangauka orang ke udah diambi ngabang datai ngagai gawai tikah nya. Tang sida enggai datai” (Matt. 22:2, 3, NKJV). Lebih ari sekali raja ngasuh bala orang gaji iya ngangauka sida, tang sida enda ibuhka kangau nya, lalu lebih jai ari nya, sida nangkap orang gaji iya lalu munuh sida (Matt. 22:4–6).

Udah nya, lebuh iya udah mutarka bala orang ke udah munuh orang gaji iya, raja nya bejaku enggau bala orang gaji iya, “‘Gawai tikah udah sedia, tang orang ke udah diambi ngabang enda tau [enda layak] datai. Nya alai bejalai kita ngagai jalai raya lalu ambi ngabang ngagai gawai tikah tu semua orang ke ditemu kita’” (Matt. 22:8, 9, NKJV). Udah bekau episod siti agi ke alai siku lelaki diburu pansut ketegal iya nadai ngena ngepan tikah, ti nyempamaka orang enda tau enda nerima ngepan tikah ari raja ngambika iya ulih enggau ngabang ngagai gawai tikah nya, Jesus nutup jerita sempama Iya ngena genteran jaku ti penuh enggau reti besai, “mayuh dikangau, tang mimit aja dipilih” (Matt. 22:14, NKJV).

Nama reti tu? Sida ti pengujung iya "dipilih," nya meh sida ti udah nyaut kangau Tuhan ngagai gawai tikah. Leka jaku ti disalin "kangau" enggau "panggil" ti dikena dalam jerita sempama nya meh leka jaku Grika kaleo (ngangauka, manggil), lalu utai ti netapka sapa ti pengujung iya "dipilih" (eklektos) nya meh enti orang nya udah enggau sukarela nyaut kangau nya tauka nerima panggil nya.

Iya ke bendar, Allah Taala ngangauka (tauka manggil) semua orang ngagai gawai tikah nya. Taja pia, barang sapa kitai ulih nulak pengerindu Allah Taala nya. Pengerindu Kebebasan nya utai ti penting amat dalam pengerindu. Allah Taala enda kala mejal pengerindu Iya ngagai sebarang orang. Sinu ka nyebut, kitai ulih nulak diri ari bisi kaul pengerindu enggau Allah Taala.

Orang ti "dipilih" nya meh sida ti nerima tauka nyaut kangau nya. Ungkup sida ti rinduka Allah Taala, Iya udah nyediaka utai ti jauh manah ari ti ulih dirunding kitai. Sekali agi, semua tu pulai baru ngagai tanya pasal pengerindu enggau kekebasan ke bisi dalam pengerindu.

`Nama utai senentang pengidup nuan ti mandangka nuan udah nerima kangau ngagai gawai tikah nya lalu udah datai ngena ngepan gawai tikah ti engkeman?`