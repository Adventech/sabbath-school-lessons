---
title:  Ngelui Pengarap Ati (Ekspektasi) ti Patut
date:   29/12/2024
---

Allah Taala ukai semina nanya kitai, "Kati nuan rinduka Aku," tang Allah Taala Empu rinduka genap iku kitai, lalu ngereja nya enggau percuma tauka sukarela. Enggau pengamat, Iya enggau chara sukarela serata percuma rinduka nuan enggau aku enggau genap iku orang ke bukai ngilah ke ulih disagam ati kitai. Lalu kitai nemu pengerindu nya ari chara Tuhan ti udah bekereja dalam seluruh sejarah sida nembiak Iya.

`Bacha Pemansut 33:15–22 lalu peratika konteks ayat-ayat nya sereta enggau jerita ke alai sida pegari. Nama ti dipandangka ayat-ayat tu, lebih agi ayat 19, pasal peneka enggau pengerindu Allah Taala?`

Semua utai baka ti deka puntan magang. Enda lama udah bekau Allah Taala ngelepaska sida nembiak Iya ari nyadi ulun di menua Ejip ngena jalai ti pemadu ngalitka ati, sida bansa Israel udah angkat ngelaban Allah Taala lalu nyau nyembah engkeramba chapi emas. Lebuh Moses nurun ari Bukit Sinai, lalu meda utai ti udah dikereja sida, iya pen ngempaska lampang batu ke endur Sepuluh Pesan nya ditulis lalu mechahka iya. Taja pen sida udah madamka sebarang hak sida ngagai penguntung enggau berekat ari sempekat nya ti diberi Allah Taala percuma ngagai sida, agi meh Allah Taala milih deka terus enggau sida dalam kaul sempekat nya—taja pen sida enda patut [enda layak] nerima berekat sempekat nya.

Jaku Pemansut 33:19, “'Aku deka ngayanka pengasih enggau penyiru Aku ke orang ke dipilih Aku’” (NKJV), suah disalahpaham orang ngumbai Tuhan suka-ati milih sekeda orang ti diberi Iya pengasih enggau penyinu, lalu sekeda ke bukai, enda. Tang, nitihka konteks ti betul ditu, Allah Taala ukai madah Iya deka sesuka-ati meri pengasih enggau penyinu ngagai sekeda orang lalu enda ngagai orang ke bukai. Nya ukai chara Allah Taala bekereja, enda munyi sekeda ajar theologi ti popular ke madahka Allah Taala udah netapka [ditakdirka] sekeda orang ngambika enda diselamatka lalu deka kena ukum mati belama iya.

Enti baka nya, nama ti ku Allah Taala ditu deh? Iya ke bendar, Allah Taala madahka Iya, sebagai Penengkebang semua, endang bisi hak enggau kuasa meri pengasih enggau penyiru enggau chara sukarela [percuma] ngagai genap orang, nyengkaum orang ke pemadu enda patut [layak] pen. Lalu tu ti dipeda kitai dikereja Iya ditu, taja pen bansa Israel baru udah ngelaban Iya lalu nyembah engkeramba chapi emas, agi meh Iya meri pengasih Iya ngagai sida nembiak Iya, Israel, taja pen sida enda layak nerima pengasih Iya.

Tu meh siti ari mayuh chunto ke alai Allah Taala udah mandangka pengerindu Iya, lalu ngereja nya ngelui sebarang ekspektasi ti patut. Tu meh berita ti pemadu manah ungkup kitai, enda iya?

`Enggau chara baka ni Allah Taala udah terus mandangka pengerindu Iya ngagai nuan—nyentukka ngelui sebarang ekspektasi ti patut?`