---
title:  Tambah Penemu
date:   03/01/2025
---

Bacha Ellen G. White, “To Meet the Bridegroom” pp. 405–421 in Christ’s Object Lessons.

“Dunya tu dilamun pemetang ti datai ari penyaru penemu pasal Allah Taala. Mensia udah lenyau penemu pasal perangai [karakter] Iya. Mensia udah salah paham sereta saru penemu pasal Iya. Ba maya tu siti pesan ari Allah Taala enda tau enda ditaburka, siti pesan ti ngembuan 'pengaruh' ti meri penerang sereta kuasa ti ngidupka. Karakter Tuhan enda tau enda dipadahka. Penampak mulia Iya, penerang pemadas, pengasih, enggau pemendar Iya enda tau enda dipancharka kedalam pemetang dunya tu.

“Tu meh pengawa ti dilangkarka nabi Isaiah dalam jaku tu, 'Jerusalem, alai nuan niki ngagai sigi bukit ti tinggi lalu padahka berita manah! Sion, alai nuan ngangau enggau nyawa ti inggar. Padahka berita manah! Anang takut bejaku. Padahka ngagai semua nengeri di menua Judah pasal Allah Taala ti deka datai! TUHAN Allah Taala deka datai lalu merintah ngena kuasa, mai upah ke bala nembiak Iya’ Isa. 40:9, 10.

“Sida ke nganti penatai Pengantin Lelaki nya enda tau enda madah ngagai orang, 'Peda tu meh Allah Taala kita.' Panchar pengasih ti penudi, pesan pengasih ti penudi ti enda tau enda diberi ngagai dunya, nya meh pemandang pasal karakter Iya ti penuh pengerindu. Sida anak Allah Taala enda tau enda mandangka mulia Iya. Dalam pengidup enggau karakter sida empu, sida enda tau enda mandangka utai ti udah dikereja pengasih Allah Taala ka sida.

“Penampak Matahari Pengelurus [Jesus] enda tau enda bepanchar dalam kereja badas—dalam jaku ti bendar enggau kereja badas ti kudus.”—Ellen G. White, Christ’s Object Lessons, pp. 415, 416.

**Tanya ti Deka Dipejuraika**:

`Penemu ti madahka Allah Taala nya begedika kitai nya lebih jai agi ari penemu ti madahka Allah Taala nya nadai bisi. Enti nya utai tu amat baka nya, baka ni meh pengelain dunya ti endur kitai diau tu deka nyadi neh?`

`Dalam runding nuan nama kebuah mensia dalam dunya kitai diatu balat amat saru penemu pasal karakter [perangai] Allah Taala? Perundingka sereta pejuraika jalai kita ulih nyaup mensia bukai ngambika meda perangai Allah Taala ti penuh pengerindu enggau lebih terang agi.`

`Nama mesej [pesan] pasal perangai Allah Taala ti enda tau enda ditusi kitai diatu? Baka ni ku nuan deka nerangka mesej tu ngagai orang ke bedau tentu nemu pasal pengamat pengerindu Allah Taala? Nama bukti ti tau dikena nunjukka pengamat pengerindu Iya enggau pemanah perangai Iya?`

`Bejaku pasal pengerindu Allah Taala nya siti pekara. Mandangka sereta ngemantulka pengerindu nya dalam pengidup kitai nya siti pekara ke lain. Nama "kereja ti kudus" ti tau dikereja kitai kena mandangka pengerindu Allah Taala ngagai orang ti diau ngelingi kitai?`