---
title:  Lebih Berega Ari ti Dirunding Nuan
date:   12/01/2025
---

Baka ti udah dipeda kitai dalam pelajar dulu agi, nadai bisi orang—nyentukka orang bedosa ti pemadu jai tauka orang ti ngereja penyai ti pemadu jai—ti enda dikerinduka Allah Taala. Lalu laban Allah Taala meda orang lebih berega ari ti ulih dirunding kitai, Iya sigi enda lantang ketegal dosa laban Iya rinduka kitai lalu nemu utai ti udah dikereja dosa ka kitai.

`Bacha Luke 15:11–32. Nama ti dipandangka jerita sempama pasal anak ti lelang nya pasal pengasih enggau pengerindu Tuhan? Nama jaku tangkan [amaran] ti diberi iya ngagai sida, ti baka anak ke siku da, ti tinggal di rumah?`

Dalam jerita tu Jesus nusi pasal anak lelaki apai orang nya ke minta reta ti ungkup iya tumu diberi ngagai iya, lalu enggau nya nulak apai iya enggau ruang-bilik apai iya. Anak lelaki nya pen lalu belelang lalu ngayahka semua reta iya nyentukka iya nyau seranta sereta teberuran, lalu tetengukka pemakai ti dipakai bala babi. Ngingatka bala orang gaji apai iya bisi lebih ari chukup pemakai di rumah din, iya pen mutuska runding deka mulaika diri ke rumah lalu ngarapka diri ulih nyadi orang gaji.

Utai ti nyadi udah nya meri empas ke balat amat. Sekeda apai engka enggai agi nerima anak ti baka nya pulai. “Nuan udah ngambi reta ungkup nuan udah mutuska kaul nuan enggau rumah aku. Nadai agi bagi nuan dalam rumah tu. Nadai agi endur nuan ditu." Enda kitai ngutuk enti apai iya bisi sikap ti baka nya, enda iya? Laban nya sigi patut. Dalam runding sekeda apai mensia, anak nya udah ngelebus batas lalu enda patut diterima pulai baru, lebih agi nyadi anak.

Tang, dalam jerita sempama tu, apai nya (ti nyempamaka Allah Taala Empu) enda meri respons baka nya. Tang, sebaliknya, “lebuh iya [anak lelang nya] agi jauh ari rumah, apai iya tepedaka iya, lalu sinu ati ke iya. Iya belanda lalu merap iya, lalu nyium iya” (Luke 15:20, NKJV). Taja pen dikira enda tentu manah enti tuan rumah nyau belawa pansut betemu enggau orang ke datai, apai tu pansut lalu belawa betemu enggau anak iya, empa penyinu ati iya, lalu ke lebih agi ngalitka ati, iya mulaika anak nya nyadi sida sebilik baru, nyentukka ngatur gawai besai kena nyambut pemulai iya, nyempamaka pengasih Allah Taala ti pemadu besai ungkup genap iku mensia ke lelang sereta nunjukka pengaga ati Iya ka siku orang lelang ke mulaika diri. Naka-naka pemanah gambar Allah Taala ditu!

`Reaksi [ulah] anak lelaki iya ti siku da nya pen amat narit ati. Nama kebuah reaksi iya nya sigi aruh reaksi mensia, ari segi keadilan, sereta ulih dipahamka kitai, mega? Tang, nama ti diajar ulah anak nya ngagai kitai senentang baka ni konsep [penemu] mensia pasal keadilan nya ti enda nyentuk nunjukka penalam injil tauka pemesai pengerindu Allah Taala ka kitai?`