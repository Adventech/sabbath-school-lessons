---
title:  Tuju ti "Berbaloi"
date:   16/01/2025
---

Dibaruh payung pengasih enggau seruan Tuhan, Allah Taala berasai gaga ka respons ti manah ari kitai ngagai pengerindu Iya taja pen mimit aja. Nengah Jesus, ti Siku aja ti layak dikerinduka sereta Iya Empu ti pemadu lurus, genap iku kitai ulih diitung lurus sereta disengkaum enggau bala orang ti dikerinduka Tuhan, ti deka idup begulai enggau Iya dalam kaul pengerindu ti sempurna selama belama iya. Tu meh pengadang keselamatan ti pemadu besai, ti dikereja Jesus ungkup kitai di serega.

Tang, engka nuan bisi betanya, kati ku tu nyengkaum aku kah? Kati enti aku enda chukup manah deh? Kati enti aku bisi penangi ka diri nadai chukup pengarap deh?

`Bacha Mark 9:17–29. Baka ni ku respons Jesus ngagai lelaki dalam jerita tu? Ni pemayuh pengarap ti chukup deh?`

Bala murid Jesus enda ulih muru antu nya; baka ke nadai harapan ungkup iya. Tang Jesus datai lalu madah ngagai apai nya, “Enti nuan ulih arap, semua utai ulih magang ke orang ke arap” (Mark 9:23, NKJV). Lalu apai nya nyaut enggau ai mata, “Tuhan, aku arap! Tulung aku ngambika pengarap aku besai agi!” (Mark 9:24, NKJV).

Peratika Jesus enda madah ngagai apai nya, “Datai baru ngagai Aku lebuh pengarap nuan udah besai agi ila." Iya semina madah, 'Tulung aku ngambika pengarap aku besai agi,' lalu nya aja udah chukup.

Nadai orang ulih ngerinduka ati Allah Taala enti iya enda arapka Allah Taala (Heb. 11:6), tang taja pia Jesus nerima pengarap ke mimit pen lalu, ulih pengarap (nengah seruan Kristus), kitai ulih ngerinduka Allah Taala. Ulih pengarap sereta ketegal utai ti udah dikereja Kristus ngarika kitai, kitai ulih respons ngena chara ti ngerinduka ati Allah Taala, kurang lebih baka chara apai mensia ti rindu ati lebuh anak iya meri iya pemeri taja pen pemeri nya baka ti nadai rega.

Baka nya meh kitai patut nitihka ajar Paul ngaga tuju ati kitai “seruran deka ngelantangka ati" Allah Taala (2 Kor. 5:9, 10, NKJV; bandingka enggau Kol. 1:10, 1 Tes. 4:1, Heb. 11:5). Lalu kitai patut minta Tuhan ngubah niat ati kitai ngambika nyengkaum niat ti pemadu manah ungkup sida ti dikerinduka kitai, sereta ngerembaika pengerindu kitai nya ngambika ulih nyapai orang bukai mega. “Rinduka pangan diri enggau ati ti angkun laban kita diri menyadi enggau pangan diri; awakka kita berebut ngayanka basa ngagai pangan diri. Anang lembau, seruran rajin nitihka Roh Kudus, bekereja ke Tuhan. Gaga ati ke pengadang kita, liat ati natka pemerinsa, majak besampi. Beri utai ngagai nembiak Tuhan ke suntuk, lalu sambut temuai ngagai rumah kita” (Rom. 12:10–13, NKJV).

`Enti Allah Taala nerima kitai nengah Kristus, enda ka kitai patut lebih agi nerima orang bukai? Nama empas pesan ti ngasuh kitai rinduka orang baka ti rinduka diriempu (Adat Lewi 19:18, Matt. 22:39) enggau adat emas ti ngajar kitai ngereja ngagai orang utai ti kadeka kitai orang ngereja ngagai kitai, ba penemu tu?`