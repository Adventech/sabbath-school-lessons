---
title:  Begaga Enggau Ati Andal
date:   13/01/2025
---

Taja pen pedis kitai deka ngambar iya dalam ati, Allah Taala nganggap genap iku kitai nya berega ti enda ulih dikira, lalu nya meh kebuah Iya begaga amat ati meda kitai diselamatka, taja pen siku kitai aja.

`Bacha Sepaniah 3:17. Baka ni ku ayat tu nyaup nerangka jerita sempama pasal anak ti lelang nya?`

Sepaniah 3:17 enggau terang bejaku pasal pengaga ati Allah Taala meda mensia diselamatka. Nyau ka semua leka jaku pasal pengaga, pengandal, pengerindu, dalam jaku Hebrew dikena magang dalam siti ayat tu aja, ti bejaku pasal pengaga ati Allah Taala meda mensia ti diselamatka. Baka ke enda umbas seleka jaku aja dikena nusi pemalat pengaga ati Allah Taala sehari nya.

Peratika mega, dini Allah Taala nya nitihka ayat tu—Iya "bisi enggau" sida nembiak Iya. Kaul pengerindu ti mai mensia bebaik baru enggau Tuhan nya ngujungka Tuhan terus bisi enggau sida. Sama baka apai nya—lebuh iya meda anak iya ari jauh, belawa ngagai iya—ditu Allah Taala bisi enggau sida nembiak Iya. Dalam Isaiah 62:4, gambar ti nyau deka sebaka ditu dikena dalam sempama penikah. Nitihka Isaiah 62:4 (NKJV), Sida nembiak Allah Taala deka "dikumbai Hephzibah,” reti nya "Allah Taala gaga ati ke iya,' lalu menua sida deka dikumbai "lantang ati belaki." Nama kebuah pia? Laban, ku ayat nya madah, “Laban Tuhan gaga ati ke nuan, lalu Iya deka nyadi laki ke menua nuan." Kemunchak pengaga Allah Taala digalau Iya ungkup hari lebuh Iya ngaga semua utai nyadi baru, lebuh Iya deka nyambut sida nembiak Iya lalu begaga ati ketegal kitai, indah baka apai nya ti begawai ketegal gaga ka pemulai anak iya.

`Bacha Epesus 5:25–28. Nama ku ayat tu pasal bansa pengerindu ti diasuh Tuhan dipandangka kitai?`

Ayat tu merintah sida ke laki ngambika rinduka bini sida “baka Kristus ke rinduka eklisia, lalu nyerahka Diri Empu ke eklisia,” lalu rinduka bini sida “baka iya ke rinduka tubuh diri empu” (Epe. 5:25, 28, NKJV). Ayat-ayat tu ukai semina ngemesaika pengerindu ti enda ngerunding diri sereta sanggup berkorban ke patut dikembuan laki ungkup bini iya tang iya mega mandangka baka ni Kristus Empu rinduka umat Iya (gerija) sebagai tubuh Diriempu.