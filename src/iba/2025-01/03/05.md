---
title:  Batu ti Idup
date:   15/01/2025
---

Baka ni kitai, mensia ti udah labuh, ti bedosa tu, ulih ngelantangka Allah Taala ti kudus?

`Bacha Rome 8:1 enggau Rome 5:8. Nama ti dipadahka ayat-ayat tu pasal penuduk kitai ba mua Allah Taala?`

Allah Taala meri pengasih Iya ngagai mensia sebedau mensia meri respons iya. Sebedau sebarang utai disebut tauka dikereja kitai, Allah Taala udah nyapai kitai lalu meri kitai peluang nerima tauka nulak pengerindu Iya. Munyi ku Rome 5:8 madah, “Allah Taala udah ngayanka pengerindu Iya ke kitai, iya nya lebuh kitai agi nyadi orang ke bedosa, Kristus mati ngarika kitai!” (NKJV; bandingka enggau Jer. 31:3). Lalu kitai ulih bebaik baru enggau Allah Taala sereta ngelantangka Iya, ulih pengarap nengah pengawa Juruselamat kitai.

`Bacha 1 Peter 2:4–6 lalu bandingka iya enggau Hebrews 11:6. Nama ti dipadahka ayat tu pasal baka ni kitai ulih ngelantangka Allah Taala?`

Enti enda ari bantu Tuhan, kitai mensia ke bedosa tu endang enda ulih mai nama-nama pen utai ti bisi guna ngagai Tuhan. Taja pia, dalam pengasih enggau penyiru Iya, Allah Taala udah muka jalai, nengah utai ti dikereja Kristus. Lebih spesifik agi, "nengah Jesus Kristus" kitai ulih "ngenjuk piring ti dikerinduka Allah Taala” (1 Pet. 2:5, NKJV). Taja pen, “nadai orang ulih ngerinduka ati Allah Taala enti iya enda arapka Allah Taala” (Heb. 11:6, NKJV), ulih pengawa Kristus ti nyadi pengentara [seruan] kitai, Allah Taala deka "nyikap kita enggau semua utai ti badas, ngambika kita ulih ngereja peneka Iya, ngereja dalam kami utai ti ngerinduka ati Iya, ulih Jesus Kristus, ke dipuji belama-lama iya. Amin” (Heb. 13:21, NKJV). Sida ke meri respons ngagai Allah Taala ulih pengarap diitung Iya lurus nengah seruan Kristus, ke siku Iya aja ke bisi pengelurus ti diterima Tuhan. Lalu sida ti meri respons ngagai pengerindu Allah Taala deka diitung layak nengah pengentara Kristus (Luke 20:35), lalu Iya ngubah sida nyadi baka Iya (1 Kor. 15:51–57, 1 John 3:2). Pengawa penyelamat Allah Taala ukai semina bekereja ke kitai tang mega didalam kitai.

`Nama kebuah idea pasal Kristus ti nyadi pengentara [seruan] kitai di serega amat meransang kitai?`