---
title:  'Nubuatan Pasal Jesus Dalam Penyanggup Lama: Bagi 1'
date:   19/11/2024
---



Dalam jurai Iya enggau bala tuai pengarap pasal identiti Iya, Jesus ngeringka otoriti Bup Kudus. Enti nundaka, Iya enda ibuh ngereja baka nya laban sida tuai pengarap nya orang ke arapka Bup Kudus. Tang taja pia, enggau sida nya pen, Jesus deka nekanka berat senentang otoriti Bup Kudus, lalu Iya ngereja baka nya ngambika nunjuk ngagai sida sapa Iya—enda ngira berapa kering ati sida, sereta enda ngira berapa bendar sida nguji deka ngelaban jaku ati sida nya.

Dalam semua nya, John ngerikud mayuh ayat enggau jaku ti diambi ari Penyanggup Lama ti nunjukka Jesus nya udah ngamatka jaku semaya Penyanggup Lama senentang Messiah nya.

**Baka ni ku ayat-ayat ari Penyanggup Baru enggau Penyanggup Lama tu bekaul enggau pangan diri? Reti nya, baka ni Penyanggup Baru nguna ayat-ayat nya kena besaksika Jesus?**

`John 1:23, Isa. 40:3`

`John 2:16, 17; Ps. 69:9`

`John 7:38, Jer. 2:13`

`John 19:36, Num. 9:12`

Ukai John aja, tang Peter, Paul, Matthew, Mark, Luke, enggau semua bala penulis Penyanggup Baru, ari iring Roh Kudus, beulang-kali nunjukka baka ni pengidup Jesus ari Nasaret nya, pemati Iya, pengangkat Iya, enggau pemulai Iya ke serega ngagai penuduk diraja Allah Taala, semua nya ngamatka nubuatan-nubuatan dalam Penyanggup Lama.

Lalu taja pen Jesus seruran nunjukka bala murid Iya ngagai Bup Kudus, ti udah lama madahka pengawa ti deka dikereja Jesus—kemaya sida murid Iya, pengujung iya meretika Bup Kudus nya nunjuk ngagai pemati enggau pengangkat Iya? Semina lebuh Jesus udah mati lalu angkat idup baru lalu ngayanka Diri ngagai sida, baru sida mereti tauka nemu nya, pengujung iya. “Nya alai, lebuh Iya diangkatka ari mati, sida murid Iya ingatka Iya ke udah nyebut nya. Sida lalu arapka Bup Kudus, sereta arapka jaku ti udah disebut Jesus” (John 2:22, NKJV; peda mega John 20:9).