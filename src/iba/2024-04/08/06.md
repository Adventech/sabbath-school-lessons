---
title:  Ari Baruh
date:   21/11/2024
---

Dalam pelajar kitai ari John naka ke diatu, kitai udah meda John nunjukka baka ni Jesus nya, endang amat, Messiah ti disemayaka, pengadang besai ti lama udah dianti orang Judah.

Tang taja pia, mayuh ari sida tuai pengarap nya meh munsuh Jesus ti pemadu besai.

Nama kebuah pia?

`Bacha John 8:12–30. Nama ti nyadi entara Jesus enggau bala tuai pengarap ditu? Ni ayat ti paling manah nerangka kebuah mayuh orang nulak [enggai nerima] Jesus?`

Jesus madahka sida enda nemu Iya tauka Apai Iya (John 8:19). Sida sepatut iya nemu kedua-dua nya, tang sida udah kena tipu diriempu. Sida udah kelalu kisuk enggau adat tradisi enggau penemu diriempu nyentukka Jesus nyengala bisi dia ba mua mata sida, ngereja semua utai ti dikereja Iya lalu nyebut semua utai ti disebut Iya—iya nya pemandang ti terang amat pasal Apai—agi meh sida nulak Iya

Kedua, Jesus bejaku ngagai sida, “Kita datai ari baruh” (John 8:23, NKJV). Reti nya, taja pen sida dipeda baka ti bepengarap amat, tang ke bendar, sida ukai orang ti kudus tauka penuh roh. Sida dipeda “baka ke bepegai ba agama" (2 Tim. 3:5), tang nya meh naka iya. Diluar sida dipeda kudus tang didalam sida nadai pengarap.

Tu ukai utai ti baru: “Ku TUHAN bejaku, 'Orang tu ngumbai diri nyembah Aku, tang jaku sida nadai reti, lalu ati sida jauh ari Aku. Agama sida semina atur enggau adat asal ti digaga mensia ti udah dikingatka sida dalam ati sida’” (Isa. 29:13, NKJV). Lalu konsep ti sama tu disebut Jesus mega beratus taun udah nya, lebuh Iya madah, “Sida ngelebuka diri nyembah Aku, laban sida meri ajar mensia lalu ngumbai nya adat Aku’” (Mark 7:7, NKJV). Ajar mensia enggau adat mensia ti diajar sida, endang datai ari dunya (John 8:23) lalu udah nya Jesus madah, “Aku ukai orang dunya” (John 8:23). Sida tu ke udah nipu diriempu nya udah chukup jai; tang tragedi ke lebih jai agi iya nya sida mega udah nesatka orang bukai, taja pen, utai ti chukup narit ati ditu, iya nya John udah nulis, ketegal ke betimbal jaku dalam ayat-ayat tu, "mayuh orang arapka Iya” (John 8:30, NKJV).

Nya alai, taja pen bala tuai enda betul pengawa, mayuh orang Judah ulih nyingkang ngelebus nya lalu meda, ka diriempu, sapa Jesus nya ke bendar.

`Nama pelajar ke ulih diambi kitai ari pengawa Jesus ti betimbal jaku enggau sida tuai pengarap? Baka ni ku kitai ulih "datai ari atas" lalu ukai "datai ari baruh"—lalu baka ni ku kitai ulih nemu bida iya?`