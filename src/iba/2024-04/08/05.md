---
title:  'Nubuatan Pasal Jesus Dalam Penyanggup Lama: Bagi 2'
date:   20/11/2024
---

Jesus bejaku ngagai sida tuai pengarap: “Kita mansik Bup Kudus, laban kita ngumbai diri ulih tetemuka pengidup ti meruan belama iya dalam Bup Kudus. Bup Kudus nya ti besaksika pasal Aku!” (John 5:39, NKJV). Te naka-naka iya jaku ambu pasal Diriempu, neh!

Pemayuh iya enda sebaka, tang sekeda orang ke landik pasal Bup Kudus, madahka Jesus ari Nasaret tu udah ngamatka beratus iti nubuatan dalam Penyanggup Lama. Tang ni pen pemayuh iya, engka bisi orang ulih ngamatka siti dua ari nubuatan nya, tang nadai jalai siku mensia ulih ngamatka semua nya sekali. Bisi orang mandingka pengawa nya baka tu: uji 'bayangkan' orang ngelamun abis pulau Borneo tu ngena duit siling dua kaki penebal lalu siti duit siling nya dichat mirah, lalu semua nya dichampurka. Udah nya beri siti aja peluang ngagai siku orang ke dipampul mata nyeput duit siling ti dichat mirah nya ari entara semua tugung duit siling nya. Ni naka pemujur iya ulih tejeputka duit siling mirah nya ngena siti peluang nya aja?

Nadai ditanyaka agi—pengada, pengidup, enggau pemati Jesus ti udah dulu dipadahka Penyanggup Lama, endang bukti ti terang ti nunjukka identiti Jesus nya meh Messiah ti udah disemayaka. John beulang-kali nunjuk ngagai ayat-ayat Penyanggup Lama tu kena madahka sapa Jesus nya, lalu mega, nama kebuah kitai patut arapka Iya lalu nerima pengidup [keselamatan] ti diberi Iya.

**Nama ti dipandangka genap iti ayat ari Injil John tu pasal Jesus ti ngamatka nubuatan pasal Messiah nya?**

`John 12:13, Mas. 118:26`

`John 12:14, 15; Sek. 9:9`

`John 13:18, Mas. 41:9`

`John 19:37, Sek. 12:10, Sek. 13:6`

`Berapa tegap kaki nuan bediri ba utai ti dikarapka nuan? Enti orang bisi enchabar nuan senentang nama kebuah nuan arapka Jesus nya sebagai Messiah, nama saut ti ka diberi nuan, kini nuan ngiga saut, lalu nama kebuah, kena nuan ngeringka pengarap nuan nya?`