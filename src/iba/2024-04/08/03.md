---
title:  Peranan Otoritatif Bup Kudus
date:   18/11/2024
---

Nambahka tanda-tanda spesifik enggau jaku saksi ti udah dikena John nunjuk ngagai Jesus nya sebagai Messiah, John mega ngapil ngagai otoriti Penyanggup Lama enggau nubuatan-nubuatan iya, ti udah dulu madah pasal pengawa Kristus. Penyanggup Lama nya endang sentral, ukai semina ngagai Injil John tang ngagai seluruh Penyanggup Baru. Justifikasi ungkup Jesus, ungkup sapa Iya ke bendar, ari ni penatai Iya, utai ti udah dikereja Iya, enggau utai ti deka dikereja Iya—endang semua bepelasarka Bup Kudus, lalu dalam kes tu Bup Kudus Penyanggup Lama.

`Bacha ayat-ayat tu: John 5:39, 40, 46, 47. Nama ti diajar sida ngagai kitai pasal sikap Jesus senentang otoriti [kuasa] Bup Kudus?`

Dalam seluruh Injil, beulang-ulang kali, Jesus nunjuk ngagai otoriti Bup Kudus nyadika batang saksi ungkup Iya. Ngmbika chunto, Jesus suah ngena utai ti udah nyadi dalam Penyanggup Lama kena nyaup nunjuk ngagai Iya Empu enggau utai dikereja Iya. Tu siti chunto, ke alai Iya ngambi utai ti nyadi dalam bup Penyampau 21:5–9. “Baka Moses ke nuatka ular temaga di menua puang, baka nya meh Anak Mensia deka dituatka" (John 3:14, NKJV). Ditu, Jesus ukai semina nyebut jerita nya aja, tang ari ti ngena nya kena nunjuk ngagai Diriempu, Iya udah meri kitai penerang ti madahka reti ti deka diajar jerita nya ke bendar iya.

Lalu ukai semina Jesus aja, tang sida ke bukai pen bekenaka Penyanggup Lama nunjuk ngagai Jesus. Ngambika chunto, dulu tadi ba pun John, kitai macha pasal jaku Pilip ti madah: “Kami udah tetemuka orang siku ke dikenang Moses dalam Bup Adat enggau ditulis sida nabi, Jesus anak Josep, ari Nasaret” (John 1:45, NKJV).

`Bacha ayat-ayat tu: John 13:18; John 17:12; John 19:24, 28, 36. Nama ti diajar sida pasal otoriti Bup Kudus baka ti dipahamka Jesus enggau John? Nama ti dipadahka nya ngagai kitai pasal peranan penting semua Bup Kudus nya patut bisi ba pengarap kitai mega?`

`Nama sekeda pekara tauka utai ti bisi kemaya hari tu, ke secara enda terang tauka terang ke ngeruga pengarap kitai pasal otoriti Bup Kudus? Bai saut nuan ngagai kelas lebuh hari Sabat.`