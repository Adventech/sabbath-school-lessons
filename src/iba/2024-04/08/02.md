---
title:  Tanda-tanda, Pengawa Nyelai, Kereja Ajih
date:   17/11/2024
---

Kena nambahka kereja ajih ti spesifik ti dikena John nunjukka Jesus nya meh Messiah, iya mega ngerikud randau luas agi pasal tanda-tanda, pengawa nyelai, kereja ajih, ti udah digaga Jesus.

Kereja ajih enggau pengawa nyelai nya kediri empu, ukai bukti Iya nya Messiah, laban mayuh bala nabi, nyengkaum sida nabi ke pelesu, mega nemu ngaga kereja ajih. John enda ngerikud tanda-tanda nya laban sida nunjuk ngagai siku pengereja ajih ti besai aja. Tanda-tanda ti dituliska John bisi ngembuan chiri-chiri ti unik ti nunjukka Jesus nya meh Messiah lalu nunjukka Iya endang amat udah datai ari Allah Taala Apai Empu.

`Bacha John 5:17, 20, 36–38. Baka ni ku ayat-ayat tu bejaku pasal kaul entara Jesus enggau Allah Taala Apai, lebih agi dalam konteks tanda-tanda nya?`

Jesus bekenaka tanda-tanda nya kena nunjukka kaul kereja Iya ti rapat enggau Apai. Seduai nya endang siku. Utai ti dikereja Iya nya nunjukka “Apai bisi dalam Aku, lalu Aku dalam Apai” (John 10:38, NKJV; peda mega John 14:10, 11.)

Tuju Jesus datai ke dunya ngambika ngereja pengawa Iya ti udah ngirumka Iya, ngambika pengawa-pengawa nya dipandangka ngagai dunya. Reti nya, Iya datai ngambika ngereja pengawa ti diasuh Apai dikereja Iya, lalu pengawa ti dikereja iya udah nyadika bukti ti terang ti nunjukka Iya amat udah datai ari Apai.

Tang taja pia, baka ke udah dipeda kitai, taja pen bisi mayuh tanda-tanda ti terang nya sereta enggau jaku saksi ari mayuh mensia, agi meh mensia enggai arap.

Bala sida tuai pengarap nanya Jesus, “Ni pengelama Nuan mengkang enggai madah ngagai kami? Enti Nuan amat Kristus, padahka ngagai kami enggau terang.” Lalu Jesus nyaut sida, “Aku udah madah ngagai kita, tang kita enda arap. Pengawa ti dikereja Aku dalam nama Apai Aku, besaksika pasal Aku" (John 10:24, 25, NKJV).

Enti Jesus udah beterus terang madahka Diri nya Messiah, udah tentu sida tuai pengarap—ke semampai ngiga sebarang utai ti tau dikena sida ngelaban Iya—nerekam Iya tikala nya. Jesus nemu tu, nya alai Jesus nunjuk ngagai pengawa ti udah dikereja Iya. Enti Jesus udah madahka Diri nya Kristus, tentu mega sida deka mudah nyakal nya. Tang baka ni ku sida deka ngumbai bula semua kereja ajih, pengawa nyelai ti udah dikereja Iya? Semua nya udah nyadi saksi ti kuat ti nunjukka sapa Iya enggau ari ni penatai Iya.

`Baka ni ku kitai ulih nyaga diri ari ngembuan ati ti keras baka ti dipeda kitai ba sida tuai pengarap nya? Nama sekeda jalai kitai engka ngelaban pengawa Allah Taala dalam pengidup kitai empu kini?`