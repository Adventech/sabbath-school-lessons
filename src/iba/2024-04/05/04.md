---
title:  “Tuan, Beri Aku Ai Nya ”
date:   29/10/2024
---

“Aku deka mechikka ai ti beresi ngagai kita, lalu nuchi kita ari semua engkeramba, enggau ari semua utai bukai ti udah ngamahka kita. Aku deka meri kita ati ti baru, enggau runding ti baru. Aku deka muai ati kita ti kieh ti digaga ari batu, lalu meri kita ati ti ngasi. Aku deka nyimpan Roh Aku dalam kita, lalu Aku deka ngasuh kita nitihka Adat Aku, lalu bejimat ngasika semua pesan ti udah diberi Aku ngagai kita'" (Esek. 36:25–27, NKJV).

`Baka ni ku Esekiel 36:25–27 mantulka pemendar ti deka diberi Jesus ngagai Nikodemus enggau ngagai indu ba telaga nya?`

Dalam kedua-dua kes tu, Jesus ngiga jalai nyingkau seduai nya ngena pemendar spiritual, taja pen Iya bekenaka chunto ari dunya asal.

Nadai siku ari seduai nya, terubah iya, meretika utai ti ku Jesus nya. Baka ni ku orang ke udah besai tuai deka diadaka baru, ku Nikodemus nanya? Baka ni iya deka ulih tama kedalam kandung indai iya baru? Nyata amat Nikodemus semina berunding naka tikas mensia tauka tikas dunya tu, taja pen Jesus benung nunjuk ngagai iya pemendar spiritual. Indu nya mega, nganggap jaku Jesus pasal ai nya baka ti bejaku pasal ai amat taja pen Jesus terang bejaku pasal hal spiritual.

Respons indu nya ngagai jaku Jesus ti deka meri iya ai ti idup munyi tu, “Tuan, beri aku ai nya, ngambika aku enda agi aus, lalu enda agi ibuh nyauk” (John 4:15, NKJV). Dalam runding iya enti Jesus meri iya ai nya, dia deh iya enda ibuh agi nyauk ngagai telaga nya, lalu ulih nyeliahka diri ari betemu enggau orang. Utai ti narit ati ditu iya nya randau seduai jampat amat nguing ari Jesus minta ai irup ari indu nya ngagai indu nya minta ai ti idup ari Jesus.

`Bacha John 4:16. Baka ni ku respons tauka saut Jesus ngagai peminta indu nya?`

Jesus ngenyit, empegal, nukar topik randau seduai, ngasuh indu nya pulai ngambi laki iya bai datai ngagai Iya. Nama kebuah Jesus ngenyit nukar topik? Ulah indu nya nyata bisi utai deka diseliahka iya. Tang Jesus ulih macha ati iya. Indu nya mesti betunga enggau keadaan diri enti iya deka digeraika. “Sebedau iya ulih nerima pemeri ti deka diberi Jesus ngagai iya, indu nya mesti dulu sedarka dosa diri lalu ngelala Juruselamat iya.”—Ellen G. White, The Desire of Ages, p. 187.