---
title:  Indu Ti Ba Telaga Nya
date:   28/10/2024
---

`Bacha John 4:7–15. Baka ni ku Jesus ngambi peluang ari betemu tu kena ngepunka randau Iya deka besaksi ngagai indu nya?`

“Pemenchi entara orang Judah enggau orang Samaria udah nagang indu nya ari meri penelap ngagai Jesus; tang Juruselamat nya endang ngiga jalai tama ngagai ati iya, lalu enggau pemintar ti datai ari ati ti rindu, Iya minta, ukai deka meri, pementas ari iya. Peminta penelap nya tau udah ditulak; tang pechaya meransang pecaya.”—Ellen G. White, The Desire of Ages, p. 184.

Baka kes Iya ti betemu enggau Nikodemus, Jesus nemu utai ti bisi dalam ati orang. Dalam respons Jesus lebuh meda iya tekenyit laban siku orang Judah tu minta penelap ari siku orang Samaria, Jesus terus nyebut batang poin iya. “Enti nuan nemu pemeri Allah Taala, lalu ngelala sapa ke nyebut ngagai nuan, ‘Beri Aku ngirup,’ nuan tentu deka minta ari Iya, lalu Iya deka meri nuan ai ti idup.'” (John 4:10, NKJV).

Respons [saut] indu nya baka saut Nikodemus, ke nanya, “Baka ni ku utai tu tau nyadi?” (John 3:9, NKJV) dalam konteks pengada baru. Iya nanya, “Tuan, Nuan nadai beledi, lalu telaga nya dalam. Dini alai Nuan bulih ai ti idup nya?'” (John 4:11, NKJV). Dalam kedua-dua kes tu, Jesus nunjuk ngagai seduai iya (siku, pengajar orang Judah ti tampak nama; lalu ke siku nya, siku indu bansa Samaria ti enda manah perangai) pemendar spiritual ti tinggi ti perlu didinga sereta ditemu seduai reti. Dalam siti-siti kes nya, Jesus, ke bendar iya, madahka ngagai seduai utai ti sama: iya nya, seduai beguna deka nesal sereta berubah.

`Nama latarbelakang dalam Penyanggup Lama ngagai jaku Jesus pasal ai ti idup nya? (Jer. 2:13, Sek. 14:8).`

Mensia begunaka ai kena idup; mensia enda ulih idup enti nadai ai, nya alai ai nya nyadika sempama ti engkeman ka pengidup ti meruan belama iya mega. Nya kebuah Jesus madah, “Orang ke ngirup ai ti deka diberi Aku, enda agi aus. Ai ti deka diberi Aku deka nyadi, dalam sida, mata ai ti mansutka ai ti meri pengidup ti meruan belama iya.” (John 4:14, NKJV).

`Bacha John 7:37, 38. Nama ku jaku Jesus ngagai kitai dalam ayat-ayat tu, lalu baka ni ku kitai deka ulih ngasaika utai ti disemayaka Iya ditu?`