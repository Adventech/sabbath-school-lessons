---
title:  Jaku Saksi Orang Samaria
date:   31/10/2024
---

`Bacha John 4:27–29. Nama utai ti dikereja indu nya ke ngenyitka ati kitai?`

Randau Jesus enggau indu nya tejanggal lebuh bala murid datai. Taja sida tekenyit ati meda Iya berandau enggau siku indu, sida enda nanya Iya pasal nya. Tang sida ngasuh Iya makai.

Lalu indu nya tadi, ninggalka beledi iya dia lalu berumban pulai ngagai nengeri laban deka nusi ngagai orang pasal utai ke udah diasaika iya enggau Jesus.

`Bacha John 4:30–42. Nama nyadi udah nya, lalu nama ti dipelajarka kitai ari nya pasal baka ni injil ulih dikerembaika?`

Baka ti nyelai ga jerita Jesus pasal ngetau ditu udah mampat jerita pasal orang mayuh ti nerima pengarap ba nengeri nya. Tang John dekaka kitai meda baka ni pengereti Jesus pasal utai ti baru udah nyadi ditu. Nusi pasal pelan keselamatan ngagai siku indu orang Samaria nya meh utai ti lebih penting ba Jesus ari makai. Tuju Jesus endang deka nguluka mensia ngagai jalai selamat, lalu Iya ngambi peluang tu kena ngajar bala murid Iya pasal pemerat pengawa nusi injil ngagai semua mensia, nyengkaum orang ke lain ari sida.

Bisi mayuh poin ti besai dalam Injil John. Lalu John 4:39–42 tu meh siti ari nya. Mayuh orang Samaria arap ketegal jaku saksi indu nya, ti madah, “'Iya madahka semua utai ti udah dikereja aku’” (John 4:39, NKJV).

Orang Samaria ngetanka Jesus diau enggau sida. Ketegal nya mayuh agi orang arap laban ninga Jaku Jesus Empu. “Ku sida bejaku ngagai indu nya, 'Kami arap, ukai laban jaku nuan, tang laban kami empu udah ninga, lalu kami nemu Iya amat Juruselamat dunya'” (John 4:42, NKJV).

`Nama pelajar ti ulih diambi kitai ari tu pasal berapa ngasi jaku saksi siku orang? Berapa ngasi jaku saksi nuan pasal utai ti udah dikereja Jesus dalam pengidup nuan?`