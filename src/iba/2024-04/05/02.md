---
title:  Keadaan Ti Mai Seduai Betemu
date:   27/10/2024
---

`Bacha John 4:1–4. Nama isu latarbelakang ti ngujungka Jesus bejalai mansa menua Samaria?`

Orang Parisi meda bala murid Jesus maptisa lebih mayuh orang ari sida murid John Pemaptisa. Utai baka tu tau amat mai penyarut entara penitih Jesus enggau penitih John. Enda iran meh kitai enti bala murid John ngasai chemburu, ketegal deka ngetanka nama enggau status tuan sida (bandingka enggau John 3:26–30). Tang ku John nyaut, 'Iya enda tau enda nyadi besai, tang aku nyadi mit' (John 3:30). Engka Jesus deka nyeliahka penyarut nya ari nyadi, nya alai Iya pen mutus deka ninggalka Judea lalu mansang ngagai Galili. Taja pen bisi jalai bukai, tang jalai nengah menua Samaria tu meh ke paling muntang. Orang Judah ke angkunka pengarap, enggai nengah jalai mansa Samaria nya, ka agi sida nengah jalai ti lawit, nengah menua Perea adapka timur. Tang Jesus bisi misi ti deka dikereja Iya di Samaria.

`Bacha John 4:5–9. Baka ni ku Jesus ngambi peluang tu kena muka randau enggau siku indu ba telaga nya?`

Telaga Jakob tu betempat semak ba Sekem, lalu Saikar, ke endur penatai indu nya, betempat kira sebatu [1.5km] ari nya. Jesus nudukka diri ba tisi telaga nya lalu bala murid Iya udah tama kedalam nengeri nya laban deka meli pemakai. Iya nadai utai kena ngulihka ai ari telaga nya. Lebuh indu nya datai deka nyauk, Jesus pen minta ai irup ari iya.

Dalam John 3, kitai iran ati meda Nikodemus, siku Pengajar enggau pemesai perintah orang Judah, sanggup ngemaruhka diri deka betemu enggau Jesus. Iya datai ngagai Jesus lebuh malam hari ngambika orang enda meda iya. Tang dalam John 4, indu nya ngelalaika diri lebuh siang hari, iya datai nyauk maya nya kena nyeliahka diri ari betemu enggau indu-indu bukai ke biasa iya datai nyauk tumu pagi tauka lemai hari. Kitai iran mimit ati, berunding, nama kebuah iya datai ngenyauh nya deka nyauk lebuh tengah hari, lebuh hari pemadu angat? Kitai enda nemu nama kebuah iya bisi dia maya nya, tang kitai nemu pengidup iya deka berubah laban iya betemu enggau Jesus dia.

Nama senario ti dipeda kitai udah nya? Siku pengajar bansa Judah ti dibidaka enggau siku indu bansa Samaria ke enda manah nama. Naka-naka iya bebida! Tang, dalam konteks tu meh, seduai betemu ti balat ngasuh kitai iran.

`Nama sekeda penti pemali dalam budaya nuan empu ti tau nagang nuan besaksi ngagai orang? Baka ni jalai kitai ulih angkat ari atas sida nya? Bai saut nuan ngagai kelas lebuh hari Sabat.`