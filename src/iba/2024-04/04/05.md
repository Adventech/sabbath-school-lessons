---
title:  Pilip Seduai Nathanael
date:   23/10/2024
---

`Bacha John 1:43–46. Nama ti dipandangka mesej Pilip pasal pengarap iya dalam Jesus?`

Pilip tu datai ari Betsada, sama baka Andrew seduai Peter. Iya tetemuka ka kawan iya Nathanaeil lalu nsi ngagai iya pasal Jesus. John Pemaptisa udah ngumbai Jesus nya "Anak Domba Allah Taala." Andrew udah madah ngagai Peter iya udah tetemuka "Messiah nya." Tang Pilip madahka Jesus meh orang ke udah Moses enggau sida nabi nulis pasal Iya, sereta ditambahka iya nama, "Jesus ari Nasaret." Lebuh iya nyebut Nasaret kawan iya bisi reaksi ti enda arap.

Nathanael baka ti ngembuan prasangka ngelaban Nasaret. Enda patut raja deka datai ari tempat ke mit baka nya. Prasangka baka tu mudah ngasuh mata buta lalu enda ulih meda orang nitihka rega sida ke patut. Engka ari randau iya dulu suba enggau Nathanael, Pilip nemu jalai ke betul kena mela orang ke bisi ati sangka baka tu, iya nya ukai ngena falsafah tauka betalatka penemu, tang mai orang nya ngasaika pemendar nya ka diriempu. Nya alai, iya muntang aja nyaut, “Aram tua meda." Lalu nya meh utai ti dikereja iya. Iya kin lalu meda.

`Bacha John 1:47–51. Baka ni chara Jesus ngasuh Nathanael arapka sapa Iya, lalu nama respons Nathanael?`

Bisi utai ti penting deka ditemu kitai pasal baka ni respons Nathanael ngagai kangau Pilip ditu, tang utai nya nadai dipadahka ba entara ayat 46 enggau 47. Semina madahka iya angkat lalu mansang deka meda. Kaul iya enggau Pilip lebih kuat agi ari prasangka iya, lalu pengidup iya pen deka berubah kenyau ari nya.

Manah amat jaku Jesus pasal Nathanael, ngumbai iya orang Israel ke bendar, ke nadai nemu ngelakar!(John 1:47), ke jauh bebida ari jaku ke udah dipansutka Nathanael pasal Jesus (John 1:46). Nathanael respon enggau ati ti tekenyit laban iya apin kala betemu enggau Jesus sebedau nya.

Udah nya Jesus madahka diri udah meda iya di baruh kayu ara tadi, lalu jaku Jesus nya udah chukup ngasuh Nathanael arap. Ari iring Tuhan, Jesus, udah meda Nathanael benung besampi, ngiga pemendar di baruh kayu nya (peda Ellen G. White, The Desire of Ages, pp. 140, 141). Nathaniel pen mansutka jaku pengaku ti pemadu manah, ngumbai Jesus nya Pengajar, Anak Allah Taala ke bendar, enggau Raja orang Israel. Peratika ditu siti pemandang ti mit mai ngagai pengaku pengarap ti pemadu besai.