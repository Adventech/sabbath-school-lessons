---
title:  Dua Iku Murid John
date:   22/10/2024
---

Dua iku murid John Pemaptisa bisi bediri enggau iya dia lebuh Jesus mansa. John lalu madah, “Peda seduai! Nyin Anak Domba Allah Taala!” (John 1:36, NKJV). Murid dua iku nya udah ninga John bejaku pasal Kristus nya, ti deka ngamatka nubuatan Penyanggup Lama pasal Mesias ti deka datai. Seduai murid nya ninggalka John lalu nitihka Jesus, udah seduai nemu Jesus nya lebih besai ari John Pemaptisa lalu Iya udah ngamatka utai ti ditusi John.

`Bacha John 1:35–39. Nama ti dikereja murid John ti dua iku nya udah seduai ke ninga jaku saksi John pasal Jesus?`

Laban ke ingin deka enggau Jesus, seduai pen begulai enggau Jesus sehari nya. Nama enda utai ti manah ti udah dipelajar sereta diasaika seduai maya nya kini?

Tentu utai ti besai, utai ti manah dipelabaka kitai, laban enda lama udah nya, seduai enda sabar agi deka nusi peneleba seduai ngagai orang bukai. Andrew, siku ari dua iku murid nya, tikala nya tetemuka menyadi iya, Simon, lalu madah ngagai iya, “Kami udah tetemuka Messiah.” (Reti nya: Iya ke udah ditata; tauka Kristus) (John 1:41, NKJV). Lebuh Andrew mai menyadi iya ngagai Jesus, Jesus tikala nya nunjukka Diri nemu iya, ku Iya, “Nama nuan Simon anak John, tang nuan deka dikumbai Kephas.” (Reti nya Peter) (John 1:42, NKJV). Jesus nemu sereta mereti pasal Peter. Siti utai ti selalu dipeda kitai dalam Injil John tu meh Jesus nemu orang. (Peda chunto dalam John 2:24, 25.)

“Enti John seduai Andrew ngembuan ati ti enda arap baka sida imam enggau tuai pemerintah, udah tentu seduai nadai dalam raban murid ti belajar ba kaki Jesus. Tentu seduai datai deka mantah, deka ngakim jaku Jesus. . . . Tang seduai murid ti terubah tu enda baka nya. Seduai udah nyaut kangau Roh Kudus nengah ajar John Pemaptisa. Diatu seduai udah ngelala nyawa Pengajar ti ari serega nya. . . . Penerang ari serega bepanchar atas ajar Bup Kudus Penyanggup Lama. Tema pemendar ke ngembuan mayuh bengkah segi nya diatu dipeda terang dalam penampak ti baru.”—Ellen G. White, The Desire of Ages, p. 139.

Siti tumpu Injil John nya meh deka mandangka sapa Jesus nya, ngambika berita manah nya ulih dikunsika ngagai semua dunya.

`Baka ni jalai Kristus, enggau pengarap nuan dalam Kristus, udah ngubah pengidup nuan? Nama ubah bukai ke deka dipeda nuan nyadi dalam pengidup nuan?`