---
title:  Jaku Saksi John Pemaptisa
date:   20/10/2024
---

Baka ti dipeda kitai dalam pelajar minggu nyin kemari, Injil John berengkah enggau Jesus Kristus, ti Jaku nya, ti meruan bisi sebedau dunya digaga. Tang dalam jerita pemuka [prologue] ti sama nya, John Pemaptisa pegari sebagai saksi ka Jesus. Sekeda orang Judah lebuh jeman Jesus kelia nganti dua iku mesias datai, siku sebagai imam lalu siku bepangkat raja. John enggau terang madahka John Pemaptisa nadai ngambu diri siku ari mesias nya, tang, iya semina nyadi saksi ka siku Mesias ti bendar nya.

`Bacha John 1:19–23. Baka ni ku John Pemaptisa nerangka pengawa enggau misi diri?`

Bala tuai pengarap ngasuh sida imam enggau sida Lewi nanya John sapa iya. Orang di menua Judea maya nya benung gagit nganti penatai Mesias, nya alai, beguna amat John Pemaptisa nerangka kaul diri ngagai utai ti dikarap tauka dianti sida nya. Iya ukai Penampak nya, tang iya udah dikirumka Allah Taala ngambika nyadi saksi ka Penampak nya lalu ngemaska jalai ungkup penatai Mesias nya (John 1:6–8). Nya meh kebuah iya enggau terus terang nyaut sida, madah ngagai sida: “Aku ukai Kristus” (John 1:20).

Nambahka nya, John maptisa orang ngena ai, tang Kristus deka maptisa orang ngena Roh Kudus(John 1:26, 33). John enda 'layak' tauka enda patut muka tali kasut Jesus (John 1:27). Kristus lebih besai ari John, laban Iya endang udah bisi sebedau John bisi (John 1:30). Jesus nya meh Anak Allah Taala, lalu John semina besaksi madahka sapa Iya (John 1:34).

`Bacha Isaiah 40:1–5 enggau John 1:23. Baka ni ku John nguna ayat-ayat tu?`

Kelia lebuh jalai agi jai, bebatu, kasar, belubang,belengguk, belingkuk, kekadang kuli tauka ulun raja diasuh bejalai dulu ngaluska, ngerataka, ngeluruska jalai dulu ari raja, ngambika pejalai raja alus sereta lanchar agi. Baka nya meh John, ngamatka jaku nubuatan, datai dulu ngambika nyediaka ati mensia ungkup Jesus.

`Baka ni chara kitai sebagai Seventh-day Adventists, patut ngereja pengawa ti sama baka ti dikereja John Pemaptisa? Nama utai ti sebaka dia?`