---
title:  Saksi Ari Nikodemus
date:   24/10/2024
---

`Bacha John 3:1–21. Baka ni ku jaku saksi ari Nikodemus nyukung tema dalam Injil John?`

Nikodemus tu endang siku pengajar ti dipebasaka di Israel, lalu iya mega siku kaban Kunsil [Sanhedrin] ti kaya. Jaku saksi iya bisi peranan ke besai amat dalam Injil John ketegal beberapa iti kebuah. Iya nyebut Jesus nya sebagai "Pengajar" [Rabbi] lalu nunjuk ngagai kelai ti dekereja Jesus nyadika bukti Jesus nya ngereja pengawa Allah Taala. Nya alai, taja Nikodemus bedau sedarka utai ti digaga iya, iya endang udah meri bukti ti nyukung Jesus nya meh Mesias.

Nikodemus meda kelai-kelai nya empu sebagai bukti Jesus nya bejalaika pengawa Tuhan, tang iya enda meda baka ni kelai nya nunjukka Jesus nya udah ngamatka nubuatan dalam Penyanggup Lama pasal Mesias. Nya kebuah Nikodemus agi bisi ati kakang lebuh iya datai; maya nya iya bedau ngelala Jesus nya meh Kristus.

`Bacha John 3:3–21. Nama jaku ti disebut Jesus ngagai Nikodemus kena nunjukka Iya ulih meda ati enggau runding iya?`

Jesus nemu ati genap iku orang. Respons Iya ngagai Nikodemus baka ti nekang, tang iya bejaku terus pasal isu ke bendar. Taja pen orang Judah ngumbai orang bansa bukai enda tau enda berubah lalu arap, mayuh ari sida nya enda nemu, sida empu pen, taja sida nya bansa ti udah dipilih, enda tau enda berubah lalu arap, mega. Nadai siku orang ke diadaka selamat, enda ngira bansa sida tauka gerija ke alai sida dibesaika.

Orang Judah endang amat ngembuan warisan ti manah, bepun ari Abraham, lalu ari nya sida ngembuan mayuh pengelebih (peda Rom. 3:1, 2). Tang, nya kediri empu, enda chukup. Jesus madah ngagai Nikodemus utai ti enda masuk runding, iya nya, iya ke pengajar sereta nyadi tuai di Israel, mesti deka diadaka baru ari atas!

Udah nya Jesus pen nunjuk ngagai Nikodemus pasal pengenda-nemu iya senentang pengidup roh diri: “Nuan pengajar orang Israel, lalu nuan enda meretika utai tu?” (John 3:10, NKJV). Baka ni nuan, siku pengajar ke benama, enda meretika utai tu? Berasai amat iya dianu Jesus munyi nya.

Taja pen bisi mayuh macham tanya timbul dalam runding Nikodemus pasal Jesus maya nya, tang udah nya Nikodemus nyau setanah enggau bala penitih Jesus (peda John 19:39).

`Nama reti "diadaka baru," lalu nama kebuah Jesus balat nekanka tu?`