---
title:  Anak Domba Allah Taala
date:   21/10/2024
---

Bansa Israel benung nganti Mesias datai ti deka ngelepaska sida ari perintah Rome. Nyadi tuju Injil John ngambika ngubah pemereti sida pasal Mesias nya ngambika sida ulih ngelala Jesus nya meh ti ngamatka nubuatan pasal Raja ti deka datai. Mesias nya ukai pemerintah dunya. Iya udah datai ngambika ngamatka semua jaku semaya dalam Penyanggup Lama pasal Iya Empu, ti nyengkaum Iya ti meri nyawa diri ungkup dunya, sereta ngaga baru kaul entara Allah Taala enggau umat Iya.

Bacha John 1:29–37. Nama ti dipadahka John Pemaptisa pasal Jesus? Nama sempama ti dikena iya ngambar Jesus, lalu nama kebuah nya beguna amat kena kitai meretika pasal sapa Jesus nya enggau nama misi ti deka dikereja Iya?

Jaku John ti nyebut Jesus nya meh Anak Domba Allah Taala sigi nyukung tuju Injil John, ti deka meri pemereti ti baru pasal pengawa enggau bansa Mesias ke baka ni Iya nya. Iya ke bendar, Jesus deka ngamatka semaya ti disempamaka sistem bepiring tauka begenselan, ke mai kitai pulai ngagai pun semaya pasal Pengelepas, ti terubah diberi dalam Pemungkal 3:15.

“Lebuh Jesus ti dibaptisa, John nunjuk ngagai Iya sebagai Anak Domba Allah Taala, siti penerang ti baru diberi pasal pengawa Mesias. Runding nabi John teingatka jaku Isaiah ti madah, Iya dibai ‘Baka anak domba ti deka disayat.’ Isa. 53:7.”—Ellen G. White, The Desire of Ages, p. 136.

Bacha Mark 10:45, Rome 5:6, enggau 1 Peter 2:24. Baka ni ku ayat-ayat tu nyaup kitai meretika peranan Jesus sebagai "Anak Domba Allah Taala”?

Taja pen mayuh agi utai ti patut ditemu John pasal pengawa Jesus, siti utai ti ditemu iya amat iya nya Jesus meh Mesias ti udah disemayaka nya, Iya ti udah datai ngamatka jaku nubuatan.

Perundingka dalam ke agi gelar Jesus ti dikumbai "Anak Domba Allah Taala." Gambar nama ti timbul dalam runding nuan, lalu baka ni kaul iya ngagai sistem piring tauka korban dalam Penyanggup Lama nyaup nuan menghargai rega [kos] ti besai kena nyelamatka kitai?