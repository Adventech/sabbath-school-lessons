---
title:  Nulak Pun Penatai Pengidup
date:   27/11/2024
---

Sekeda jerita ti pemadu ngenyinuka ati dalam seluruh Bup Kudus bisi ditiemu dalam Injil John. “Penampak nya manchar dalam pemetang, lalu pemetang enda ulih ngalahka iya [tauka enda ngelala iya]. . . . Iya [Penampak nya] bisi di dunya, lalu dunya digaga ulih Iya. Tang taja pia, dunya enda ngelala Iya. Iya datai ngagai menua Iya Empu, tang bansa Iya Empu enda nerima Iya” (John 1:5, 10, 11, NKJV). Allah Taala ti benama "AKU TU MEH AKU" udah ditulak tauka dikenggaika mayuh orang ari bansa Iya Empu.

Aruh iya Paul nangkan kitai enggau jaku tu, “Nya alai, anang ngelengkaka ati kita ti kempang” (Heb. 10:35, NKJV). Baka ti udah dipeda kitai beulang kali, Jesus ditulak tauka enda diterima laban mensia enda nerima Jaku Iya.

“Jalai mensia berunding kemaya hari tu iya nya sida berengkah dulu enggau pengakang. Mensia 'nyoal' [betanya] ka semua utai ngambika sida ulih nentuka utai ti amat [pemendar]. Sebarang utai ti mujur [lulus] ari tasat sida, nya ti diterima sida sebagai penemu ti betul baka peneguh batu, lalu nya meh palan endur ngunjamka pengarap sida. Sekeda orang ngena chara ti sama ngagai Bup Kudus, ke endur sida nyoal semua utai ari segi penemu sains, sejarah, psikologi, falsafah, arkeologi, tauka geografi, kena sida nentuka pemendar dalam Bup Kudus. Tang chara baka tu udah pen berengkah salah laban iya bepun ari pengakang ati senentang pengamat jaku Bup Kudus. Aruh Jesus nanya, ‘Lebuh Anak Mensia datai, kati Iya deka tetemuka orang ke arap di dunya tu?’ (Luke 18:8).”—E. Edward Zinke and Roland Hegstad, The Certainty of the Second Coming, (Hagerstown, MD: Review and Herald Publishing Association, 2000) p. 96.

`Bacha Penyampau 13:23–33. Nama ti ngasuh riput ti diberi bala pematau menua Kanaan nya bebida ari pangan diri?`

Penyalah orang Israel lebuh sida ba Kadesh Barnea iya nya sida enda arapka Jaku Allah Taala. Allah Taala udah madah ngagai sida ngasuh sida mansang aja ke mua lalu ngalahka menua nya. Duabelas iku pematau diasuh matau menua Kanaan. Sida pulai mai dua iti riput. Ke mayuh agi sida meri riput ti negatif. Bebesai orang di menua nya, nengeri sida bedinding kuta tebal, bala sedadu sida udah chukup latih, lalu senjata sida lain, enda kala kami meda suba. Kitai tu sapa? Kitai tu bala ulun di menua Ejip, lalu nadai bisi belatih nyadi sedadu. Sepuluh iku pematau madah, anang kitai kin, bepelasarka bukti ti diperening ari mata mensia. Tang, dua iku pematau madah, aram meh kitai mansang kin, bepelasarka pengarap seduai ba kuasa Jaku Allah Taala ti besai.

`Baka ni ku kitai ulih nyeliahka penyalah ti sama baka ti dikereja sida ditu? Taja pia, baka ni ku kitai deka nyeliahka pengarap ti salah anggap, ke ngujungka kitai ngereja utai ti salah tang ngumbai diri ngereja utai ti dikedekaka Tuhan, lalu ari nya, utai ti dikereja kitai nya enda deka gagal?`