---
title:  Arap Enggau Pengada Baru
date:   26/11/2024
---

`Bacha John 1:12, 13. Nama langkah ti diterangka ditu pasal nyadi orang Kristen?`

John nulis injil iya ngambika kitai arapka Jesus lalu ari kitai ti arap nya kitai tau bulih pengidup ti meruanb elama iya dalam nama Iya (John 20:31). Dalam John 1:12, 13, proses tu diterangka dalam dua langkah. Keterubah, kitai nerima Iya, reti nya, arapka Iya. Kedua, Iya meri kitai otoriti [kuasa] nyadi anak Allah Taala, ti disebut dalam ayat 13 sebagai diadaka Allah Taala. Nya alai, bisi aspek mensia enggau aspek Tuhan dalam nyadi Kristen. Kitai mesti bertindak dalam pengarap, nerima Iya, sereta nyadi tebuka ngagai penampak Iya, tang Iya aja ke ulih ngidupka baru ati kitai.

Iya ke bendar, pengarap nya pen pemeri ari Allah Taala ti datai ari kitai ti ninga Jaku Iya (Rom. 10:17). “Ngambika kitai bisi pengarap ti bendar sereta kekal dalam Kristus, kitai mesti nemu Iya baka ti dipandangka dalam jaku nya.”—Ellen G. White, Fundamentals of Christian Education, p. 433. “Roh ti bekereja dalam sereta meri penerang ngagai runding mensia, deka ngadaka pengarap dalam Allah Taala.”—Ellen G. White Comments, The Seventh-day Adventist Bible Commentary, vol. 7, p. 940.

Barang sapa ke arap tauka nerima Anak nya nyadika Messiah deka bulih pengidup ti meruan belama iya. John mega nekanka pemesai guna nerima tauka arapka Jaku ti disebut Jesus (John 5:24, 38, 47). Pengawa Roh Kudus nya meh madahka penyalah dosa kitai ngambika kitai nesal sereta berubah (John 16:7, 8; bandingka enggau Rome 8:16).

`Bacha Rome 8:16. Nama prinsip pasal keselamatan [pengidup] dalam Jesus bisi ditemu ditu?`

Pengarap, ti bepun ari Bup Kudus, ti bepanggai ba pengawa Roh Kudus di dalam ati kitai, nya meh pelasar pengarap kitai. “Pengarap nya meh . . . berekat ti besai–iya nya meh mata ti meda, pending ti ninga.”–Ellen G. White, In Heavenly Places, p. 104. Nitihka penemu mensia jalai ngagai pengarap madahka kitai enda tau enda dulu tetemuka pelasar, tauka atur ngulihka pengarap, udah nya baru kitai arap. Tang, bebida enggau nya, jalai ngagai pengarap ti diajar Bup Kudus, madahka pengarap nya meh pelasar iya, lalu nya endang pemeri ari Allah Taala (Epes. 2:8, 1 Kor. 1:17–24, 1 Kor. 2:1–6). Kitai berengkah dulu enggau pelasar pengarap nya, lalu udah nya baru kitai mansang tumbuh dalam pemereti enggau pengasih.

`Enti bisi orang nanya nuan nama pelasar ti endur pengarap nuan beduduk, baka ni ku saut nuan neh?`