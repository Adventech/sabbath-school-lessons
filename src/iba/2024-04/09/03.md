---
title:  Jaku Pengidup Ti Meruan Belama Iya
date:   25/11/2024
---

`Bacha John 6:61–68. Lebuh Jesus nanya bala murid enti sida deka ninggalka Iya, nama reti saut Peter?`

Jaku Peter pasal “pengidup ti meruan belama iya” tu sedengai enggau tema ti ditemu dalam seluruh Injil John. Mayuh amat jaku pasal pengidup ti meruan belama iya tu ayan dalam John 6, dalam konteks meri makai 5,000 (John 6:27, 40, 47, 54, 68). Jesus madahka Diri nya meh Roti Pengidup (John 6:35), reti nya pengidup Iya, pemati Iya, enggau pengangkat Iya nya meh pun penatai pengidup ti meruan belama iya.

Frasa pengidup ti meruan belama iya tu bisi ditemu 17 kali dalam Injil John. Frasa tu ukai bejaku pasal gaya pengidup kitai dalam roh, tauka gaya pengidup ti enda dipeda, tauka nyadi sebagi ari utai ti idup belama iya. Tang iya bejaku pasal kuasa ti meri pengidup enggau reti ngagai pengidup kitai ke diatu enggau pengidup ti nadai nemu abis dudi ila lebuh Jesus datai baru. Sama baka Jesus ti udah nyadi mensia, baka nya meh pengangkat ti disebut Jesus deka nyadi dalam timpuh enggau ruang sereta dalam tubuh fisikal tu. Nya meh pengangkat ari pemati, pengidup ti dikembuan kitai terubah kelia di Eden digaga baru.

`Baka ni kitai deka bulih pengidup ti meruan belama iya tu? John 3:15, 16; John 5:24; John 6:40, 47; John 8:31; John 12:46; John 20:31.`

Ulih pengarap aja, kitai arapka Jesus Kristus udah idup sereta mati ngarika kitai. Pengarap tu datai ngagai kitai nyadika pemeri, tang kitai enda tau enda sengaja milih deka nyerahka diri ngagai Jesus, nesalka dosa, sereta lalu ngambu darah Iya kena ngampun sereta nuchi dosa kitai.

Lebuh Jesus nanya Peter enti iya, mega, deka ninggalka Iya, saut Peter, “Tuhan, sapa patut digagai kami? [Tauka "Ka kini ka kami deh?"] Nuan ngembuan jaku ti meri pengidup ti meruan belama iya” (John 6:68, NKJV), udah meri inti keselamatan enggau baka ni jalai bulih iya. Iya ukai datai ari falsafah, tauka sejarah, tauka penemu sains—ti semua jalai penemu mensia. Iya datai ari Jesus, ti ngembuan pengidup ti meruan belama iya nya dalam Diriempu—ti diberi iya perchuma ngagai semua orang, ti nyaut kangau Roh Kudus, lalu nerima iya.

`Baka ni ku semaya pengidup ti meruan belama iya nya ngempaska baka ni runding kitai pasal pengidup ti sementara ditu, diatu? Baka ni patut empas iya ba perening kitai nya?`