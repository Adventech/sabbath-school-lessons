---
title:  Dalam Iya Bisi Pengidup
date:   24/11/2024
---

Dalam John 1:1, rasul John enggau terang madahka Jesus nya Allah Taala, Anak Allah Taala. Berindik ari nya, dalam John 1:4—“Dalam Iya bisi pengidup lalu pengidup nya meri penampak ngagai semua mensia” (NKJV)—pengidup ti disebut ditu nya meh pengidup Tuhan, ti endang bisi dalam Iya Empu, lalu ukai diulih Iya ari utai bukai. Laban Iya bisi pengidup dalam Diriempu, Iya ulih "nyerahka nyawa Diri, lalu ngambi nyawa nya pulai baru (John 10:17). Lalu, laban Iya bisi pengidup nya dalam Diriempu, Iya ulih meri pengidup ngagai sebarang orang nitihka peneka Iya (John 5:21; bandingka enggau John 14:19).

Leka jaku pengidup (zoē) dikena 36 kali dalam Injil John, kira 25 percent ari ti dikena dalam Penyanggup Baru. Dalam John 1:4, 5, kelimpah ari bejaku pasal pun penatai pengidup dalam planet [dunya] kitai tu, leka jaku nya mega bekait enggau penyelamatan kitai. Dalam serata John, leka jaku pengidup (zoē) tu suah agi kena bejaku pasal pengidup ti meruan belama iya, jaku semaya pasal penyelamatan [meri pengidup] (peda John 3:15, 16, 36; John 4:14, 36; John 6:27, 40, 47, 54, 68; John 10:27, 28). Nya alai, Iya ti udah meri pengidup lebuh nengkebang dunya, nya mega Iya ti meri keselamatan, tauka pengidup ti meruan belama iya ngagai dunya ti mati ketegal dosa tu.

`Nama kebuah Jesus datai ke dunya tu? John 1:29, John 3:16, John 6:40, John 10:10, John 12:27.`

“Baka Moses ke nuatka ular temaga di menua puang, baka nya meh Anak Mensia deka dituatka, ngambika barang sapa arapka Iya bulih pengidup ti meruan belama iya” (John 3:14, 15, NKJV).

Sama baka ular temaga nya udah ngambi tempat orang Israel ke udah dipantuk ular, baka nya mega Jesus udah ngambi tempat kitai, ke udah dilabuhka dosa tu. Iya udah nanggung ukum ti enggi kitai ngambika kitai tau bulih pengidup ti enggi Iya.

Kristus mega dekaka kitai bulih pengidup ti belimpah-limpah (John 10:10). Keba nya, “semua orang ke nerima Iya, ke arapka nama Iya, diberi Iya kuasa nyadi anak Allah Taala, ke diadaka Allah Taala, ukai diadaka mensia, tauka ulih peneka mensia” (John 1:12, 13, NKJV).

Kristus datai ngambika mandangka Apai ngagai kitai. “Nadai orang udah kala meda Allah Taala. Semina Anak Tunggal Allah Taala, ke begulai enggau Apai, ke madahka pasal Apai” (John 1:18, NKJV). Ari kitai meda karakter Jesus, kitai ulih meda karakter Apai.

`Nama ke ulih dipelajarka kitai pasal karakter Apai ari meda pengidup Jesus? Nama kebuah pemandang tu berita ti manah amat?`