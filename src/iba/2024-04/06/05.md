---
title:  Saksi Ari Apai
date:   06/11/2024
---

Injil John berengkah enggau bejaku pasal Jaku (logos)nya ti begulai enggau Allah Taala; reti nya, begulai enggau Allah Taala ti Apai (John 1:1). Lebuh Jaku nya nyadi mensia, Roh Kudus besaksika Jesus ari inggap atas Iya lebuh Iya dibaptisa (John 1:32–34). Tang Apai mega besaksi pasal Jesus sekumbang Iya bejalaika pengawa Iya di dunya tu.

`Bacha John 5:36–38. Nama jaku Jesus ditu pasal Apai nya?`

Jesus ngaulka Apai ngagai pengawa enggau kereja ajih ti udah dikereja Iya. Enggau terang Jesus nemu Apai udah ngirumka Iya sereta mega udah besaksi pasal Iya.

`Bacha Matthew 3:17, Matthew 17:5, Mark 1:1l, enggau Luke 3:22 (peda mega 2 Pet. 1:17, 18). Nama jaku Apai pasal Jesus?`

Lebuh Jesus ti dibaptisa, Apai enggau Roh Kudus sama datai lalu enggau Jesus ngelaika timpuh ti penting tu: iya nya ngelancharka pengawa pelayanan Jesus. Apai madahka Jesus nya meh Anak ti Dikesayauka Iya, ti dikerinduka Iya. Tang, lebuh datai ba siti timpuh ti penting dalam pengawa Jesus, Apai sekali agi bejaku, sekali tu baka ti ditulis dalam Injil John.

Utai ti nyadi maya nya nunjukka pengawa Jesus di dunya tu udah datai ba pengujung. Bala tuai pengarap, enda ulih nagang Iya (peda John 12:19), dekaka Iya mati, diatu lebih ari ti selama tu. Mensia mayuh pen nyau gagit sereta andal amat meda Iya, lebih agi lebuh mayuh se mayuh orang, lebuh udah ninga jaku saksi sida ke meda Lasarus diangkatka Iya idup baru ari mati (John 12:17, 18), nyau berengkah nitihka Jesus. Nyentukka orang bansa Grika, ke bisi dia maya gawai nya, deka meda Jesus.

Ba maya tu, dalam respons Iya ngagai jaku Jesus dalam John 12:28, “Apai, muliaka nama Nuan!” (NKJV), Apai Iya sekali agi bejaku ari serega, “Aku udah ngemuliaka iya, lalu Aku deka ngemuliaka iya baru'” (John 12:28, ESV).

Baka ke udah dipeda kitai, regang nya meh timpuh mulia Jesus ti pemadu besai. Nya alai, jaku saksi Apai pasal Jesus nunjuk ngagai piring besai Anak Domba Allah Taala dikena ngampun dosa dunya. Nya meh kemunchak pengawa Jesus di dunya tu. Pemati Iya nyadika pengganti kitai udah mayar enggau penuh ukum semua dosa kitai, lalu di dalam Iya, ulih pengarap, kitai enda ibuh nanggung ukum nya diriempu.