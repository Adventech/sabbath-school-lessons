---
title:  'Pemaruh Ati: John Pemaptisa Besaksi Baru'
date:   03/11/2024
---

Pelajar 2 nusi baka ni saksi John Pemaptisa udah mai bala murid ti terubah—Andrew seduai John, Peter, Philip seduai Nathanael—ngagai Jesus. Kitai ngumbai Pemaptisa nya, udah bekau iya meri saksi iya, deka mansutka diri ari senario nya. Tang iya ayan baru beberapa kali agi dalam Injil John.

`Bacha John 3:25–36. Baka ni John Pemaptisa mandingka diri ngagai Jesus?`

Bisi penyarut timbul entara bala murid John Pemaptisa enggau siku orang Judah ke enda dipadahka nama ditu pasal betuchi, ti dipelabaka senentang pengasi baptisa (bandingka enggau Mark 1:4, 5). Utai ti narit ati ditu, lebuh bala murid iya datai ngagai John, enggau tuju deka mutarka hal nya, sida nyebut pasal Jesus, ku sida, Iya “maptisa orang, lalu semua orang bela datai ngagai Iya” (John 3:26, ESV). Enda pedis kitai macha reti jaku sida nya, enda iya? Sida iya jeles [chemburu] ka tuan guru sida, sereta jeles ka diriempu mega.

Mudah endar John enti iya deka jeles baka sida nya mega, tang iya enda baka nya, laban iya nemu nama misi diriempu. Sebaliknya, iya ngingatka sida, iya nadai kala ngambu diri Kristus. Sebaliknya: iya udah datai ngambika nunjukka Iya ngagai orang, ngambika nyediaka jalai ungkup Iya, lalu nyadi saksi senentang Iya (John 1:6–8).

Ngena sempama penikah, iya ngumbai diriempu pangan pengantin lelaki, lalu Jesus meh pengantin lelaki nya. Lalu pengantin indu nya meh bala umat Allah Taala (bandingka enggau Hos. 2:16–23, Isa. 62:1–5). Udah nya ngena jaku ke mandangka pemesai John ke bendar, iya madah, “Iya enda tau enda nyadi besai, tang aku nyadi mit” (John 3:30).

John 3:31–36 neruska banding entara Jesus enggau John, mandangka Mesias nya lebih besai ari John ti ngerandang jalai Iya. Enggau saksi John ti nunjuk ngagai Jesus tu, sekali agi idea pasal besaksi nya ditekanka baru. Orang ke nerima saksi nya lalu arapka Jesus deka bulih pengidup ti meruan belama iya. Orang ke enda nerima Iya deka mengkang ditinggang pengeringat Allah Taala. Nya ku jaku ayat. Allah Taala rinduka dunya lalu ngirum Anak Iya ngambika nyelamatka dunya (John 3:16, 17). Tang orang ke enggai nerima pemeri ti diberi Iya nya deka mayar ukum dosa sida empu—iya nya, pemati ti belama iya.

`Baka ni kitai belajar ngemaruhka diri ba mua Allah Taala enggau mua mensia? Nama ti tau dipelajarka kitai ari teladan John ditu pasal pemaruh ati?`