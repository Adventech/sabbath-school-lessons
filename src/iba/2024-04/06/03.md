---
title:  Pemereti Ti Baru Pasal Mesias
date:   04/11/2024
---

`Bacha John 1:32–36. Nama ku jaku John ditu pasal Jesus ke enda nitihka sangka tauka utai ti dikarapka mensia mayuh pasal Mesias ti lama udah dianti-anti sida nya?`

Orang Judah nganti penatai Mesias ti deka ngelepaska sida ari perintah Rome. Nyepi diri lama udah diperintah Rome, orang Judah ngarapka Mesias ti deka datai nya ukai semina deka ngalahka perintah Rome, tang mega deka nirika sida nyadi siti bansa ti besai sereta kering. Tang jaku John, ti ngumbai Jesus nya meh "Anak Domba Allah Taala," taja pen nunjuk ngagai pemati Iya ti nyadi piring genselan, engka disalah paham ketebal agi orang Judah. Engka sida enda nemu sama sekali utai ti ku John ditu.

Nya alai, John ngena Injil iya deka ngubah pemereti sida pasal Mesias nya ngambika sida ngelala tauka nemu Jesus nya ngamatka jaku nubuatan pasal penatai Raja enggau utai ti deka dikereja Iya. Iya enda datai sebagai tuai politik enggau sedadu tang datai deka meri nyawa Diri nyadika piring genselan kena ngampun dosa mensia di dunya tu. Nya meh tuju Iya datai. Semina udah nya, lebuh semua utai udah tembu, nya baru perintah Iya ti penudi deka datai (peda Dan. 7:18).

“Lebuh Jesus ti dibaptisa, John nunjuk ngagai Iya sebagai Anak Domba Allah Taala, lalu siti penerang ti baru diberi pasal pengawa Mesias nya. Runding John ngingatka jaku nabi Isaiah ti madah, ‘Iya dibai baka anak domba ti deka disayat’ Isa. 53:7.”—Ellen G. White, The Desire of Ages, p. 136.

Dalam John 1:31, John Pemaptisa madah, “Aku empu enda ngelala Iya” (NKJV). Enti baka nya, baka ni ku John nemu Jesus nya ke Mesias deh? Saut iya, iya nya, Tuhan ke udah ngirumka John Pemaptisa udah dulu madah ngagai iya "‘Nuan deka meda Roh Kudus nurun lalu meruan ba orang siku; nya meh orang ke deka maptisa ngena Roh Kudus.’ Lalu aku empu udah meda Iya lalu aku besaksi madahka Iya nya Anak Allah Taala.'” (John 1:33, 34, NKJV). Reti nya, Allah Taala udah dulu madah ngagai John pasal Jesus nya ke Mesias.

“Kristus nya [meh] kuasa enggau penemu-dalam Allah Taala” (1 Kor. 1:24, NKJV). Penemu ti madahka Jesus nya meh Kristus endang datai ari Allah Taala Empu nengah kuasa Roh Kudus Iya. Tema tu suah amat ayan dalam John. Keselamatan ukai datai ari penemu dunya, penemu sains, tauka pelajar tinggi. Iya datai semina ari Allah Taala ngagai ati orang ti nyerah ngagai Iya dalam pengarap enggau pengasi ngagai Jesus.

`Baka ni ku kitai deka nemu pemendar pasal Jesus ti nyadi piring genselan kena ngampun dosa kitai enti utai nya enda dipandangka ngagai kitai? Enti pia, nama kebuah nemu Bup Kudus enggau utai ti diajar iya pasal Jesus nya utai ti beguna amat?`