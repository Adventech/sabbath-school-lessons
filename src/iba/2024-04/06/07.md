---
title:  Tambah Penemu
date:   08/11/2024
---

Bacha Ellen G. White, “The Crisis in Galilee,” pp. 383–394; “In the Outer Court,” pp. 621–626, in The Desire of Ages.

“'Tuhan, sapa patut digagai kami?' Bala pengajar orang Israel udah nyadi ulun 'formalisma' [beberatka atur ritual]. Bala Parisi enggau Saduki semampai bechengkang. Ninggalka Jesus reti nya teparuk nitihka sida ti ngemeranka ritual enggau upacara, sereta nitihka orang ti semina deka ngulihka juluk ati enggau mulia diriempu aja. Bala murid udah tulihka pemaik enggau pengelantang sekumbang sida ke udah nerima Kristus enti dibandingka enggau pengidup sida ke dulu ari nya. Baka ni ku sida deka pulai ngagai bala orang ke udah ngelese sereta ngemerinsaka Jesus, ti Pangan orang ti bedosa nya? Udah lama sida nganti penatai Mesias nya; lalu diatu Iya udah datai, lalu sida enda ulih ninggalka Iya lalu nguing ngagai bala orang ti deka munuh Iya, lalu udah ngemerinsaka sida ketegal nitihka Iya.

“'Tuhan, sapa patut digagai kami?’” Ukai ngelengkaka ajar Kristus, pasal pengerindu enggau pengasih, lalu nguing ngagai pemetang enda arap, tauka ngagai penyai ti di dunya tu. Taja pen Jesus udah ditinggalka mayuh amat orang ke udah meda pengawa badas ti udah dikereja Iya, Peter mansutka jaku pengarap bala sida murid,—‘Nuan meh Kristus.’ Berundingka diri ti deka lenyau sauh semengat sida tu udah ngasuh ati sida balat nangi sereta pedis. Enti nadai Juruselamat tu reti nya sida deka anyut ba tasik ti kudi sereta petang.”—Ellen G. White, The Desire of Ages, p. 393.

**Tanya ti deka dipejuraika**:

`Dalam kelas, berandauka tanya ti pedis disaut tu, senentang nama kebuah sekeda orang, lebuh udah diberi bukti ti terang ti nunjukka Jesus nya meh Mesias enggau pengamat pengarap Kristen, sida enggau lantang ati nerima iya, lalu nama kebuah sida ke bukai, lebuh diberi bukti ti sama, nulak iya?`

`Nama pemendar ke lebih besai sereta penting kelimpah ari nemu Jesus Kristus udah mati kena ngampun dosa mensia? Taja pia, baka ni ku kitai tau nemu pasal pemendar ti pemadu beguna tu deh? Ari penemu sains, ari adat asal, ari ajar theologi asal, ari lojik, ari petalat? Taja pen semua nya, ulih ngiring kitai ngambika arapka Allah Taala ti Penengkebang, ti Kebuah ti Keterubah, ti Pemindah ti Enda Mindah, nama-nama aja—nadai siti ari disiplin nya, sekalika kediri tauka begulai, ke ulih ngajar kitai pemendar ti pemadu beguna ti mesti ditemu kitai: iya nya, Kristus udah mati ketegal dosa kitai. Nama kebuah fakta tu—iya nya semua disiplin tu, taja dalam prinsip aja, enda ulih ngiring kitai ngagai siti utai ti enda tau enda ditemu kitai—ngajar kitai pasal berapa penting kitai arapka Bup Kudus nya aja meh endur kitai belajarka semua utai ti penting dalam pengarap kitai?`

`Nama kebuah penting amat dalam pengarap kitai siku-siku kitai ngingatka utai ti udah dikereja Tuhan dalam pengidup kitai empu?`