---
title:  Saksi Ari Orang Mayuh
date:   07/11/2024
---

“Ba hari ti penudi, hari besai gawai nya, Jesus bediri lalu bejaku, ku Iya, ‘Awakka semua orang ke aus datai ngagai Aku, lalu awakka orang ke arapka Aku, ngirup. Munyi ti disebut Bup Kudus, ‘Ari ati orang ke arap deka pansut ai ti meri pengidup.’” (John 7:37, 38, NKJV).

Suah udah John ngerikud Jesus bejaku temegah pasal Diriempu, pasal sapa Iya enggau nama ti deka dikereja Iya datai kitu.

Genteran ayat ari John 7:37, 38 ti disebut diatas tadi nya siti ari chunto jaku ambu Jesus pasal Diriempu enggau pasal utai ti deka dikereja Iya ngagai semua orang ke datai ngagai Iya. Semua nya pen jaku ambu ke ngasuh kitai iran ati, mega.

`Lebuh Jesus bejaku ngagai orang Judah ke datai ngagai Gawai Belangkau nya, nama respons ari orang mayuh ke bisi dia? John 7:37–53.`

Sekeda orang ngumbai Iya nya meh Nabi baka Moses ke udah ditilit ari lama suba (peda Ulang Adat 18:15–19). Sekeda ke bukai ngumbai Jesus nya meh Kristus. Tang tu nimbulka kelikuh ari orang ke ngumbai Mesias nya enda deka datai ari Galili, tang Iya patut datai ari tiris-pantis David, lalu Iya enda tau enda ada di Betlehem—lalu semua nya endang betul magang senentang Jesus (bandingka enggau Matthew 1–2), taja pen mayuh orang baka ti enda nemu semua utai tu!

Nyentukka bala pemesai ke nangkap Iya pen nyau techengang laban Iya enggau laban jaku Iya ti landik. Sida Parisi nyaut bala pemesai nya ngena siti agi tanya. “Kati bala tuai tauka orang Parisi bisi udah arapka Iya?’” (John 7:48, NKJV). Tanya ari orang Parisi tu udah meri John peluang sekali agi nyebut Nikodemus, iya ke, udah bekau iya betemu enggau Jesus, nguji deka ngelindung Jesus ari tuju jai sida iya. “Kati Adat kitai ngasuh kitai ngakim orang sebedau kitai mendingka iya lalu mansik utai ti dikereja iya?” (John 7:51, NKJV).

Kati bisi Nikodemus udah nerima Jesus sebagai Mesias? Taja pen utai ti dipeda kitai ditu enda meri bukti iya udah nerima Jesus, tang entara utai ti dikereja iya ditu enggau utai ti dikereja iya selepas Jesus mati (peda John 19:39, 40), Bup Kudus bisi meri kitai bukti ti kuat ti nunjukka Nikodemus amat udah arapka Jesus.

Nya alai, saut ngagai tanya sida nya, nya meh, Ya, iya ke bendar siku ari orang Parisi amat udah arapka Jesus.

`Bacha John 7:49. Nama jaku bala tuai-tuai ke nunjukka sida ringat meda mensia mayuh ke nitihka Jesus? Nama utai ti tau dipelajarka kitai ari nya?`