---
title:  Nerima Enggau Nulak
date:   05/11/2024
---

Pelajar 2 nusi pasal meri makai 5,000 orang dalam John 6 tang enda nusi pengujung jerita nya, lalu nya meh ti dipelajarka kitai ditu.

`Bacha John 6:51–71. Nama ku Jesus ti pedis deka diterima orang?`

Udah sida ke diberi makai, asil ari kereja ajih Jesus, orang mayuh pen udah besedia deka ngangkatka Jesus nyadi raja (John 6:1–15). Tang udah nya lebuh Iya bejaku enggau sida ba siti rumah sembiang di Kapernaum, Iya pen nerangka ngagai sida reti spiritual senentang kereja ajih Iya nya, ku Iya, “Aku tu meh roti pengidup,” (John 6:35). Iya lalu nerangka nya lebih silik agi madahka roti nya meh tubuh Iya, ti diberi Iya kena ngidupka dunya (John 6:51).

Jaku Jesus tu udah muka mata sida lalu ngasuh sida nemu Jesus enda deka nyadi raja sida di dunya tu. Iya enda engkeman ngisi penuduk raja ti dirundingka mensia. Sida enggai bertobat, ke ulih ngubah chara sida berunding ngambika sida ulih ngelala sereta nerima Jesus sebagai Mesias. Mayuh ari murid Iya ninggalka Iya maya tu (John 6:66).

Ari peda mensia, baka ti pedis Jesus laban tu. Tentu Jesus berasai lantang lebuh orang mayuh muji sereta ngangkatka Iya. Sapa kitai enda rindu dikerinduka orang? Tang lebuh kitai meda mayuh orang nyurutka diri lalu enchabar prinsip ti dikeringka kitai, tentu meh kitai berasai patah semengat. Meda orang mayuh ninggalka Iya, Jesus pen nanya bala murid Iya, sida ke Duabelas nya, enti sida mega deka ninggalka Iya.

Tu meh maya Peter ngaga pengaku iya ti pemadu besai nya, nyadika siti agi saksi senentang nama utai ti dikemisi Jesus enggau sapa Jesus nya. “Tuhan, sapa patut digagai kami? Nuan ngembuan jaku ti meri pengidup ti meruan belama iya. Kami udah arap lalu nemu, Nuan tu meh Anak Allah Taala ti kudus” (John 6:68, 69, ESV).

Sida murid udah begulai enggau Jesus beberapa taun, bejalai enggau Iya, meda kereja ajih Iya, ninga jaku ajar Iya. Sida nemu, ari peneleba sida empu, nadai bisi orang setanding enggau Iya. Sida udah mutuska dalam ati sida, taja pen bisi sekeda utai ti nyadi nya nyelai dipeda, Jesus tu meh Mesias—taja pen sida agi balat enda meretika kebuah Iya datai. Semina lepas pemati enggau pengangkat Iya baru sida berengkah meretika kebuah alai Jesus udah datai.

`Nama ti tau dipelajarka kitai ari jerita tu pasal baka ni orang mayuh biasa iya salah? Nama kebuah kitai mesti selalu ingatka tu, lebih agi senentang aspek pengarap kitai ke enda popular ba mensia mayuh—nyengkaum ba ketebal agi orang Kristen?`