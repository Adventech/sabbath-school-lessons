---
title:  Tambah Penemu
date:   27/12/2024
---

Perspektif [penemu] Allah Taala jauh lain ari penemu mensia. Allah Taala meri perspektif Iya ngagai kitai nengah Jaku Iya, Bup Kudus, ari kuasa Roh Kudus. Ni ku kitai milih deka bejalai dalam pemetang tauka nerima penampak ti datai ari Jesus Kristus baka ti dipandangka dalam Jaku Iya, Bup Kudus.

Utai ti beguna dalam pilihan tu nya meh penyerah diriempu kitai ngagai Jesus Kristus, Anak Allah Taala enggau Penebus mensia. Nengah kuasa Roh Kudus, Allah Taala Apai udah mandangka ngagai kitai penalam pengerindu Iya ka kitai—dalam pengiduup, pemati enggau pengangkat Jesus. Lalu kitai nemu pasal Jesus laban pegidup, pemati, enggau pengangkat Iya endang udah ditulis dalam Jaku Allah Taala.

“Bala melikat Tuhan endang semampai kundang-kandi ari dunya ngagai serega, lalu ari serega ngagai dunya. Kereja ajih ti digaga Jesus ngagai orang ke sakit sereta merinsa endang dikereja Iya ngena kuasa Allah Taala nengah pengawa sida melikat nya. Lalu nengah Kristus, ti bekereja nengah bala melikat ari serega nya, genap iti berekat ari Allah Taala datai ngagai kitai. Dalam Iya ti nyadi mensia, Juruselamat kitai ngempungka peneka Iya enggau peneka anak mensia ke udah bedosa, lalu nengah gaya pengidup Iya ti Tuhan Iya bepegai ba kerusi diraja Allah Taala. Baka nya meh Kristus udah nyadi perengka komunikasi ari mensia ngagai Allah Taala, lalu ari Allah Taala ngagai mensia.”—Ellen G. White, The Desire of Ages, p. 143.

**Tanya ti deka dipejuraika**:

`Ari semua jerita didalam bup Injil John tu, ni siti ke pemadu inggar sereta terang ti bejaku pasal pengerindu enggau karakter [perangai] Allah Taala ngagai nuan? Kunsika penemu nuan nama kebuah jerita siti nya narit ati nuan amat?`

`Ngena chara ti praktikal, tauka chara ti ulih dikereja kitai, baka ni kitai deka ngiga pemendar neh?`

`Nama kebuah ka bepedis kitai nulak diri ke tisi ari nyadi orang ke nentuka tauka ngeletak pemendar? Kati ulih ka enda kitai ngereja nya enggau sepenuh iya, tauka gaya mensia kitai, deka tetap bisi empas ba baka ni kitai meda Bup Kudus? Nama kebuah kitai mesti nemu fakta tu, sereta baka ni pemaruh ati ulih nyaup kitai nyerahka penemu kitai ke enda betul pasal Jaku Allah Taala?`

`Sejarah pengarap Kristen di menua Barat endang penuh jerita ti nyadika chunto ka utai ti nyadi lebuh Jaku Allah Taala dipejal nunduk ngagai politik enggau penemu salah mensia. Nama sekeda chunto nya, lalu nama pelajar ke ulih dipelajarka kitai ari sida nya kemaya hari tu pasal berapa besai bahaya iya enti penemu mensia nyadika penapis dikena "nerangka" Jaku Bup Kudus?`

`Simpulka ngena jaku nuan empu gambar besai ari Injil John tu. Nama batang ajar [mesej] iya ungkup kitai diatu?`