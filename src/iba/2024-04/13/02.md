---
title:  Miting Di Galili
date:   22/12/2024
---

`Bacha John 21:1–19. Nama pemendar ti penting amat dipandangka ditu, lebih agi pasal pengasih Allah Taala—enggau pemaruh ati mensia?`

John 20 tembu ba tuju bup tu, lalu tu meh palan ti betul endur nutup iya, taja pia, bisi siti ati bagi [bab] udah nya. Bagi 21 berengkah enggau sekeda bala murid betemu di Galili, ke alai Peter merambu sida berikan ba danau malam nya. Sida baka ke udah pulai ngagai pengawa lama sida suba, berikan. Tang sida nadai bulih utai malam nya.

Pagi nya, bisi Siku Orang ti enda dikelala ba tebing din ngasuh sida nibarka jala [tauka nan pukat] sida muakka kanan perau. Sida pen bulih mayuh amat ikan dataika sida nyau enda ulih matak pukat nya. Tu baka ti ba pun pengawa sida enggau Jesus (peda Luke 5:1–11). Tikala nya John pen ngelala Jesus lalu madah ngagai Peter, lalu Peter pen tikala nya terejun ke tasik lalu nyemerai ke tebing.

Jesus nanya Peter tiga iti tanya, semua pasal pengerindu iya ka Tuhan iya. Sebedau Jesus diregang, Peter bekeras madahka diri sanggup mati ketegal Jesus (John 13:37). Nya meh maya Jesus madahka Peter deka nyangkal Iya tiga kali (John 13:38). Lebuh ke betemu di Galili tu, Peter enda ngengkah diri nyadika fokus poin, tang iya ngaga Jesus nyadika fokus nya: “Tuhan, Nuan nemu semua utai. Nuan nemu aku rinduka Nuan!” (John 21:17, ESV).

Sekeda orang meratika Jesus ngena kata kereja agapaō, reti nya rinduka, lebuh iya nanya Peter (semina ba kali ti penudi aja Iya enda ngena jaku nya), lalu Peter selalu nyaut Iya ngena leka jaku phileō, reti nya rinduka, tang baka rinduka pangan aja. Implikasi iya tauka reti nya Peter apin datai ba tikas pengerindu ti lebih tinggi agi.

Iya ke bendar, saut Peter nya fokus ngagai pemaruh ati. Semampai ngingatka diri ke udah gagal, Peter, kurang lebih ngena jaku ti "lebih baruh" laban enda berani ngambu lebih mayuh agi ungkup diri. Lalu pemaruh ati tu pen diterima Jesus, lalu tu beguna amat dalam ngangkatka Peter ngagai pelayanan iya. Sigi amat, pemaruh ati tu endang siti ari kelayakan ti pemadu besai dalam pelayanan, laban fokus iya ba Jesus Kristus, lalu ukai ba diriempu.

Peter ti diangkatka baru enggau peranan iya sebagai ketuai pengawa gerija ke dulu nya kelia nyadika bukti ti kuat ti nunjukka Jesus amat udah angkat ari mati. Tusah kitai deka nerangka penyulut Peter, enti Jesus enda udah ngangkatka iya baru ngagai pelayanan, ba mua bala murid ke bukai.

`Nama kebuah pemaruh ati nya kunchi ti penting ungkup sapa-sapa ti deka nemu Tuhan? Enti dikira ari regang Jesus, nama utai ti dikemisi kitai ti tau ngasuh kitai temegah ati?`