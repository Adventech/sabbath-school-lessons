---
title:  'Jaku Penutup: Nemu Jesus enggau Jaku Iya'
date:   21/12/2024
---

### Bacha ka Pelajar Minggu Tu
John 21; John 11:9, 10; John 8:42–44; John 4:46–54; 2 Tim. 3:16; John 15:1–11.

> <p>Ayat Dikingat</p>
> “Kita mansik Bup Kudus, laban kita ngumbai diri ulih tetemuka pengidup ti meruan belama iya dalam Bup Kudus. Bup Kudus nya ti besaksika pasal Aku!” (John 5:39, NKJV).

Injil John, sama baka Injil Mark, ditutup ngena miting di Galili. Pelajar ti penudi ari Injil John tu bejaku pasal miting nya tang nganyam iya ngagai tema [batang randau] pasal baka ni kitai deka nemu Jesus enggau Jaku Allah Taala—iya nya konsep ti nusuk seluruh Injil John tu.

Taja pen sida udah begulai sejalai enggau Jesus selama lebih tiga taun, bala murid mengkang enda besedia ka pengeregang enggau pengangkat Jesus, taja pen Jesus udah beulang-ulang kali madah ngagai sida utai nya deka nyadi.

Tang, 'malangnya,' sida enda ngambi berat jaku Jesus nya.

Kitai kemaya hari tu pen bisi bahaya iya kitai ngereja utai ti sama: ninga tauka macha Jaku Allah Taala, tang enda mendingka iya; enda diau dalam iya; lalu enda ngasika iya. Reti nya, enda nerima iya nyadika penampak ti patut ngiring-ngembing runding enggau ulah kitai. 'Malangnya', engka enda sengaja, tu meh keadaan ketebal agi orang Kristen kemaya hari tu.

Dalam pelajar minggu ti penudi dalam John tu, kitai deka meda sekeda batang poin dalam Injil tu, iya ke ulih nyaup kitai mansang ke mua ngilah semuti ngembuan penemu dalam pala aja pasal Jesus, tang, lebih ari nya, nemu Iya lebih manah sereta lebih rapat agi diau dalam Iya enggau dalam Jaku Iya.

_*Pelajarka pelajar minggu tu kena nyediaka Sabat, December 28._