---
title:  Penampak Enggau Pemetang
date:   24/12/2024
---

`Bacha John 1:4–10; John 3:19–21; John 5:35; John 8:12; John 9:5; John 11:9, 10; enggau John 12:35. Nama bida besai dipeda ditu, lalu nama kebuah bida nya nyadika pelasar kena meretika pemendar?`

Dunya tu diau dalam pemetang; iya begedika penampak lalu enda ulih, kediri empu, tetemuka jalai ngagai Allah Taala ke bendar, Allah Taala peribadi ti Nengkebang, ti mandangka, sereta nyelamatka.

“Mensia, kediriempu, endang enda ulih bulih penemu pasal Tuhan. ‘Allah Taala tinggi agi ari langit, tang nuan enda ulih nyengkau langit. Allah Taala nemu dunya pemati, tang nuan enda nemu dunya nya' Jop 11:8. Semina Roh Tuhan aja ti ulih mandangka ngagai kitai utai ti dalam pasal Allah Taala, ti “enda kala dipeda tauka didinga mensia, utai ti nadai kala diperagam mensia.’ ‘Nya utai ti udah dipandangka Allah Taala ngagai kitai ulih Roh Kudus.'”–Ellen G. White, The Desire of Ages, p. 412.

Semina Jesus Kristus aja “ke madahka pasal Apai" (John 1:18, NKJV). Leka jaku kereja Grika, exēgeomai, reti nya “madahka reti," "meri penerang," "mansutka reti". John mandangka Jesus nya sebagai pemai berita ari serega, Iya ti nerangka nama reti ngelala tauka nemu Allah Taala. Semina nengah Jesus aja kitai deka nemu amat Allah Taala.

`Bacha John 8:42–44. Baka ni ku Jesus bejaku pasal pelasar ti salah ke endur sida tuai pengarap orang Israel nirika pengarap sida?`

Orang ke enda bediri atas pemendar bejaku ari penemu sida empu. Sida "meda" reti jaku ayat semina nengah penemu mensia. Bebida enggau nya, kitai mesti nerima Jesus nya meh penampak dunya lalu nitihka Iya dalam pengawa kitai ti nerangka Jaku Iya. Bebida enggau nya, antu Sitan bejaku "nitihka perangai iya empu" ti bula (John 8:44, NKJV). Enti kitai enda bejimat sereta enda beserah dalam pengarap enggau penaluk ngagai Allah Taala, kitai mega dalam bahaya deka ngereja utai ti sama: iya nya macha ayat nitihka peneka, juluk ati, enggau penemu diriempu. Tu utai ti lebih mudah dikereja kitai ari ti sangka kitai.

`Baka ni ku respons [saut] nuan ngagai pemendar-pemendar "ke mangkung pala nuan," enti dibandingka enggau baka ni nuan patut respons ngagai pemendar-pemendar nya?`