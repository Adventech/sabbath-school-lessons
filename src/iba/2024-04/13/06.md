---
title:  Diau Dalam Jesus
date:   26/12/2024
---

`Bacha John 12:32. Baka ni ku jaku Jesus ti nyemetak dalam ayat tu mandangka kuasa [otoriti] Iya?`

Baka ke udah dipeda kitai sekumbang pelajar kitai dalam kuarter tu, Injil John matak kitai ngagai Jesus, tang semina enti kitai sanggup deka nemu Allah Taala sereta ngasika peneka Iya. Dalam seluruh Injil tu, orang ke udah betemu enggau Jesus enti sida nerima penampak nya sida deka tumbuh mansang tang enti sida nulak penampak nya sida deka nyadi buta. Nikodemus, indu ba telaga, pemesai diraja, lelaki ba lepung Betesada, sida ke 5,000 ke udah diberi makai roti enggau ikan, bala menyadi lelaki Jesus, sida tuai pengarap, lelaki ke buta ari ada, Maria enggau Marta, Pilate—semua sida tu udah betemu enggau Jesus lalu udah ngaga pilihan diri pasal pemendar enggau penampak ti dibai Iya.

Theology ari baruh berengkah enggau jaku kelikuh mensia ti dikena netapka sereta mansik pemisi enggau gaya Allah Taala. Penemu enggau perening mensia, ti mayuh pengurang, ti udah labuh kedalam dosa, ti penuh prasangka, udah dikemanaka lebih ari Tuhan, ti kudus, ti sempurna, ti nemu semua utai. Theology ari baruh tu sigi digerinti deka nesatka mensia, baka ti udah nyadi ari dulu kelia lalu deka majak nyadi dudi hari ila (peda P'dang. 14:1–12), lebuh penemu mensia, ti nguji deka ngalahka penemu Tuhan, deka nguji mejal sembah ti pelesu ngagai dunya tu.

`Bacha John 15:1–11. Nama resia penumbuh-mansang pengidup spiritual enggau pengerai?`

Resia iya nya meh kitai meruan bekaul enggau Jesus. Iya meh Jaku Allah Taala, Roti pengidup, Penampak dunya, Pintu bedus, Pengibun Bedus ti Manah, Pengangkat enggau Pengidup, Jalai, Pemendar enggau Pengidup, enggau Pun Anggur ti Bendar.

Sida tiga Allah Taala Kepala enggau Jaku sida, Bup Kudus, endang baka besi berani. Enti enda dilaban, sida deka narit kitai ngagai sida. “Munyi nyawa Allah Taala bejaku ngagai kitai nengah jaku Iya, lalu bisi mayuh bengkah munyi nyawa ti deka didinga kitai; tang Kristus udah madah kitai patut bejaga-jaga ari sida ti deka madahka, Kristus bisi ditu tauka Kristus bisi dia. Nya alai baka ni ku kitai deka nemu nadai pemendar ba sida nya, enti kitai enda mai semua nya ngagai Bup Kudus?”–Ellen G. White, The Advent Review and Sabbath Herald, April 3, 1888. Lalu udah nya, kitai mesti nyerahka penemu kitai empu ngagai penemu ti diajar Jaku Allah Taala.