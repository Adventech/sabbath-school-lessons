---
title:  Ngelekatka Perening Kitai Ba Jesus
date:   23/12/2024
---

`Bacha John 21:20–22. Nama utai ti ditanyaka Peter ti nguluka iya nengah jalai ti salah? Baka ni ku Jesus ngemetulka jalai nya?`

Jesus baru udah ngangkatka Peter ngagai pelayanan baru lalu madah ngagai iya, "Titihka Aku” (John 21:19). Dipelabaka kitai tu pejalai fisikal--bejalai nitihka Jesus nengah tebing tasik dia. Kitai melabaka iya baka tu laban Peter nguing lalu tepedaka John mega nitihka sida, lalu iya nanya Jesus pasal John, “Tuhan, kati ku baka iya?” (John 21:21, NKJV).

Dalam ngangkatka Peter ngagai ministry baru, Jesus udah nilit chara Peter deka mati (John 21:18). Lalu Peter deka nemu chara pemati John mega. Tang Jesus nguingka perening Peter ngagai isu nitihka Iya, lalu anang gago pasal utai ti deka nyadi ngagai murid bukai.

`Bacha John 21:23–25. Baka ni ku jaku Jesus nya udah disalahpaham? Baka ni ku rasul John ngemetulka salahpaham nya?`

Mensia salahpaham ke reti jaku Jesus lebuh Iya nyebut, “Enti ari peneka Aku iya mengkang idup nyentuk ngagai maya Aku datai, baka ni ku nya tau ngawa nuan? Titihka Aku!” (John 21:22, ESV). Dalam runding sida reti jaku Jesus nya Iya deka datai baru sebedau John mati. Lebuh timpuh nyau mansa lalu John pen mansang tuai, tentu nyadi penanggul besai enti John mati (lalu John pen amat mati udah nya) lalu Jesus apin ga datai baru. John ngemetulka penyaru penemu tu ari nyebut nya senentang isu pasal peneka Jesus, lalu ukai senentang nubuatan [tilit] pasal utai ti deka nyadi.

Idea pasal numpuka perening kitai ba Jesus, lalu ukai ba orang bukai, tu sengkar ti kuat ti nguluka kitai ngagai penembu pelajar minggu tu. Jesus, siku aja meh Juruselamat kitai. Mensia deka ngasaka nuan, tauka ngemediska nuan, mega.

Pemendar-pemendar ti dipelajarka ba hari Selasa terus ngagai hari Khamis deka nampung kujungka agi tema pasal meretika Jaku Allah Taala, enggau tuju deka nemu sereta nitihka Jesus, iya ti siku aja ti patut nyadi Tuan enggau Malin kitai—enda ngira tulung, ajar, enggau pengiring ti diberi orang ngagai kitai.

`Berapa suah orang ke udah dikarapka nuan, ngasaka nuan? Nama pelajar, pedis naka ni pen, ke udah dipelajarka nuan ari pengalaman nya?`