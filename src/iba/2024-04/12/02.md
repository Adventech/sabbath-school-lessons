---
title:  Nama Pemendar?
date:   15/12/2024
---

Pengawa ti becharaka Jesus enda ditusi enggau silik dalam John 18:28–32. Fokus iya numpu ngagai Jesus ti dibai ngagai mua Pontius Pilate.

`Bacha John 18:33–38. Nama ti dikerandauka Pilate enggau Jesus ditu?`

Gabenor nanya Jesus sekalika Iya nya Raja orang Judah (John 18:33). Tu meh terubah iya gelar tu disebut, tang tu ukai ti penudi iya. Jesus nanya Pilate sekalika iya nyebut nya ari ati iya empu, tauka orang bukai bisi udah madah ngagai iya pasal Jesus. Jaku tanya Jesus nya mangkung gabenor empu, laban nya nanya sekalika iya ngelala tauka nemu sapa Jesus ti enggau iya bejaku nya. Kitai ti macha jerita tu nemu meh kitai Jesus nya Raja. Tang gabenor nya, nemu ka enda?

Pilate nyaut ngena siti tanya iya empu: “Kati aku tu orang Judah? Bansa Nuan Empu enggau sida tuai imam udah nyerahka Nuan ngagai aku. Nama utai ti udah dikereja Nuan?”(John 18:35, NKJV). Nya kena iya nyilat jaku tanya Jesus ke mangkung iya nya tadi ke ngasuh ati iya bisi ensiban. Nya meh singkang ke terubah diambi gabenor nya nyeliahka pemendar, lalu ngasuh ati sangka nutup mata iya.

Jesus nyaut madahka perintah Iya ukai ari dunya tu (John 18:36). Ninga nya, Pilate mutuska Jesus amat ngambu diri raja (John 18:37). Tu ngujungka Jesus meri penerang ti beguna amat ti madahka Iya udah diadaka ngambika nyadi saksi ke pemendar lalu genap iku “nembiak pemendar" ninga tauka mendingka nyawa Iya (John 18:37).

Udah nya Pilate pen nanya, “Nama utai ti dikumbai pemendar?” (John 18:38, NKJV). Tang iya enda nganti saut ari Jesus. Tang, iya pansut ari nya lalu nguji deka nyelamatka Jesus ari orang mayuh.

Pemendar tu meh siti ari tema dalam Injil John. Sebagai Jaku ti meruan belama iya (logos, John 1:1–5), Jesus meh Penampak enggau Pemendar. Semua tu bechanggah enggau pemetang enggau penyalah. Iya endang penuh pengasih enggau pemendar (John 1:14). Pengasih enggau pemendar datai nengah Iya (John 1:17). John Pemaptisa nyadika saksi pemendar (John 5:33). Jesus meri penetap ka Apai nya endang amat "bendar" (John 7:28). Jesus Empu ninga pemendar nya ari Apai Iya (John 8:40). Jesus meh “jalai, pemendar, enggau pengidup” (John 14:6). Jaku Allah Taala nya meh "pemendar" (John 17:17). Taja iya betanya, Pilate telepas peluang deka nemu pemendar nya laban ati sangka, sereta laban pemutus ke digaga iya dulu agi, enggau tekan ari orang mayuh keatas iya.

`Baka ni ku pemereti ati nuan pasal idea Jesus nya sebagai Pemendar?`