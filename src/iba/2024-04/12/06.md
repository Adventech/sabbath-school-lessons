---
title:  Jesus Enggau Maria
date:   19/12/2024
---

`Bacha John 20:11–13. Nama utai ti nyadi ditu ti nunjukka Maria Magdalin mengkang enda paham ka reti pendam ti puang nya?`

Ke penudi Maria disebut dalam ayat ti dulu ari tu iya nya lebuh iya madah ngagai Peter seduai John pasal pendam ti puang nya (John 20:2). Seduai nya pen belanda ngagai pendam kin, lalu Maria pen pulai kin baru enda lama udah nya. Udah Peter seduai John meresa pendam nya, seduai pen pulai ari nya. Tang Maria datai baru, bingung sereta nyabak. Udah tentu iya udah bendar nyabak beberapa hari tu ke udah. Lalu diatu—utai tu nyadi? Iya meremi lalu nilik kedalam.

Tekenyit amat ati iya, meda dua iku melikat bisi dalam pendam nya, duduk ba tempat alai tubuh Jesus udah digalika. Seduai pen nanya iya, “Indu, nama kebuah nuan nyabak?” (John 20:13, NKJV). Enggau sinu ati iya nyaut madahka orang udah mindahka tubuh Tuhan iya, lalu iya enda nemu dini endur sida udah ngengkahka Iya.

`Bacha John 20:14–18. Nama ngubah semua utai ungkup Maria?`

Enggau penuh ai mata, Maria nguing lalu meda bisi orang bediri ba belakang iya. Munyi tanya seduai melikat nya tadi, Orang nya mega nanya iya, “Indu, nama kebuah nuan nyabak? Sapa digiga nuan?” (John 20:15, NKJV). Maria ngumbai orang nya tukang kebun lalu minta saup iya ngiga tubuh Jesus.

Orang nya pen nyebut seleka jaku "Maria." Lalu seleka jaku nya meh pemandang ti ngubah dunya tu. Tikala nya, Maria ti tekenyit nya ngelala Jesus ti udah angkat idup baru nya benung bejaku enggau iya lalu nyapa iya. Jesus nagang Maria ari negu Iya laban Iya enda tau enda niki ngagai Apai dulu. Tang pengawa iya diatu iya enda tau enda madah ngagai bala murid ke bukai pasal Jesus ti deka niki "ngagai Apai Aku enggau Apai kita, ngagai Allah Taala Aku enggau Allah Taala kita,”(John 20:17, NKJV). Maria pen bejalaika misi iya nya. Iya madah ngagai bala murid bukai, iya udah meda Tuhan Jesus lalu nusi ngagai sida semua utai bukai ti udah dipadahka Jesus ngagai iya (John 20:18).

`Bacha 1 Korint 15:12–20. Nitihka jaku Paul, nama guna tauka reti pengarap Kristen kitai enti Kristus enda diangkatka ari mati?`