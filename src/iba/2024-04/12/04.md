---
title:  “Udah Tembu”
date:   17/12/2024
---

John 19:17–22 madahka, Pilate nuliska siti pelekat dalam jaku Latin, Grika, enggau Hebrew ti madah, “Jesus orang Nasaret, Raja orang Judah” (John 19:19, ESV). Bala tuai pengarap minta iya ngubah nya. Tang Pilate enda pedulika peminta sida, lalu jaku pelekat nya kekal baka nya, lalu nyadika saksi ka pemendar pasal Jesus lalu nyadika petanda Jesus dichiri nyadi Raja datas regang nya. Tu meh Jesus, endang amat Raja sida, Raja orang Judah, begitang ba regang baka orang penjenayah ke jai.

“Bisi kuasa ke jauh lebih besai ari Pilate tauka orang Judah udah ngatur ngambika pelekat enggau jaku ti ditulis nya diengkah diatas pala Jesus. Dalam perambu Allah Taala, tuju pelekat nya kena ngerak runding, ngambika sida deka mansik Bup Kudus.”—Ellen G. White, The Desire of Ages, p. 745.

`Bacha John 19:25–27. Nama senario ti negu ati pasal indai Jesus ti nyadi ba regang dia?`

Orang mayuh ke bediri ba kaki regang sehari nya, nyengkaum John, iya nya murid ti dikerindu, enggau Maria, indai Jesus, enggau bala bukai. Mayuh taun dulu ari nya, Simeon udah nilit utai tu deka nyadi lebuh Josep enggau Maria mai Jesus ngagai kaaba ngambika diserahka dia (bandingka enggau Luke 2:34, 35). Diatu lebuh Iya nyau semak deka mati, Jesus bejaku ngagai indai Iya. “Indu, tu anak nuan!” lalu ngagai John Iya madah, “Tu indai nuan!” (John 19:26, 27, NKJV).

`Bacha John 19:28–30. Nama reti jaku Jesus ti madah, "Udah tembu”?`

Kata kerja Grika teleō (reti nya, nembuka, tembu, ngereja iya) dalam ayat 28 (“semua utai udah tembu magang," ESV) iya nya kata kereja ti sama ti dikena dalam ayat 30 (“Iya udah tembu”). Nambahka nya, siti agi leka jaku ti bekaul, teleioō (nembuka, ngaga sempurna) bisi mega dipeda dalam ayat 28 lebuh bejaku pasal jaku Bup Kudus ti udah dikamatka (“ngamatka Bup Kudus,” ESV). Taja pen utai ti nyadi nya naka-naka iya penyai, semua utai udah dikamatka, udah dijapai, udah tembu.

Lebuh Jesus madah, "Udah tembu!” reti nya Iya udah nembuka, ngemenuhka, ngamatka, pengawa ti udah diberi Apai dikereja Iya.

`Lebuh Jesus madah, "Udah tembu," nama reti nya ungkup genap iku kitai? Nama ke udah tembu, lalu baka ni iya dikena ngagai pengidup kitai?`