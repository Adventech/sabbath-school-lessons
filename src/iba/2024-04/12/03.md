---
title:  Peda Kita, Tu Iya!
date:   16/12/2024
---

`Bacha John 18:38–19:5. Baka ni ku Pilate nguji deka ngumbuk orang mayuh ngambika sida minta Jesus dilepaska?`

Pilate enda nganti saut Jesus pasal pemendar. Tang iya pansut ngagai orang mayuh lalu nguji deka ngumbuk sida. Pilate patut udah ngelepaska Jesus pia aja, tang iya milih deka besaut enggau sida, lalu ari nya udah ngelemika penuduk diri. Bala tuai pengarap meda sida ulih manipulasi gabenor nya nengah orang mayuh.

Pilate nyebut pasal siti adat sida ti meri iya peluag ngelepaska siku orang jil lebuh Gawai Paska lalu iya nanya sida enti sida dekaka iya ngelepaska “raja orang Judah" tu. Enda disangka, sereta ngenyitka ati, mensia mayuh minta siku penyamun ti jai ti benama Barabas dilepaska, lalu ukai Jesus ti nadai penyalah nya.

Sida pen berengkah beduan sereta ngemaluka Jesus. Bala sedadu Rome lalu ngaga siti makota duri, lalu ngengkahka makota nya ba pala Iya, lalu ngerasukka baju panjai ti ungu ba Iya. Udah nya sida majak mansang ngagai Iya, ku sida ngeleseka Iya, 'Tabi, Raja orang Judah!' Tu meh chara sida sedadu nya nabi raja besai sida, tang ditu dikena sida ngeleska Jesus.

Pilate nguji deka ngelepaska Jesus ari minta pengasih ari mensia mayuh. Nya alai, iya mai Jesus pansut ngena makota duri enggau jubah unggu diraja. Senario tu, enda dikenang silik ulih John, mandangka Jesus dikeleseka sida ngena jubah diraja, lalu gabenor madah ngagai mensia mayuh, “Peda kita, tu Iya!” (John 19:5, ESV). Tu ngasuh bala pemacha ngingatka jaku John Pemaptisa dalam John 1:29, ESV, “Peda kita, nyin Anak Domba Allah Taala, ke muai dosa dunya!" Ironi [utai ti nyelai ditu] iya nya gabenor orang kapir mandangka Messiah ngena baju diraja ba mua orang Israel.

Tang, baka ti dipadahka John 19:6–16, mensia mayuh minta Jesus diregang, ketegal Iya ngambu Diri Anak Allah Taala. Tu ngenakutka ati Pilate ke balat agi nguji deka ngelepaska Jesus. Tang bala tuai Israel nutup nasit Jesus enggau jaku ti madah enti Pilate ngelepaska Jesus, iya ukai pangan Raja Besai. Sida nemu penaluk Pilate ngagai Raja Besai deka nagang iya ari ngelepaska orang ke ngambu penuduk diraja ti sama. Bala tuai Israel madahka sida nadai raja bukai kelimpah ari Raja Besai Rome. Nya alai, pemenchi ati sida ka Jesus lebih besai agi ari nasit bansa diri. Empa pengeran sida deka nyingkirka Jesus, sida sanggup muai ke tisi niat ati sida ti deka ngelepaska diri ari perintah Rome.

`Nyerenggat bulu kitai meda tu neh—siku pemesai perintah kapir deka ngelepaska Jesus tang bala tuai pengarap bansa Israel, ke patut udah ngelala Iya, dekaka Iya diregang! Nama pelajar ti tau diambi kitai ari tu ka diriempu kitai?`