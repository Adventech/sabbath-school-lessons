---
title:  'Jam ti Penuh Mulia: Regang Enggau Pengangkat'
date:   14/12/2024
---

### Bacha ka Pelajar Minggu Tu
John 18:33–19:5; John 19:17–22; John 19:25–27; Luke 2:34, 35; John 20:1–18; 1 Kor. 15:12–20.

> <p>Ayat Dikingat</p>
> “Pilate lalu nanya Iya, 'Reti nya Nuan tu Raja?' Disaut Jesus, “Nuan ngumbai Aku Raja. Nya meh kebuah Aku ada, lalu ketegal nya meh Aku udah datai ngagai dunya, ngambika Aku besaksika pasal pemendar. Semua nembiak pemendar mendingka nyawa Aku.” (John 18:37, ESV).

Pengeregang enggau pengangkat Jesus tu meh kemunchak Injil John. Sepuluh bab [bagi] ti keterubah nyengkar timpuh kira tiga taun setengah; tang bagi 11-20, semina nusi utai ti nyadi dalam timpuh seminggu tauka dua minggu aja.

Semua empat iti Injil nusi pemati Jesus enggau chara ti enda sebaka. Taja pen jalai jerita iya kurang lebih sebaka, genap iku penulis nekanka batang poin ti senutuk enggau tema [batang kenang] Injil iya. Matthew numpu ngagai jaku Bup Kudus ti udah dikamatka; Mark numpu ngagai gembar entara baptisa Jesus enggau regang Iya; lalu Luke fokus ngagai regang nya sebagai penyuman enggau keselamatan (jerita pasal penchuri ti datas regang).

Tang John ngemesaika regang nya sebagai pengawa ti nyiri Jesus nyadi Raja, lebih agi dikaitka ngagai idea pasal maya nya, ke suah disebut dalam bup John tu (John 7:30, John 8:20, John 12:27). Idea pasal nyiri Iya nyadi Raja tu amat dipeda enda engkeman laban pengeregang nya meh ukum mati ke pemadu merinsa sereta ngemaluka ti dikena orang Rome. Poin ti bedanjang tu nunjuk ngagai gambar ti amat penuh ironi ti dikena John: iya nya, Jesus mati enggau chara ti ngemaluka, tang, ba timpuh ti sama, Iya dichiri nyadi Juruselamat ngena chara ti penuh mulia.

_*Pelajarka pelajar minggu tu kena nyediaka Sabat, December 21._