---
title:  Pendam Ti Puang
date:   18/12/2024
---

`Bacha John 20:1–7. Nama utai ti penting ungkup kitai pasal utai di disebut dalam ayat-ayat tu?`

Jesus mati ngalihka lemai hari Jumaat lalu angkat tumu pagi hari Minggu. Laban hari Sabat nyau datai lebuh Iya dikuburka (John 19:42), nya alai pengawa nguburka Iya nya dikereja berumban lalu enda tembu amat. Taja pen sida sayau amat ka Jesus, bala penitih Iya tetap ngintu hari Sabat lalu enda ngabas kubur Iya (bandingka enggau Mark 16:1, Luke 23:56). Udah lepas hari Sabat, baru beberapa iku bala indu meli rempah-rempah ti deka dibai sida ngagai pendam pagi hari Minggu. Pemadu tekenyit ati sida, meda batu penutup kubur nya udah digaringka ke bukai, lalu pendam nya puang.

Maria Magdalin nya meh siku ari sida ke datai tumu pagi nya ngagai pendam. Iya belanda pulai lalu madah ngagai Peter seduai John utai ti udah dipeda iya. Seduai nya pen belanda kin. John belanda laju agi ari Peter lalu dulu datai din. Iya meremi lalu nilik ke dalam kubur lalu meda kain linin ti kena malut tubuh Iya udah dilipat lalu diengkah manah-manah dia. Tang iya enda tama kedalam.

Tang Peter enda chechamang, iya lalu tama lalu meda kain linin ke udah dilipat nya. Iya mega, meda kain mua ti diengkah ba pala Jesus bisi dia, tang enda begulai enggau kain bukai. Iya udah dilipat tang diengkah kediri.

`Bacha John 20:8–10. Nama reti kain mua nya udah dilipat?`

Udah Peter tama kedalam pendam, nya baru John tama mega. John 20:8 madah iya tama, meda, lalu arap. Nama kebuah meda kain pendam diengkah dia enggau kain mua diengkah kediri udah dilipat, ngujungka John arapka Jesus amat udah angkat ari mati?

Kena nyaut tanya tu, kitai enda tau enda ngira dulu nama kebuah pendam nya puang. Saut ti biasa, ti terubah, tu pengawa bala penyengkubang pendam. Tang saut baka tu enda ulih dikena laban tiga iti kebuah. Keterubah, Matthew madah pendam nya dijaga bala sedadu (Matt. 27:62–66), enggai nyadi orang nyengkubang iya. Kedua, penyengkubang pendam selalu iya ngambi utai ti berega, ukai bangkai ke udah but. Ketiga, penyengkubang pendam selalu iya berumban lalu nadai kiruh ka ngelipat kain pendam baka nya. Nya alai, enda iran meh kitai, lebuh John meda kain mua nya udah dilipat, iya pen arap Jesus amat udah angkat ari mati.