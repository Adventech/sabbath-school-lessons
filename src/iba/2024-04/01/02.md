---
title:  Nikah Di Kana
date:   29/09/2024
---

`Bacha John 2:1–11. Nama tanda ti digaga Jesus di Kana, lalu baka ni tu udah nyaup bala murid Iya ngambika arapka Iya?`

Meda Jesus ngaga kereja ajih ti ngubah ai amat nyadi ai anggur udah meri sida murid bukti ti nyaup sida ngaga pemutus deka nitihka Jesus. Baka ni ku nya enda nyadika tanda besai ti nunjukka Jesus nya udah datai ari Allah Taala? (Engka maya nya sida bedau besedia deka meretika Iya nya endang Allah Taala.)

Moses meh tuai orang Israel, lalu iya udah nguluka sida pansut ari Ejip ngena mayuh "kereja ajih, enggau kereja ti nyelai” (Ul. Adat 6:22, Ul. Adat 26:8, NKJV). Iya meh ti udah dikena Allah Taala ngelepaska Israel ari orang Ejip. (Reti nya, iya meh "juruselamat" sida.)

Allah Taala meri nubuatan nengah Moses ti madahka siku nabi deka datai ti baka Moses. Allah Taala ngasuh Israel ngasika Iya (Ul. Adat 18:15, Matt. 17:5, Kereja Rasul 7:37). Lalu "nabi" nya meh Jesus, lalu dalam John 2, Jesus ngereja tanda Iya ti terubah, ti nunjuk ke belakang ngagai pengelepas orang Israel ari Ejip.

Sungai Nile nya meh nyadika batang penatai pengidup sereta nyadika petara orang Ejip. Siti ari penusah besai ti nuntung orang Ejip ditujuka ngagai sungai nya—ai sungai nya bebali nyadi darah. Di Kana, Jesus ngaga kereja ajih ti nyau deka sebaka, tang sekali tu ukai ngubah ai nyadi darah, Iya ngubah ai nyadi ai anggur.

Ai nya diambi ari enam iti tempayan ti dikena betuchi nitihka adat ritual orang Judah, ngaitka kereja ajih nya semak agi ngagai tema keselamatan dalam Bup Kudus. Ari ngingatka kereja ajih ti nukar ai amat nyadi ai anggur tu, sereta ngingatka Pemansut sida ari Ejip, John nunjukka kitai ngagai Jesus sebagai Pengelepas kitai.

Nama runding tuai gawai nya pasal ai anggur ti digaga Jesus nya? Iya tekenyit ati meda kualiti ai anggur nya, lalu laban iya enda nemu kereja ajih ti udah digaga Jesus nya, iya ngumbai orang ke empu gawai nya udah ngalau ai anggur ti pemadu manah nya ngagai penudi.

Leka jaku Grika oinos [wain] sama dikena nyebut ai jus anggur ti segar enggau ai anggur ti udah nyadi arak (peda The Seventh-day Adventist Bible Dictionary, p. 1177). Ellen G. White madahka ai jus anggur ti digaga Jesus ngena kereja ajih nya ukai iya ke beralkohol (peda “At the Marriage Feast,” The Desire of Ages, p. 149). Udah tentu meh sida ke nemu utai ke udah nyadi nya alit ati ka utai ti udah nyadi nya.

`Nama batang kebuah nuan nitihka Jesus? (Mayuh amat kebuah udah diberi ngagai kitai, enda iya?)`