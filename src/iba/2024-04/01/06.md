---
title:  Ambu Jesus
date:   03/10/2024
---

Kereja ajih ba Letung Betsata nya udah meri peluang ti pemadu manah ungkup John kena nerangka sapa Jesus nya. John nusi pasal kereja ajih nya dalam sembilan iti ayat, lalu udah nya nerangka sapa Jesus nya dalam lebih 40 iti ayat (peda dibaruh).

`Bacha John 5:16–18. Nama kebuah Jesus dikenusahka [tauka diperinsa] ketegal utai ti dikereja Iya lebuh hari Sabat?`

John 5:18 tau ngeruga runding kitai laban iya baka ti madahka Jesus nya udah ngelanggar hari Sabat. Tang, enti kitai meratika ayat John 5:16-18 enggau enggau silik agi, kitai meda dia Jesus madahka utai ti "dikereja" Iya ba hari Sabat nya endang engkeman enggau kaul Iya enggau Apai Iya. Allah Taala enda badu ngintu tauka ngidupka univese tu lebuh hari Sabat. Berindik ari nya, pengawa ti dikereja Jesus lebuh hari Sabat nya endang sebagi ari ambu Jesus ti ngambu Diri Tuhan. Sida tuai pengarap ngenusahka Jesus ketegal Iya udah ngelanggar adat hari Sabat ti digaga sida lalu ngambu diri sebela enggau Allah Taala.

`Bacha John 5:19–47. Nama ti disebut Jesus ditu ngambika nyaup sida tuai pengarap meda sapa Iya nya ke bendar, jaku ambu ti terang amat disukung kereja ajih ke baru udah digaga Iya?`

Jesus ngetanka pengawa ti udah dikereja Iya ngena tiga iti langkah. Keterubah, Iya nerangka kaul Iya ti rapat enggau Apai Iya (John 5:19–30). Jesus madahka Iya enggau Apai Iya bekereja-sama, nyentukka Jesus bisi kuasa kena ngakim sereta ngangkatka orang ke udah mati (John 5:25–30).

Kedua, Jesus ngangauka empat "saksi" kena nyukung Iya —1) John Pemaptisa (John 5:31–35), 2) kereja ajih ti digaga Jesus (John 5:36), 3) Apai (John 5:37, 38), enggau 4) Bup Kudus (John 5:39). Tiap iti "saksi" tu meri jaku saksi ti nyukung Jesus.

Ke penudi, dalam John 5:40–47, Jesus ngengkah ba mua sida ke nawa Iya jaku dawa sida empu, mandangka bida entara pengawa ti dikereja Iya enggau niat ati sida ti deka ngemesaika diri. Orang ti deka bedawaka sida, ku Jesus, nya meh Moses (John 5:45–47), ke alai sida manggaika pengadang sida.

`Baka ni ku kitai deka bejimat enggaika kitai tama panjuk arapka Tuhan, lalu ngembuan ajar ti betul, tang enda nyerahka pengidup diri penuh ngagai Kristus? Bai saut nuan ngagai kelas hari Sabat tu ila.`