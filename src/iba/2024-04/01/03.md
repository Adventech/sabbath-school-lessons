---
title:  Tanda Ti Kedua Di Galili
date:   30/09/2024
---

Sekumbang bejalaika pengawa Iya di dunya tu, Jesus ngaga mayuh kereja ajih ti udah nyaup mensia arapka Iya. John ngerikud semua kereja ajih nya ngambika orang bukai mega deka arapka Jesus.

`Bacha John 4:46–54. Nama kebuah John nyebut baru kereja ajih ba gawai nikah nya?`

Lebuh ke nusi tanda ti kedua ti dikereja Jesus di Galili tu, John nunjuk ke belakang ngagai tanda ti keterubah, ba gawai nikah di Kana. John baka ti madah, Tanda-tanda ti digaga Jesus nya deka nyaup nuan meda sapa Jesus nya ke bendar. Udah nya, John nambah, “Tu kereja ajih ti kedua ti dikereja Jesus udah bekau Iya ke pulai ari menua Judea ngagai menua Galili" (John 4:54, NKJV).

Terubah dipeda, saut Jesus ngagai peminta pemesai nya baka ti kasar. Taja pia, pemesai tu udah ngaga penyuman anak iya nya nyadika pelasar pengarap iya dalam Jesus. Jesus ulih macha ati iya lalu meda penyakit spiritual iya ke lebih raya agi ari penyakit anak iya ti nganu nyawa nya. Lalu baka pangka kilat ari langit biru, lelaki nya sedarka penyeranta spiritual diri ke tau amat nabanka nyawa anak iya.

Penting kitai patut nemu kereja ajih, dalam iya empu, ukai bukti ti nunjukka Jesus nya meh Mesias. Orang bukai bisi meh ngaga kereja ajih. Sekeda nya nabi ke amat, sekeda nya nabi pelesu. Kereja ajih semina nunjukka bisi utai luarbiasa dia; dalam iya empu, tang, ukai reti nya Allah Taala ti ngereja ajih nya. (Sitan pen ulih ngaga "kereja ajih," enti leka jaku "kereja ajih" nya reti iya pengawa ti luarbiasa.)

Pemesai ke penuh enggau penusah ati nya ngelempaika diri ba pengasih Jesus, lalu minta kasih ngagai Iya ngambika ngeraika anak iya. Saut Jesus meri iya harapan. Ku Iya, “Mupuk meh nuan. Anak nuan deka idup!” (John 4:50, ESV). Leka jaku kereja “deka idup” nya dalam bentuk ke benung nyadi diatu dalam jaku Grika. Chara iya dikena ditu dikumbai “futuristic present” [benung deka nyadi], reti nya, sebengkah utai ti deka nyadi nya disebut enggau penuh pengarap ka utai nya tetap deka nyadi baka utai nya ke udah berengkah nyadi diatu. Pemesai nya enda berumban pulai ke rumah iya, empa pemesai pengarap iya ka Jesus, iya datai di rumah hari siti—lalu tetemuka anak iya udah gerai, betul ba timpuh Jesus nyebut jaku nya ngagai iya kemari.

Naka-naka iya kebuah ti pemadu kuat alai arapka Jesus!

`Sema jaku enti kitai meda kereja ajih, nama agi kriteria bukai ke patut dikira kitai sebedau kitai terus otomatik ngumbai nya datai ari Tuhan?`