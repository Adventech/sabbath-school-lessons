---
title:  Kereja Ajih Ba Letung Betsata
date:   01/10/2024
---

Tanda ti nangkanka nya ti dirikud John nyadi ba Letung Betsata (John 5:1–9). Nitihka pengarap orang dia, bisi melikat Tuhan nurun ngagai letung nya, ke ngasuh ai dia beriak. Orang ke sakit, ke dulu nurun ngagai letung nya lebuh ai nya beriak, deka digeraika ari sebarang penyakit iya. Nya ke ngujungka serambi ti ngelingi letung nya nyau penuh laban orang ke sakit ke ngarapka diri ulih gerai lebuh ai nya beriak. Jesus benung bejalai ngagai Jerusalem lalu, lebuh Iya mansa letung nya, Iya meda bala mensia ke nganti dia.

Naka-naka meh utai ti dipeda Iya dia! Semua sida nya, sekeda nya raya sakit, sama nganti, nganti, diri ulih gerai ari ai nya, tang sida nya semina nganti sungai enda beulu. Naka-naka iya peluang ungkup Jesus!

`Bacha John 5:1–9. Udah tentu meh semua orang ba tisi letung nya dekaka diri gerai, tang nama kebuah Jesus nanya lelaki ke bajung nya enti iya deka digeraika, deh? (John 5:6)?`

Enti orang udah sakit ngelama nya, tau endar iya nyau biasa amat enggau keadaan diri ke sakit nya, dataika iya kekadang tau ngasai bingung ninggalka keadaan diri ti enda bedaya nya. Dalam saut iya lelaki nya nunjukka diri deka digeraika. Tang penyalah iya ditu, iya ngiga pengerai nya ba tempat ti salah—sedangkan Orang ke udah nempa kaki mensia bisi bediri ba mua iya dia. Mimit pen nadai meh lelaki nya nemu sapa Orang ke bejaku enggau iya nya; taja pen udah iya digeraika, engka iya nyau berengkah nemu Jesus nya, endang amat, siku Orang ti spesel amat.

“Jesus nadai minta lelaki ke sakit nya nunjukka diri arap ka Iya dulu. Jesus semina madah, 'Angkat nuan. Bai tikai nuan, lalu bejalai. Tang pengarap lelaki nya bepagut ba jaku Jesus nya. Genap iti urat enggau gumpal isi dalam tubuh iya berengkah idup baru, lalu kaki iya ke bajung nya pen engkebut gerai. Enggau nadai kakang ati iya mutuska runding iya deka ngasika jaku koman Jesus nya, lalu semua urat enggau gumpal isi iya ngasika ka pemutus runding iya. Iya engkejuk angkat lalu bediri, ngasaika diri udah gerai amat. . . . Jesus nadai meri iya jamin Tuhan deka mantu. Lelaki nya tau udah kakang ati, lalu lenyau peluang diri digeraika. Tang iya arapka jaku Jesus, lalu lebuh iya betindak nitihka perintah nya, iya pen digeraika.”—Ellen G. White, The Desire of Ages, pp. 202, 203.

`Jesus udah nya betemu enggau lelaki nya ba rumah sembiang lalu bejaku ngagai iya, “Nuan diatu udah gerai. Anang agi bedosa, enggai ke utai ti jai agi ari nya nyadi ba nuan” (John 5:14, NKJV). Nama kaul entara penyakit enggau dosa? Nama kebuah kitai mesti paham ukai semua penyakit nya akibat dosa ti spesifik dalam pengidup kitai?`