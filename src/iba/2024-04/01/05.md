---
title:  Kering Ati
date:   02/10/2024
---

Tanda, kelai ti nyelai, enggau kereja ajih, dalam diri sida, ukai bukti utai nya datai ari Tuhan. Tang, enti iya nya amat datai ari Tuhan, besai bahaya iya enti kitai nulak iya.

`Bacha John 5:10–16. Nama utai ti tau dipelajarka kitai ari pengering ati bala tuai pengarap senentang Jesus enggau kereja ajih ti udah digaga Iya?`

Lebuh Jesus udah madahka Diri ngagai lelaki ke baru udah digeraika Iya nya, lelaki nya pen terus madah ngagai bala tuai pengarap Jesus meh orang ke udah ngeraika iya. Ku runding kitai tu meh maya muji Tuhan, tang meh sida tuai pengarap nyau "belabuh ngenusahka Jesus, [lalu ngiga jalai deka munuh Iya] laban Iya ngereja utai nya lebuh hari Sabat” (John 5:16, NKJV).

Tau ngeraika orang lebuh hari Sabat enti nya 'emergency.' Lelaki tu udah sakit bajung selama 38 taun; nya alai ukai 'emergency' nya. Nambahka nya mega, kati perlu iya mai peninduk iya, pia? Dalam runding sida, Orang ke bisi kuasa ari Tuhan kena ngaga kereja ajih baka nya patut mega nemu pengawa mai tikai peninduk pulai ke rumah sigi enda tau lebuh hari Sabat. Nyata amat, Jesus deka nguluka sida ngagai pemendar Bup Kudus ke lebih dalam agi ngilah adat enggau undang-undang ti digaga mensia, iya ti kekadang madamka pengarap ti bendar.

Nama ti diajar jerita-jerita bukai tu ngagai kitai pasal baka ni pengering ati pengarap mensia tau nyadi, taja pen sida meda mayuh bukti? (John 9:1–16; Mark 3:22, 23; Matt. 12:9–14).

Baka ni sida tuai pengarap nya tau nyadi buta amat baka nya, neh? Saut ke paling engkeman, nya meh laban penyai ati sida empu, penyaru sida ke ngumbai Mesias nya deka ngelepaska sida ari perintah Rome diatu, sereta pengangkun sida ka kuasa lalu enda nyerahka diri enggau penuh ngagai Allah Taala. Semua utai tu udah ngujungka sida nulak pemendar ti nyengenda dedegir ba mua sida dia.

`Bacha John 5:38–42. Nama jaku tangkan [amaran] Jesus ditu? Nama ti tau dipelajarka kitai ari jaku dia? Reti nya, nama utai ke tau bisi dalam kitai ke ulih ngemutaka mata kitai ngambika enda meda pemendar ke patut ditemu kitai lalu dikena dalam pengidup kitai empu?`