---
title:  Aku Udah Meri Kita Teladan
date:   01/12/2024
---

Jaku selamat tinggal (John 13–17) meri jaku ajar ngagai bala murid Jesus senentang dudi hari. Chara iya ditulis nyau deka sebaka enggau jaku selamat tinggal ti diberi Moses dalam bup Ulang Adat tauka jaku Jakop ti merekat bala anak iya (Pemungkal 47–49) tauka jaku ajar David ngagai anak iya Solomon (1 Bansa Israel 28–29). Jesus ngaum ati bala murid Iya pasal Iya ti deka ninggalka sida. Iya besemaya deka ngirumka pengari Iya ngagai sida (Roh Kudus; John 14–16). Iya madahka penusah ti deka datai (John 15–16), lalu Iya ngansak bala murid Iya ngambika tetap taluk (John 15).

`Bacha John 13:1–20. Nama utai ti nyadi ditu, lalu nama kebuah jerita tu penting amat? Nama pelajar ti deka diajar Jesus ditu?`

Maya jeman Jesus kelia, orang di menua nya bekenaka 'sandal' [selipar ti betali] tauka bejalai kaki ayam aja. Nya ngujungka kaki sida kamah laban debu. Biasa iya bisi orang gaji tauka ulun ke masu kaki bala orang ke datai deka makai ke rumah. Tang lebuh malam ti penudi Jesus makai enggau bala murid Iya sebedau Iya ti ditangkap, nadai bisi orang gaji tauka ulun dia.

Utai ti balat ngenyitka ati semua sida, iya nya, Jesus Empu angkat lalu masu kaki semua sida. John 13:4, 5 nusi enggau silik utai ti dikereja Jesus dia. Iya ditusi enggau silik kena ngemesaika pengawa ngemaruhka diri ti dikereja Jesus nya ti balat ngalitka ati sida.

Ari nusi respons Peter, John 13:8–11 ngemalatka agi asai ati sida murid ke enda nyamai sereta enda ulih meretika utai ti digaga Jesus nya. Ni patut Jesus, Tuan sida, Messiah sida, ngereja pengawa ti pemadu ngemaruhka tu? Peter enggai ngasuh Jesus masu kaki iya, lalu Jesus madah ngagai iya, enti iya enda setuju, iya deka nadai bisi bagi enggau Jesus. Udah nya Peter pen minta lebih mayuh, lalu madahka pengingin diri ti deka terus bekaul enggau Jesus sampai pengujung iya.

Pemesai reti utai ti dikereja Jesus tu endang bekait enggau sapa Iya. Iya madah dalam John 13:13 Iya meh Pengajar enggau Tuhan. Sida ngumbai Iya baka nya, lalu Iya madahka nya betul baka nya. Gelar nya madangka otoriti enggau kuasa.

Taja pia, Jesus ngajar kuasa enggau otoriti nya patut dikena dalam servis mela orang, lalu ukai kena ngemesaika diriempu. Gerija Adventist udah nitihka teladan Jesus tu, lalu ngereja pengawa bebasu kaki [ti dikumbai Ordinans Pemaruh Ati] kena nyediaka diri ngambi bagi dalam servis Perjamuan Tuhan.

`Nama ti diajar Ordinans Pemaruh Ati tu ngagai nuan pasal nitihka teladan Jesus dalam baka ni ngelayan [mela] orang bukai enggau ati ti baruh?`