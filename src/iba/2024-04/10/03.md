---
title:  Udah Tentu Aku Deka Datai Baru
date:   02/12/2024
---

`Bacha John 14:1–3. Dalam konteks nama Jesus nyebut jaku tu?`

Ba ujung John 13, Jesus madahka diri deka mupuk (John 13:33). Tu ngasuh Peter nanya ka kini Iya mupuk (John 13:36). Bala murid enda paham Jesus nya bejaku pasal pemati, pengangkat, enggau pemulai Iya ka serega. Peter madahka diri udah besedia deka nyerahka nyawa diri ketegal Iya (John 13:37). Tu meh maya Jesus madahka Peter deka nyangkal Iya (John 13:38).

Dalam konteks tu meh Jesus madah ngagai bala murid Iya ngambika sida anang tusah ati (John 14:1). Leka jaku "tusah" disalin nyadi tarassō dalam jaku Grika, lalu reti iya ngemegau, ngachau, ngeruga, ngasuh bingung. Nya alai, enda iran meh kitai meda bala murid nyadi bingung ketegal jaku Jesus.

Nya alai, kena nyabar penangi sida, Jesus bejaku pasal rumah Apai Iya, ke bisi mayuh bilik (ukai rumah meligai, tang bilik baka dalam hotel). Iya deka mupuk kin laban deka nyediaka endur ungkup sida. Jaku Iya ninjau ngilah penusah regang ti deka datai ngagai timpuh lebuh Iya deka datai baru lalu nyelamatka umat Iya. Iya ninjau ngagai timpuh ti deka datai lebuh semua tragedi dosa tu deka dipupuska abis lengis (peda Dan. 7:27).

Jesus madah, “‘enti Aku mupuk . . ., Aku deka pulai kitu baru, lalu mai kita ngagai Aku Empu, ngambika dia endur alai Aku, dia mega endur alai kita’ ” (John 14:3, NKJV). Tu sigi terang semaya Penatai Iya ti Kedua Kali.

Bepelasarka nama pengarap kitai ka semaya tu? Mayuh orang deka madah nubuatan Bup Kudus ti udah nyadi nyata, lalu nya sigi amat. Tang dalam John 14:3, lain pelasar disebut dia. Dalam ayat tu Aku deka datai disebut dalam tensa diatu [present tense] dalam jaku Grika (Aku benung datai). Tensa diatu ti dikena ditu dalam jaku Grika dikumbai 'futuristic present' [diatu ti deka datai]. Iya nya utai ti deka nyadi dudi hari tang disebut ngena jaku ti tentu, baka utai nya ke udah berengkah nyadi diatu. Nya alai, genteran jaku nya lebih betul agi enti disalin nyadi Udah tentu Aku deka datai baru.

Pelasar pengadang kitai ba penatai Tuhan baru ukai semina berindik ari nubuatan Bup Kudus ke udah dikamatka aja. Iya mega, lebih tentu agi, bepelasarka pengarap kitai ba Iya ti ngaga semaya nya. Iya madahka Diri tentu deka datai baru ungkup umat Iya. Kitai tau arap penuh ka semaya nya ketegal Iya ti ngaga semaya nya.

`Nama ti dipadahka regang nya ngagai kitai senentang pengamat penatai Jesus ti kedua kali nya ila? Enti nadai penatai ti kedua kali nya, nama guna ungkup kitai pemati Jesus ba penatai Iya ti keterubah suba deh?`