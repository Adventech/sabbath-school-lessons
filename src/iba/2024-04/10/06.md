---
title:  Bup Kudus Enggau Pemendar Nya
date:   05/12/2024
---

Dalam semua Injil, Bup Kudus bisi peranan ke penting amat dalam madah ngagai kitai pasal Siku ti jalai, ti pemendar, enggau pengidup. Seluruh Bup Kudus, Penyanggup Lama enggau Penyanggup Baru, sama bisi peranan ti penting amat dalam pengawa mandangka pemendar. Tu lebih agi amat senentang ngajar kitai pasal sapa Jesus nya enggau utai ti deka dikereja Iya datai kitu.

`Bacha John 5:38–40. Nama ku jaku Jesus ditu pasal Bup Kudus?`

Jesus enggau bala murid Iya seruran nunjuk ngagai Bup Kudus kena ngesahka Iya nya amat Mesias. Jesus madah, “Enti kita arapka Moses, kita tentu nemu arapka Aku, laban iya nuliska pasal Aku.

Tang enti kita enda arapka utai ti ditulis iya, baka ni ku kita ulih arapka jaku Aku?” (John 5:46, 47, NKJV).

`Bacha Luke 24:27. Nama kebuah penting Jesus dulu nunjuk ngagai Bup Kudus kena mandangka pemesai reti pengawa ministry Iya?`

Ba tempat bukai, lebuh Iya ngambi ayat ari bup Pemansut, Jesus nanya sida, “Kati kita nadai udah kala macha utai ti udah dipadahka Allah Taala ngagai kita . . . ?’ ” (Matt. 22:31, NKJV). Sakariah nunjuk ngagai jaku semaya Allah Taala "ti disebut Iya dulu kelia ngena sida nabi Iya ti kudus” (Luke 1:70, NKJV). Dalam khutbah iya lebuh hari Pentekos, Peter madah, “Menyadi, Bup Kudus enda tau enda dikamatka, ba senentang Roh Kudus ke bejaku ngena mulut David” (Sura Kereja Rasul 1:16, NKJV).

Bup Kudus nya ukai buku teks pelajar sains. Iya enda nerangka baka ni deka melah atom tauka muntas untak. Tang iya ngereja utai ti lebih agi beguna. Iya meri konteks ke alai dalam nya universe kitai tu bisi reti. Iya nya meh kunchi ti muka pintu, penampak ti ngasuh kitai ulih meda. Enti nadai iya, kitai deka gegama dalam petang enda nemu Allah Taala bisi, nama peranan Iya dalam universe tu, ari ni penatai asal kitai, nama reti pengidup, enggau nama penyadi kitai dudi hari.

`Nama sekeda pemendar ti diajar dalam Bup Kudus, ke enda ulih diajar sains ngagai kitai?`