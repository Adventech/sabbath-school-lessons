---
title:  Aku Tu Meh Jalai, Pemendar, Enggau Pengidup
date:   03/12/2024
---

`Bacha 14:5, 6. Nama ti ditanya Tomas pasal kini ka Jesus deka mupuk? Baka ni ku saut [respons] Jesus?`

Utai ti ditanya Tomas sigi patut amat. Enti nuan enda nemu kini ke orang nya deka mupuk, baka ni ku nuan deka nemu jalai nitihka orang nya? Jesus madamka tanya nya ari madahka Iya Empu meh jalai nya. Jalai kini? Jalai ngagai Apai. Dalam Jaku Pemuka (John 1:1–18) kaul ti rapat entara Jaku [logos] nya, Jesus Kristus, enggau Apai dikemesaika.

John 1:18 madahka Anak Tunggal (lebih betul agi disalin unik ditu) Allah Taala nya meh Iya ti udah madahka pasal Apai. Leka jaku Grika ti dikena ditu nya meh exēgeomai, reti nya, meri penerang, madahka reti, mansutka reti dalam. Ari tu meh penatai leka jaku exegesis dalam jaku English. Reti nya, mansutka reti iya keluar. Jesus Kristus nya meh sambung ngagai Apai, Iya meh nerangka tauka madahka pasal Apai ngagai dunya ti udah labuh kedalam dosa tu. Ketegal nya, Iya meh jalai ngagai Apai. Enti nadai Iya penemu kitai mimit aja.

`Bacha John 14:7–11. Baka ni ku Jesus muai penyaru penemu Pilip?`

Pilip minta deka meda Apai, iya nya siti peminta ke nadai mensia ti bedosa tu ulih ngereja iya lalu idup (bandingka enggau Pemansut 33:17–34:9, John 1:18). Jesus nganu iya ketegal penyaru penemu sida, lalu madahka enti sida udah meda Jesus, reti nya sida udah meda Apai (John 14:9). Ketegal nya, endang nyata amat Jesus nya meh jalai ngagai Allah Taala. Enti nadai Iya, jalai deka nyadi makin petang sereta enda temu penunga. Jesus meh penampak ti ngenampakka jalai ngagai Allah Taala.

Jesus ngikat begulai tiga iti leka jaku: jalai, pemendar, enggau pengidup. Leka jaku jalai semina dikena dalam John 1:23 kena bejaku pasal John Pemaptisa ti nyediaka jalai ungkup Jesus, enggau dikena dalam John 14:6. Tang pemendar enggau pengidup endang batang kenang [tauka tema] dalam Injil John. Pelajar kitai ba hari Rabu enggau Khamis deka lebih agi bejaku pasal konsep pemendar, iya nya siti topik ti penting amat, lebih agi dalam dunya kemaya hari tu ke alai idea "pemendar" nya empu dipetalatka [tauka 'dipersoalkan' ku jaku Melayu].

`Nama kebuah ati kitai tau berasai nyamai lebuh kitai nemu Jesus nya meh pemandang ti pemadu manah ditu senentang baka ni 'gamal' Allah Taala Apai nya ke bendar?`