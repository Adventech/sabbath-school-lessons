---
title:  Aku Meh Pemendar
date:   04/12/2024
---

`Bacha John 1:14, 17; John 8:32, John 14:6, enggau John 15:26. Baka ni ku John ngikat konsep Pemendar nya terus ngagai Jesus?`

Beulang-ulang kali dalam Injil John, pemendar nya dikaitka ngagai Jesus, ngagai Apai Iya, enggau ngagai Roh Kudus. Pemendar nya bekait enggau Jesus, ti Jaku (logos) nya, sereta bekait enggau penampak—ti bebida ari pemetang (John 1:1–14, John 3:19–21). Lalu, mega, pemula nya bekait enggau antu Sitan enggau dosa (John 8:44–46). Ketegal nya, pemendar dalam John nya ukai semuti fakta enggau angka aja. Bisi meh iya pasal fakta enggau angka, tang iya mega lebih ari semua nya, laban idea pemendar nya nyerangkum aspek moral senentang penaluk ngagai Allah Taala enggau ngagai peneka Iya.

“Mayuh amat orang ke ngangauka Allah Taala ti idup, sereta lelengauka Iya bisi dalam pengidup sida. Tang teori falsafah tauka 'esei' ti dikarang sereta ditulis, landik sereta manah kilah kini pen, enda ulih ngemantupka ati. Penemu enggau semua utai ti ditengkebang mensia endang nadai guna. Awakka jaku Tuhan bejaku ngagai mensia. Awakka sida ke semina udah ninga adat enggau penemu enggau ajar mensia diatu ningaka munyi nyawa Iya bejaku laban jaku Iya ulih ngidupka mensia ngagai pengidup ti meruan belama iya.”–Ellen G. White, Christ’s Object Lessons, p. 40.

Perundingka nama reti iya Jesus nya meh Pemendar. Jesus nya meh logos, Jaku nya endang enggau Allah Taala ari asal iya lalu Iya meh Penengkebang semua utai ti udah ditengkebang (John 1:1–4). Siku enggau Apai ari belama iya ngagai belama iya, Jesus ngembuan chiri Apai, lalu ketegal nya Iya mega "AKU MEH AKU." Iya idup tang ukai diperintah sebarang orang tauka sebarang utai. Nadai utai ke bisi, nyengkaum penemu, bisi ari luar Iya. Lalu semua utai ke bisi, ke udah digaga, endang udah digaga Jesus siku aja lalu bisi [tauka idup] semina dalam Iya aja. “Laban semua utai ti di serega enggau di dunya udah digaga ulih Kristus, utai ti ulih dipeda enggau ti enda ulih dipeda, nemuka utai nya kerusi diraja, tauka kuasa, tauka perintah, tauka pemerintah -- semua utai nya udah digaga ulih Kristus, ungkup Kristus. Kristus endang udah bisi dulu ari semua utai, lalu semua utai begempung dalam Iya” (Kol. 1:16, 17, NKJV).

Jesus ukai semina gambar pemendar. Iya Empu meh Pemendar. Pemendar nya ukai siti konsep tauka utai ti tetap. Iya meh siku Personaliti!

Pemendar nya, Jesus Kristus, tau dibandingka enggau mata panas ti ngenampakka dunya (John 8:12). Iya selaris enggau jaku ti disebut C. S. Lewis pasal pengarap Kristen, “Aku pecayaka pengarap Kristen baka aku ti pecayaka Mata Panas udah angkat, ukai semina laban aku meda iya, tang laban ulih iya aku meda semua utai bukai.”—“Is Theology Poetry?” (n. p.: Samizdat University Press, 2014), p. 15, originally presented 1944.

Reti nya, semina ulih Jesus, ti Pemendar nya, kitai ulih nerangka enggau betul dunya ti ngelingi kitai.