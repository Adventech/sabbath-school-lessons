---
title:  Meri Makai Lima Ribu Orang
date:   06/10/2024
---

Dalam John 6:4, 5, endang sengaja John nyebut 'timing' Jesus ti meri makai lima ribu mensia nya, iya nya semak ngagai Gawai Paska. Gawai Paska nya dikena sida Israel ngingatka sida ti dilepaska Tuhan pansut ari menua Ejip. Anak domba Paska mati nyadika ganti anak tuai. Korban nya nyempamaka pemati Jesus nyadika ganti kitai. Datas regang, ukum ti patut enggi kitai ketegal dosa kitai dilempaika datas Jesus ke enda bedosa. Kristus, ti nyadi Paska kitai, amat udah digayang nyadika genselan kitai (1 Kor. 5:7).

“Iya ngesan penyalah dosa kitai, lalu ngasaika mua Apai dilalaika ari Iya, nyentukka ati Iya nyau pechah lalu seput pengidup Iya padam ari Iya. Semua piring [korban] tu digaga ngambika mensia ti bedosa ulih diselamatka.”—Ellen G. White, The Great Controversy, p. 540.

`Bacha John 6:1–14. Nama penyemaka dipeda kitai ditu entara Jesus enggau Moses? Reti nya, nama utai ti udah dikereja Jess ditu ke patut udah ngingatka sida pasal pengelepas ke udah nyadi ngagai aki ini sida suba nengah pengawa Moses?`

Mayuh utai dalam jerita tu nunjukka Jesus bisi penyemaka enggau Moses dalam Pemansut nya. Timpuh Gawai Paska nya (John 6:4) nunjuk ngagai pengelepas besai orang Israel ari Ejip. Jesus niki ngagai bukit siti (John 6:3) baka Moses ti niki ngagai Sinai. Jesus nguji Pilip (John 6:5, 6) sama baka orang Israel diuji di menua puang. Roti ti betambah nyadi mayuh (John 6:11) ngingatka sida pasal roti mana. Laluh pemakai ke digumpul (John 6:12) ngingatka orang Israel ti begumpulka roti mana. Duabelas bakul laluh pemakai digumpul (John 6:13), sama enggau duabelas iti peturun Israel. Lalu jaku orang mayuh ke ngumbai Jesus nya meh nabi ti datai ngagai dunya tu (John 6:14), nyemaka jaku ti madahka "nabi baka Moses" ke ditilit dalam Ulang Adat 18:15. Semua tu nunjukka Jesus nya meh Moses ke baru—ke datai deka ngelepaska umat Iya. 	

Enggau nya, John nunjukka Jesus nya ukai semina ngaga kereja ajih enggau kelai ti nyelai, tang ngaga tanda enggau utai nyelai nya, ti dalam konteks sida empu, patut udah bisi reti ti spesel ungkup orang Judah. Iya ke bendar, Iya mandangka ngagai sida, ketuhanan Iya Empu.

`Bacha Isaiah 53:4–8 enggau 1 Peter 2:24. Nama pemendar besai ti diajar ayat-ayat tu pasal Jesus sebagai Anak Domba Allah Taala? Baka ni ku ketuhanan Iya berasuk kedalam pemendar tu, lalu nama kebuah pemendar tu meh pemendar ti pemadu penting ari semua pemendar ti ditemu kitai?`