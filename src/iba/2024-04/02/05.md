---
title:  'Ngeraika Lelaki Ti Buta: Bagi 2'
date:   09/10/2024
---

`Bacha John 9:17–34. Nama utai ti ditanya sida tuai pengarap, lalu baka ni lelaki ti buta nya nyaut sida?`

Seksyen John 9 ke panjai tu meh siti aja seksyen John ke alai Jesus ukai nyadi pelakon utama ba panggau ditu, taja pen Iya meh ke nyadi batang subjek ti dikerandauka. Baka jaku tanya pasal dosa ngepunka jerita tu tadi (John 9:2), sida Parisi ngumbai Jesus nya orang ti bedosa laban Iya ngeraika orang lebuh hari Sabat (John 9:16, 24), lalu sida deka ngeleseka lelaki ti udah digeraika nya sebagai orang ti "bedosa kenyau ari ada" [tauka orang ti diadaka dalam dosa] (John 9:34, ESV).

Nyau ngasuh ati kitai iran agi meda utai tu nyau tekalih. Orang ke buta nya nyau makin meda se meda, ukai semina ari segi fisikal tang mega spiritual, lebuh iya makin ngelala Jesus sereta mansang pengarap ba Iya. Tang sida Parisi nyau makin buta se buta dalam pengereti sida, terubah dalam sida nyau beserekang penemu pasal Jesus (John 9:16), lalu udah nya enda nemu ari ni penatai Iya (John 9:29).

Dalam semua nya, nusi pasal kereja ajih nya udah meri John peluang madah ngagai kitai sapa Jesus nya. Tema pasal tanda dalam John 9 berasuk enggau tema-tema ke bukai dalam Injil nya. John netapka baru Jesus nya meh Penampak dunya (John 9:5; bandingka enggau John 8:12). Jerita tu mega negu pasal misteri penatai Jesus. Sapa Iya, ari ni penatai Iya, nama misi Iya? (John 9:12, 29; bandingka enggau John 1:14). Sempama Moses, ke bisi disebut dalam jerita kereja ajih ke dulu agi, mega bisi ayan dalam bab tu (John 9:28, 29; bandingka enggau John 5:45, 46 enggau John 6:32). Penudi iya, bisi ga tema pasal saut[repons] mensia mayuh. Sekeda sida lebih rinduka pemetang ari penampak, lalu sekeda respons enggau pengarap (John 9:16–18, 35–41; bandingka enggau John 1:9–16, John 3:16–21, John 6:60–71).

Utai ti ngenakutka ati ditu nya meh pemuta mata spiritual sida tuai pengarap. Siku orang ke buta dulu suba ulih bejaku munyi tu, “Kenyau ari penumbuh dunya, nadai kitai udah kala ninga orang ngasuh orang ke buta kenyau ari ada, ulih meda. Enti orang tu ukai ari Allah Taala, Iya enda ulih ngereja utai”(John 9:32, 33, NKJV). Taja pia, bala tuai pengarap, ti nyadi pengiring pengarap bansa, sida ke patut udah dulu ngelala Jesus lalu nerima Iya sebagai Mesias—nyau sida ke enda ulih meda semua nya, taja pen bisi semua bukti ke kuat nya. Tauka, sida sengaja enggai meda nya. Tu meh siti amaran ti berat pasal baka ni ati kitai ulih nipu kitai!

`Bacha 1 Korint 1:26–29. Baka ni ku utai ti ditulis Paul ditu engkeman amat enggau jerita ti ditusi John datas, lalu baka ni prinsip ke sama agi engkeman dikena kemaya hari tu?`