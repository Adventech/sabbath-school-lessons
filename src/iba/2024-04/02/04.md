---
title:  'Ngeraika Lelaki Ti Buta: Bagi 1'
date:   08/10/2024
---

`Bacha John 9:1–16. Dalam runding sida murid nama kebuah lelaki nya buta, lalu baka ni Jesus ngemetulka runding sida ti salah nya?`

Sida murid nya ngaulka penyakit ngagai dosa. Bisi beberapa iti ayat dalam Penyanggup Lama ti nunjuk tunga kia (bandingka enggau Pemansut 20:5, 2 Raja 5:15¬–27, 2 Raja 15:5, 2 Bansa Israel 26:16–21), tang jerita Jop patut udah ngelalau kitai ngambika bejimat pasal ngumbai penyakit nya selalu ketegal dosa kitai.

Jesus ngemetulka pekara tu, Iya enda ngumbai nadai kaul entara dosa enggau penyakit, tang dalam kes tu Iya nunjuk ngagai siti tuju ti lebih tinggi agi, madahka Allah Taala deka dimuliaka ulih penyuman nya. Jerita tu ngundan sekeda kaul ngagai jerita Nengkebang, ke alai Allah Taala nempa mensia ke terubah ari debu tanah (P'kal. 2:7), sama baka Jesus ti ngena tanah liat kena ngeraika mata lelaki ke buta ari ada nya.

Dalam Matthew, Mark, enggau Luke, jerita pasal kereja ajih tu selalu iya nitihka jalai jerita ti sebaka: iya nya, penerang pasal penanggul, udah nya orang nya dibai ngagai Jesus, orang nya disumanka, lalu ngelala tauka ngaku penyuman nya ke disempulang enggau puji ngagai Tuhan.

Dalam jerita dalam John 9, tusun pejalai jerita nya tembu dalam John 9:7. Tang, endang baka ti selalu dikereja John, pemesai reti kereja ajih nya nyadi poin ke lebih lenak agi dipejuraika, ke ngulu ngagai randau [tauka betukar penemu] ti panjai entara lelaki ke udah disumanka nya enggau bala tuai pengarap. Randau tauka jurai ti narit ati nya beputar ngelingi dua iti penemu tauka konsep ti bechanggah tang berasuk enggau pangan diri—iya nya dosa/kereja Allah Taala enggau buta/meda.

Orang ke nusi jerita nya enda madah ngagai orang ke macha iya, semadi meh nyau datai ba John 9:14, iya nya, Jesus ngeraika lelaki nya lebuh hari Sabat, ti nitihka adat tradisi, lalu ukai nitihka Bup Kudus, udah ngelanggar hari Sabat. Ketegal nya, orang Parisi ngumbai Jesus udah ngelanggar hari Sabat. Lalu sida mutuska Jesus nya ukai ari Allah Taala laban ku sida, "Iya enda ngasika adat hari Sabat." Tang sida ke bukai agi bingung berunding baka ni ku orang ke bedosa ulih ngereja kereja ajih baka nya? (John 9:16).

Enda badu dia sida betalatka tu, tang sida udah berengkah bebelah-bagi. Lelaki ke buta nya makin terang ke terang nemu sapa Jesus nya, tang bala tuai pengarap makin bingung ke bingung tauka buta ke buta pasal identiti Jesus ke bendar iya.

`Nama ti patut dipelajarka kitai ari jerita tu pasal bahaya kitai nyadi kelalu buta laban pengarap enggau tradisi kitai empu dataika kitai nyau enda ulih meda pemendar-pemendar ti beguna amat ke bisi ba mua mata kitai dia?`