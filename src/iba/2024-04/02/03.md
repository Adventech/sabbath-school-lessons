---
title:  “Orang Tu Amat Nabi Ke Dianti . . .!”
date:   07/10/2024
---

`Bacha John 6:14, 15, 26–36. Baka ni ku respons mensia mayuh ngagai kereja ajih Iya, lalu baka ni ku Jesus nguna tu kena ngajar sida pasal sapa Iya nya ke bendar?`

Iya ti dianti orang Judah iya nya mesias dunya ti deka ngelepaska sida ari diperintah Empayar Rome. Dua iti ari utai ti pemadu pedis dikereja dalam perang nya meh meri makai bala sedadu sereta ngintu sida ke bakal enggau sida ke mati. Ngena kereja ajih ti udah digaga Iya, Jesus mandangka Diri ulih ngereja utai dua iti nya.

Tang nya ukai kebuah Jesus udah datai, lalu nya mega ukai tuju iya ngaga kereja ajih nya. Tang, iya ke bendar, jerita pasal Iya ti meri makai lima ribu iku mensia nya nyadika peluang ti nunjukka Jesus nya meh Roti Pengidup, ti Allah Taala Empu ti udah nurun ari serega. “Aku tu meh roti pengidup,' ku Iya. "Barang sapa datai ngagai Aku, enda agi lapar'" (John 6:35, NKJV).

Tu meh ti keterubah ari tujuh iti jaku “Aku meh” dalam Injil John, ke alai “Aku meh” dikaitka ngagai jaku bukai (“roti pengidup,” John 6:35; “penampak dunya,” John 8:12; “pintu,” John 10:7, 9; “Pengibun Bedus ti Badas,” John 10:11, 14; “pengangkat enggau pengidup,” John 11:25; “jalai, pemendar, enggau pengidup,” John 14:6; “pun anggur ti bendar,” John 15:1, 5). Genap iti nya nunjukka siti pemendar ti penting pasal Jesus. Jaku “Aku meh” nunjuk pulai ke pun ngagai Pemansut 3, ke alai Allah Taala madahka Diri ngagai Moses sebagai AKU MEH AKU ti pemadu besai (bandingka enggau John 8:58). Jesus meh AKU MEH AKU ti pemadu besai nya.

Tang mensia enda meda semua nya.

“Ati sida ke enda puas nya betanya nama kebuah, enti Jesus nya ulih ngaga mayuh kereja ajih ti besai nya, baka ti udah dipeda sida, nama kebuah Iya enda ulih meri pengerai, pengering, enggau reta pengaya ngagai semua umat Iya, ngelepaska sida ari diperintah munsuh, lalu ngangkatka sida ngagai kuasa enggau mulia besai deh? Jesus ke ngambu diri udah dikirumka ari Allah Taala, tang enggai nyadi raja orang Israel, tu balat ngalitka ati sida, lalu nyadika misteri ke enda ulih disagam ati sida. Sida salah paham meda Iya enggai. Lalu mayuh sida ngumbai Iya enda berani nuntut ambu Diri laban Iya Empu agi kakang ati senentang misi Iya ti diberi Tuhan nya. Enggau nya sida udah muka ati sida ngagai sikap enda arap, lalu benih ke udah ditanam Sitan tumbuh lalu ngasilka buah iya empu, dalam salah paham enggau pemungkir.”—Ellen G. White, The Desire of Ages, p. 385.

Sida semina ngiga penguntung material lalu ukai ngiga pemendar ti deka meri sida pengidup ti belama iya. Tu meh panjuk ti deka ditunga semua kitai enti kitai enda bejimat.

`Baka ni kitai deka nyeliahka diri ari kena panjuk pengaya material ke ngalahka pengaya spiritual?`