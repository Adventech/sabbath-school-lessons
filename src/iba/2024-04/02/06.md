---
title:  Pengangkat Lasarus Ari Mati
date:   10/10/2024
---

John 11 tu penuh enggau penusah ati—berita tusah pasal penyakit siku orang ti dikesayauka (John 11:1–3); nyabakka pemati iya (John 11:19, 31, 33); sebana seduai menyadi indu Lasarus pasal iya tentu enda deka mati enti Jesus bisi dia (John 11:21, 32); sereta ai mata Jesus empu (John 11:35).

Tang Jesus nangguhka pejalai Iya dua hari sebedau mupuk ngagai Lasarus (John 11:6), nyentukka Iya bisi madahka diri lantang ati Iya enda datai lebih tumu agi (John 11:14, 15). Iya ngaga baka nya ukai ketegal ati Iya enda siru tauka sinu. Tang, kena mandangka mulia Allah Taala.

Lebuh kitai nyau datai ba John 11:17–27, Lasarus udah mati empat hari. Pama udah empat hari tentu tubuh iya udah berengkah but, lalu munyi ku Marta, “Tuhan, iya tentu udah bau but, laban iya empat hari udah mati!” (John 11:39, NKJV). Udah tentu, Jesus ke betangguh datai nya semina nyaup ngaga kereja ajih nya lebih ngalitka ati. Ngangkatka bangkai orang ke udah but idup baru? Nama agi bukti ke lebih ari nya ke ulih diberi Jesus kena nunjukka Diri endang amat Allah Taala?

Lalu, sebagai Allah Taala, sebagai Iya ti udah nengkebang pengidup ari pun—Jesus bisi kuasa keatas pemati. Ari nya, Jesus ngambi peluang tu, iya nya pemati Lasarus, kena iya mandangka pemendar ti besai pasal Iya Empu. “Aku tu meh pengangkat enggau pengidup. Orang ke arapka Aku, deka idup taja pen sida mati, lalu semua orang ke idup lalu arapka Aku, enda mati ” (John 11:25, 26, ESV).

`Bacha John 11:38–44. Nama ti digaga Jesus ditu kena Iya nyukung jaku ambu Iya nya?`

Baka Jesus ti nunjukka Diri Penampak dunya (John 8:12, John 9:5) ari ngasuh mata orang ke buta meda (John 9:7), baka nya meh Iya ditu ngangkatka Lasarus ari pemati (John 11:43, 44) kena nunjukka Iya meh Pengangkat enggau Pengidup (John 11:25).

Kereja ajih siti tu, lebih ari semua ke bukai, nujukka Jesus nya meh ti meri pengidup, sebagai Allah Taala Empu. Iya meri sukung ti kuat ngagai tema John ti madahka Jesus nya meh Anak Allah Taala lalu, ari arapka Iya, kitai tau bulih pengidup nengah Iya (John 20:30, 31).

Taja pia, lebuh kitai nyau datai ba pengujung jerita ti balat ngalitka ati tu (John 11:45–54), ke alai mayuh orang ke meda nyau arap (John 11:45), bisi ironi ti kuat tang ngenyinuka ati nyadi ditu. Jesus mandangka Diri ulih ngidupka baru orang ke udah mati, tang taja pia, sida tuai pengarap ngumbai sida ulih nagang Iya ari munuh Iya? Chunto ti pemadu iya nunjukka pemeli mensia enti dibandingka enggau penemu-dalam enggau kuasa Allah Taala!