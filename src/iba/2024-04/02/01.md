---
title:  Tanda-Tanda ti Nunjukka Iya Tuhan
date:   05/10/2024
---

### Bacha ka Pelajar Minggu Tu
John 6:1–15, Isa. 53:4–6, 1 Kor. 5:7, John 6:26–36, John 9:1–41, 1 Kor. 1:26–29, John 11.

> <p>Ayat Dikingat</p>
> “Jesus lalu bejaku ngagai iya, 'Aku tu meh pengangkat enggau pengidup. Orang ke arapka Aku, deka idup taja pen sida mati, lalu semua orang ke idup lalu arapka Aku, enda mati. Kati nuan arapka nya?’” (John 11:25, 26, NKJV).

Bup Kudus sigi terang madahka Jesus Kristus nya meh Anak ti kekal, siku enggau Apai, enda digaga enda ditempa. Jesus meh Iya ti udah ngaga semua utai ti udah digaga (John 1:1–3). Nya alai, Jesus nya endang semampai udah bisi idup; nadai kala bisi timpuh alai Iya nadai bisi idup. Taja pen Jesus udah datai ngagai dunya tu lalu ngambi pengidup kitai mensia, Iya endang semampai nyimpan pengidup Iya ti Tuhan, lalu ba sekeda timpuh ti dipilih Jesus nyebut utai sereta ngereja utai ti mandangka Iya nya Tuhan.

Pemendar tu beguna amat ba John, nya meh kebuah iya, lebuh nusi sekeda kereja ajih Jesus, John ngena nya kena nunjukka Jesus nya Tuhan. Jesus ukai semina nyebut utai ti mandangka Iya nya Tuhan tang Iya mega nyukung jaku Iya nya ngena kereja ti mandangka Iya amat Tuhan.

Dalam pelajar minggu tu kitai deka meda tiga iti tanda besai ti dikereja Jesus ti nunjukka Iya nya Tuhan. Utai ti ngalitka ati kitai iya nya dalam tiap iti kes nya bisi aja sekeda orang ke enda arapka kereja ajih nya tauka enda ngelala pemesai reti iya. Ungkup sekeda orang nya meh maya sida nguing ari Jesus; ungkup sekeda ke bukai, nya meh maya sida ngerancang pemati Jesus. Lalu, ungkup sekeda ke bukai—nya meh maya sida arapka Jesus nya meh Mesias.

_*Pelajarka pelajar minggu tu kena nyediaka Sabat, October 12._