---
title:  Saksi Kitai Ungkup Jesus
date:   14/11/2024
---

Beulang-kali, lebuh John mantaika bala saksi ungkup Jesus, tuju iya endang deka mai kitai ngagai siti simpul ti besai, iya nya: “Jesus ngereja mayuh kereja ajih ti bukai di mua sida murid Iya, ti enda dituliska dalam bup tu. Tang utai tu ditulis ngambika kita arapka nya Kristus, Anak Allah Taala, lalu ulih pengarap kita ke Iya, kita tau bulih pengidup dalam nama Iya” (John 20:30, 31, NKJV).

Bayangkan diri kitai, bisi dia enggau batang tubuh kitai empu, lalu meda Jesus ngaga mayuh kereja ajih nya. Udah tentu kitai arap amat ka Iya, enda iya? Pia meh ku runding kitai; tang, ari mayuh segi, iya ke bendar nya, kitai diatu bisi lebih mayuh agi kebuah arapka Jesus enti dibandingka enggau sida ke meda kereja ajih Jesus nya kelia.

Nama kebuah pia?

`Nama sekeda utai ti bisi ba kitai kemaya hari tu ke nadai ba sida ke idup lebuh maya Jesus kelia, ke patut nyaup kitai arap? Ngambika chunto, peda Matt. 24:2, Matt. 24:14, Matt. 24:6–8.`

Lalu kebuah iya pia, ukai semina laban kitai bisi jerita ti kuat dalam Injil John aja, kitai mega bisi pengelebih ti besai iya nya kitai ulih meda mayuh amat utai ti udah ditilit Jesus enggau bala penulis Bup Kudus ke bukai ti udah nyadi amat, baka pengerusak rumah sembiang [kaaba] (Matt. 24:2), injil dikerembaika ngagai serata dunya (Matt. 24:14), pengawa ti ngelaban [mungkir] (2 Tes. 2:3), lalu dunya makin labuh lalu nyadi palan ti jai (Matt. 24:6–8). Selama Jesus agi bisi sereta bejalaika pengawa Iya, semina bisi mimit aja orang ke nitihka Iya, lalu ari peda mata mensia, sida nya patut udah sepa-jaga lesap ari sejarah. Baka ni meh sida ulih nemu, baka kitai diatu, semua utai nya deka nyadi nyata? Lalu semua nya amat udah nyadi. Iya ke bendar, pengarap ti dikembuan kitai empu nyadika bukti ti nunjukka pengamatka nubuatan Jesus empu ti madahka injil tu deka ditusi ngagai semua dunya.

Lalu, diatu, kira dua ribu taun udah nya, sebagai bala penitih Jesus, kitai mega bisi pengelebih nyadi saksi ungkup Jesus enggau pasal utai ti udah digaga Iya ka kitai. Ukai ari jaku Nathaniel, Nikodemus, indu orang Samaria, tauka utai ti diajar sida Parisi alai kitai ulih nemu Jesus nya sebagai Messiah ungkup diriempu. Kitai nemu ari kitai ke macha Bup Kudus ulih iring kuasa Roh Kudus ke ngujungka kitai nerima Jesus nyadika Juruselamat dunya.

Lalu, udah nya genap iku kitai, ngena chara kitai empu, sereta ari kaul kitai empu enggau Tuhan, tau bisi jerita ti tau ditusi kitai. Jerita kitai engka enda penuh drama baka meda orang ke udah mati diangkatka idup baru tauka orang ke buta ari ada tebuka mata, tang nya enda penting. Iya ke penting nya, kitai nemu Jesus ka diriempu, lalu ngena jalai kitai empu besaksi ungkup Iya, baka sida ke di dalam Injil John.