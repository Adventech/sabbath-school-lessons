---
title:  Jaku Saksi Tomas
date:   13/11/2024
---

`Bacha John 20:19–31. Nama ti tau dipelajarka kitai ari jerita Tomas pasal pengarap enggau pengakang ati? Nama penyalah besai ti dikereja Tomas?`

Udah Iya ke angkat idup baru, Jesus ngayanka diri ngagai bala murid lebuh sida betambit pintu ba siti bilik ketegal sida takut. Tomas nadai enggau sida maya nya. Enda lama udah nya, iya ninga riput pasal pengangkat Jesus ari bala murid ke bukiai, tang iya enda arap. Laban utai nya enda engkeman dalam gambar perintah Tuhan dalam ati iya. Nambahka nya mega, tentu iya betanya-tanya dalam ati diri nama kebuah Jesus mandangka Diri ngagai sida ke bukai lebuh iya empu nadai dia.

Ku Tomas bejaku ngagai sida, “Enti aku enda meda abi paku lawang ba jari Iya, lalu ngachukka tunjuk aku ngagai abi paku lawang nya, lalu ngengkahka jari aku ba rusuk Iya, aku enggai arap” (John 20:25, NKJV).

Tomas ngeletak syarat [atur] ka pengarap diri. Beulang-kali dalam Injil John kitai meda orang datai ngagai Jesus ngena chara pengarap baka tu. Nikodemus nyaut Jesus munyi tu, “Baka ni ku orang ulih diadaka baru lebuh iya udah besai tuai?” (John 3:4, NKJV). Indu ti ba telaga nanya, “Tuan, Nuan nadai beledi, lalu telaga nya dalam. Dini alai Nuan bulih ai ti idup nya?” (John 4:11, NRSV). Bala mayuh ke udah kenyang makai roti enggau ikan nanya, “Nama tanda ti deka diberi Nuan ngambika kami meda lalu arapka Nuan?” (John 6:30, NRSV).

Chara runding "peda dulu udah nya baru arap" tu ti ditapi Injil John. Lebuh Jesus betemu enggau Tomas udah bekau Iya ti angkat idup baru, Iya ngangauka Tomas datai ngagai Iya, ngambika meda, sereta negu tubuh Iya ti udah idup baru nya. Udah nya iya bejaku, “Beberekat meh orang ke arap, taja pen sida enda meda Aku!” (John 20:29, ESV).

“Allah Taala enda deka ngasuh kitai arap, enti Iya enda dulu meri kitai bukti ti chukup endur nanam pengarap kitai nya. Pembisi Iya, perangai Iya, pengamat jaku Iya, semua nya dikukuhka jaku saksi ti ngapil ngagai runding kitai; lalu jaku saksi nya chukup mayuh. Taja pia, Allah Taala enda kala nagang kitai ari kakang ati. Pengarap kitai mesti bepanggai ba bukti, lalu ukai ba demonstrasi.”—Ellen G. White, Steps to Christ, p. 105.

Nengah Jaku Allah Taala, nengah pengawa Nengkebang, sereta nengah peneleba diriempu, kitai udah diberi pemadu mayuh amat bukti ungkup pengarap kitai dalam Jesus.

`Enti orang bisi nanya nuan, Nama kebuah nuan arapka Jesus? baka ni saut nuan kini?`