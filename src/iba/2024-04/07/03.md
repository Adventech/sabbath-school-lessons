---
title:  Saksi Ari Maria
date:   11/11/2024
---

Enam hari sebedau Paska, Jesus datai ngusung Maria, Marta, enggau menyadi seduai Lasarus, ke udah diangkatka Jesus ari mati. Simon, ke udah digeraika ari penyakit lan, ngaga pengerami makai kena mandangka terima kasih iya ketegal utai ti udah digaga Jesus ka iya. Marta benung kisuk bebela, lalu Lasarus benung duduk enggau bala temuai (John 12:1–8).

`Nama reti utai ti dikereja Maria ditu? Baka ni ku nya nyadika saksi senentang sapa Jesus nya ke bendar iya? John 12:1–3.`

Minyak wangi nya bansa iya ke mar amat, rega gaji setaun pengereja pengawa biasa. Maria meri pemeri tu kena nunjukka pengaga ati iya ngagai Jesus ke udah ngampun dosa iya sereta mega udah ngangkatka menyadi iya Lasarus idup baru. Minyak wangi nya diagihka iya kena ngunsut tubuh Jesus lebuh nguburka Iya ila. Tang, udah nya iya ninga Jesus enda lama agi deka dichiri nyadi Raja. Enti baka nya, iya deka nyadi orang ke terubah meri basa besai nya ngagai Iya.

Maria engka enda melabaka utai ti dikereja iya nya deka ditemu orang, tang John madah, “bau rengut minyak nya nyau bealun-alun dalam rumah nya” (John 12:3, ESV). Judas pen jampat mantah, madahka minyak wangi nya patut udah dijual lalu duit rega iya dikena mantu orang ke seranta. Jesus pen jampat nyabar ati Maria enggau jaku tu, “Anang ngachau iya! . . . Kita seruran bisi orang ke seranta enggau kita, tang Aku enda seruran enggau kita” (John 12:7, 8, NKJV).

Bisi tema ti beulang-ulang dalam selampur Injil. Jesus nemu utai dalam ati mensia (John 2:24, 25; John 6:70, 71; John 13:11; John 16:19). Lalu sekali tu lebuh pengerami makai ba rumah Simon, Jesus nemu utai ti didalam ati Judas. Ditu John madah ngagai kitai sapa Judas nya ke bendar iya---siku penchuri ti semina ngerunding diri aja (John 12:6).

“Minyak wangi ti diagihka Maria kena ngunsut tubuh Jesus lebuh Iya udah mati diatu dituang iya ngagai Jesus ke agi idup nya. Enti dikena lebuh nguburka Jesus bau rengut iya semina deka ngemenuhka kubur aja; tang diatu iya ngelantangka ati Jesus laban Iya nemu pengarap enggau pengerindu Maria ka Iya. . . . Lalu lebuh Iya tama ngagai pemetang pemerinsa Iya ti besai nya, Iya mai pengingat utai ti dikereja Maria nya, ti bukti pengerindu ti diberi ngagai Iya ari sida ti udah ditebus Iya belama iya.”—Ellen G. White, The Desire of Ages, p. 560.

`Jesus nemu nama utai dalam ati Maria enggau dalam ati Judas. Iya mega nemu utai ti di dalam ati nuan. Nama ti patut diajar pemendar tu ngagai kitai pasal guna kitai ka Kristus sebagai pengelurus kitai, ti ngubah kitai lalu ngebab kitai mega?`