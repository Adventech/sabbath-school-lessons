---
title:  Saksi Ari Abraham
date:   10/11/2024
---

Jesus enda kakang ati madahka sapa Iya, tauka ngangauka bala saksi ngambika besaksika sapa Iya, mega, nyengkaum bala saksi ke lama udah nadai, baka Abraham. “Aki kita Abraham gaga ati deka meda hari Aku. Iya meda hari nya, lalu iya gaga” (John 8:56, NKJV).

`Nama kebuah jaku saksi ari Abraham nya penting amat nyentukka iya dipasukka dalam injil John? P'kal 12:3, P'kal. 18:16–18, P'kal. 26:4, Matt. 1:1, Kereja Rasul 3:25.`

“Ngena sempama enggau semaya Allah Taala madahka Berita Manah nya dulu ngagai Abraham. Galatia 3:8. Lalu pengarap Abraham dipanggaika iya ba Penebus ti deka datai. Ku Jesus bejaku ngagai orang Judah, ‘Aki kita Abraham gaga ati deka meda hari Aku. Iya meda hari nya, lalu iya gaga” John 8:56, R.V., margin. Kambin ke disembelih nyadika piring ke ganti Isak nyempamaka Anak Allah Taala, iya ti deka disembelih nyadika ganti kitai. Lebuh mensia ditinggang ukum pemati ketegal ngelanggar adat Allah Taala, Apai, merening ngagai Anak Iya, madah ngagai mensia ti bedosa, ‘Idup meh nuan: laban Aku udah bulih penebus."—Ellen G. White, Patriarchs and Prophets, p. 154.

Abraham meh apai ti nurunka bansa Judah. Iya nerima semaya ti madahka, nengah iya, semua bansa mensia deka diberekat. Lalu berekat nya datai nengah Messiah, ti ada ari peturun iya. 	Abraham mega apai ngagai semua orang ti nerima Allah Taala dalam pengarap (Heb. 11:8, 17-19). Penyanggup iya meri anak iya Isak nyadika piring, anak ti disemayaka Tuhan nya, ukai semina nunjukka pengarap iya tang mega nyadika jenila kena meda pelan keselamatan.

Lebuh Jesus madah, “Aki kita Abraham gaga ati meda hari Aku” (John 8:56, NKJV), bala tuai nyaut, “Umur Nuan deh apin bulih lima puluh taun, lalu Nuan udah meda Abraham?” (John 8:57, NKJV).

Saut Jesus balat ngalitka ati. “Enggau bendar Aku madah ngagai kita, sebedau Abraham ada, Aku endang udah bisi” (John 8:58, NKJV). Jesus bejaku ngena jaku munyi ti dikena Allah Taala bejaku enggau Moses ba kayu ti dipakai api. Tu jaku ti ngambu Diri Allah Taala, ti idup belama iya. Nyata amat bala tuai nemu reti jaku Jesus nya, laban udah nya sida ngambi "batu deka nuku Iya” (John 8:59, NKJV).

`Bacha Rome 4:1–5. Baka ni ku Paul ngena jerita Abraham tu kena mandangka pemendar ti besai pasal keselamatan ulih pengarap aja, lalu ukai ari kereja adat? Baka ni ku ayat-ayat tu nyaup kitai meretika idea pasal Abraham sebagai apai ngagai sida ti idup ulih pengarap?`