---
title:  Saksi Pilate Ti Enda Disengajaka
date:   12/11/2024
---

Beulang kali John ngerikud pengawa sida tuai pengarap ti nguji deka nangkap Jesus, nawa sereta becharaka Iya, lalu ngelabuhka ukum mati ngagai Iya. Siti tema dalam Injil John, ke suah disebut Jesus, nya meh maya tauka timpuh Iya bedau datai, reti nya timpuh endur Iya diregang (John 2:4; John 7:6, 8, 30; John 12:7, 23, 27; John 13:1; John 17:1).

Diatu timpuh nya udah datai. Jesus ditangkap ba Kebun Getsemani, dibai ngagai Annas, udah nya ngagai Kaiapas ti imam besai, udah nya dua kali dibai ngagai Pilate.

John udah ngangauka mayuh saksi ari semua macham jalai pengidup ngambika besaksika Jesus nya meh Kristus. Diatu John ngangauka Pilate, iya nya gabenor ti ngatur pechara Jesus. Tu meh jaku saksi ti penting amat laban Pilate tu gabenor, bansa Rome, ti mega nyadi hakim; ketebal agi bala saksi ke bukai nya ari bansa Judah enggau orang priman aja.

`Baka ni ku pemutus Pilate bisi kaul ngagai tema Injil John? John 18:38, John 19:4–22.`

Jesus dibai ngagai Pilate tumu pagi hari Jumaat (John 18:28). Kenu ku ati iya deka diudahka iya pia aja pechara nya ngambika Jesus jampat agi nerima ajal diri. Tang gaya Jesus mai diri balat narit ati Pilate. Nya alai iya pen silik nanya Jesus lalu ninga ari mulut Jesus Empu madah, “Nya meh kebuah Aku ada, lalu ketegal nya meh Aku udah datai ngagai dunya, ngambika Aku besaksika pasal pemendar. Semua nembiak pemendar mendingka nyawa Aku” (John 18:37, ESV).

Taja pen ba pengujung iya, Iya meri ukum mati ngagai Jesus, tiga kali iya udah madahka Jesus nya nadai penyalah (John 18:38; John 19:4, 6). Lalu datas pala regang nya iya udah nulis jaku tu, “Jesus orang Nasaret, Raja orang Judah” (John 19:19, ESV), lalu enggau nya iya udah nembuka jaku saksi iya pasal sapa Jesus nya. Taja pen iya madahka Jesus nya nadai penyalah, tang pia ga iya ngukum Jesus mati.

Pilate nyengala-ngala bisi Pemendar Nya Empu bediri ba mua iya, tang taja pia—iya ngasuh diri dibuli orang mayuh—Pilate pen ngukum Jesus mati! Tu meh chunto ti pemadu trajis ka siku orang ke enda mendingka telai runding enggau jaku ati ti madahka utai ti betul sereta ti patut dikereja!

`Nama pelajar ke tau diambi kitai ari chunto Pilate tu senentang bahaya ti datai ari nitihka penemu mensia mayuh, tauka alah ditekanka orang, ke ngujungka kitai nyau enda ngereja utai ti ditemu kitai betul?`