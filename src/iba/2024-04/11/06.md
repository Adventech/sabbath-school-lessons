---
title:  Sampi Jesus
date:   12/12/2024
---

John 17 kekadang dikumbai sampi Jesus sebagai imam besai. Iya nutup jaku penudi [ucapan selamat jalai]. Jesus datai ngagai dunya tu ngambika mensia ulih diangkatka pulai baru ngagai kaul peribadi enggau Allah Taala baka ti asal kelia. Enggau taluk Iya udah ngereja tanda-tanda ti diberi Allah Taala dikereja Iya. Dalam jaku enggau utai ti dikereja Iya, Jesus ngenataika Allah Taala ngagai mensia.

Jesus deka mupuk ari dunya tu enda lama agi. Iya ingin deka bekunsika pengerindu Iya ngagai bala murid Iya sekali agi. Iya dekaka sida meretika kaul rapat entara Iya Empu, Apai, enggau Roh Kudus. Lalu Iya deka mai sida kedalam kaul peribadi ti sama baka ti bisi entara Iya enggau Apai enggau Roh Kudus.

`Bacha John 17:1–26. Nama leka jaku tauka frasa dalam bab tu ti mandangka pengingin Jesus deka bisi kaul pengerindu ti rapat entara Iya Empu, Apai, enggau bala murid?`

Mayuh orang ke macha John 17 ngumbai semina siti aja utai ti penting, iya nya, penyerakup enggau pengerindu. Enda ibuh ditanyaka agi, tuju Allah Taala endang deka ngidupka baru kaul peribadi kitai enggau Iya sereta enggau semua orang. Tang enti kitai macha iya enggau lebih bejimat agi, kitai deka meda kaul ti lebih penting agi entara pengerindu enggau pemendar.

“Tu pengidup ti meruan belama iya, ngambika sida ngelala Nuan, Allah Taala ti bendar” (John 17:3, NKJV), ukai Allah Taala, nitihka sapa Iya dalam runding kitai. “Aku udah madahka nama Nuan ngagai orang ke udah diberi Nuan ngagai Aku, . . . lalu sida udah ngasika jaku Nuan . . . lalu nemu enggau bendar Aku amat datai ari Nuan” (John 17:6, 8, NRSV). “Kuduska sida dalam [ngena] pemendar. Jaku Nuan nya pemendar” (John 17:17, NKJV).

Jesus datai deka mandangka Apai. Pemandang tu penting laban penemu ti mayuh salah pasal Allah Taala. Injil John nunjukka Jesus beberat amat ke misi Iya tu. Iya mandangka enggau betul Jaku enggau pengawa Allah Taala. Enti pemendar nya enda penting, nama kebuah Iya ka ngiruh Diri baka nya deh?

Pengidup Jesus balat pedis, lalu pengujung iya dikenggaika bala tuai pengarap. Iya enda dikemanaka mensia nyentukka bala murid Iya Empu mega kekadang ngaga Iya baka nya. Siku ari murid Iya udah nyual Iya, siku nyangkal Iya tiga kali. Iya dipecharaka enggau jalai ti enda beradat lalu pengujung iya mati diregang bala mensia ti tuju Iya datai deka nyelamatka sida.

`Baka ni nuan deka lebih manah agi mandangka pengerindu Allah Taala, baka ti bisi entara Jesus enggau Apai Iya, dalam pengidup nuan empu?`