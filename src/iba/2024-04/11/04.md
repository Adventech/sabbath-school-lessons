---
title:  Nemu Anak Reti Nya Nemu Apai
date:   10/12/2024
---

Dalam seluruh Injil John, rasul nya bejaku pasal baka ni Jesus, ti Anak nya, ngereja utai ti nunjuk ngagai Apai. Jesus nerangka sapa Apai nya lalu nunjukka kaul Iya enggau dunya kitai tu. Semua tu endang setuju enggau John 1:18, ti madahka Iya ngasuh Apai dikelala (Greek exēgeomai: reti nya meri penerang, madahka reti, mantaika isi iya). Beulang-ulang kali Jesus ngereja baka tu. Leka jaku Apai (patēr) dikena 136 kali dalam John lalu 18 kali dalam 1–3 John, lebih ari satu per tiga kali dikena dalam seluruh Penyanggup Baru. Jaku ti penudi [ucapan selamat tinggal] Iya tu meh palan ti pemadu mayuh endur Jesus ngasuh Apai dikelala tauka ditemu.

Jesus meh pengari Apai di dunya tu, lalu Iya udah datai ngambika ngayanka dalam pengidup mensia Iya peneka Apai. Iya ke bendar, Jesus madahka dalam semua utai Iya semina deka ngereja peneka Apai Iya, lalu ukai peneka Iya Empu (John 5:30). Jaku tu munyi ti ngenyitka kitai terubah iya, tang iya nunjukka berapa sepenuh iya Jesus nyerahka Diri, sebagai mensia, ngagai Apai.

Jesus mega madah, Iya udah dikirumka Apai ngambika nembuka pengawa Iya—iya nya pengawa nyelamatka mensia—lalu Apai Empu meri saksi ka pengawa Iya (John 5:36–38).

Jesus madahka Apai udah ngirumka Iya ngambika Iya nyadika siti aja jalai mensia ulih datai ngagai Apai (John 6:40, 44). Apai dekaka mensia bulih pengidup meruan ti belama iya ti bisi dalam Jesus, ti besemaya deka ngangkatka sida ba hari pengangkat ila.

`Nama ti diajar ayat-ayat dibaruh tu pasal kaul Jesus enggau Apai? John 7:16; John 8:38; John 14:10, 23; John 15:1, 9, 10; John 16:27, 28; John 17:3.`

Jaku ambu Jesus pasal kaul Iya enggau Apai amat ngenyitka ati. Iya ngambu semua utai ti diajar Iya nya endang ajar ari Apai; semua utai ti disebut Iya endang didinga pending Iya Empu ari Apai; lalu arapka Iya reti nya arapka Apai; lalu semua jaku Iya enggau utai ti dikereja Iya endang semua enggi Apai; lalu Iya enggau Apai endang beserakup dalam rinduka mensia lalu bekereja nyelamatka sida. Naka-naka iya jaku saksi ti kuat ti nunjukka pengerapat kaul Jesus enggau Apai Iya ti di serega!

`Baka ni ku pengidup nuan deka berubah enti utai ti diruding nuan enggau utai ti dikereja nuan sepenuh iya ngemenuhka peneka Allah Taala dalam pengidup nuan? Reti nya, baka ni ku kitai deka lebih manah agi idup nitihka peneka Allah Taala ungkup pengidup kitai?`