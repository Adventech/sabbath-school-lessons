---
title:  Roh Kudus
date:   11/12/2024
---

Roh Kudus enda tentu tampak dalam Injil John enti dibandingka enggau Apai enggau Anak. Taja pia, peranan Iya penting dalam pemujur misi Jesus.

`Bacha John 1:10–13. Nama ti diajar ayat tu ngagai kitai pasal pemesai pengawa Roh Kudus ngubah ati kitai nyadi arap?`

Dalam bagi ti keterubah Injil John, kitai ulih meda berapa besai peranan Roh Kudus nya. John madahka kitai semua orang ti nerima Jaku nya, iya nya, semua orang ti arapka Iya, deka nyadi anak Allah Taala, iya nya sida “ke diadaka Allah Taala, ukai diadaka mensia, tauka ulih peneka mensia” (John 1:13, NKJV). Tu semina ulih nyadi ari pengawa Roh Kudus aja.

`Nama dipadahka ayat-ayat dibaruh tu pasal pengawa ti dikereja Roh Kudus? John 3:5–8, John 6:63, John 14:26, John 15:26, John 16:7–11.`

“Lebuh ke madah ngagai bala murid Iya pasal pengawa Roh Kudus, tuju ati Jesus ngambika sida teperansang enggau pengandal enggau pengadang ti udah meransang ati Iya Empu. Iya gaga ati laban Iya udah meri bantu ti pemadu mayuh ngagai gerija Iya. Roh Kudus nya meh pemeri ti pemadu besai ke ulih dipinta Iya ari Apai kena ngeringka sida nembiak Iya. Roh Kudus nya diberi ngambika nyadi ejen ti ngidupka baru, lalu enti nadai pemeri tu pengawa Jesus ti meri nyawa Diri deka nadai reti. Kuasa penyai udah makin kuat sereta kering selama beratus taun, lalu pemudah mensia nyerahka diri ngagai kuasa antu tu amat ngalitka ati. Dosa semina ulih dilaban sereta dialahka nengah kuasa ejensi Personaliti ti Ketiga ari Allah Taala Kepala [Godhead] tu, Iya ti deka datai enggau kuasa ti nadai diubah, tang dalam sepenuh iya kuasa Tuhan.”—Ellen G. White, The Desire of Ages, p. 671.

Nya alai, te naka iya pemesai berekat kitai, enti nerima Roh Kudus, ti netapka Allah Taala nya amat bisi (John 3:33). Roh Kudus ti madahka kitai pasal dosa, pasal pengelurus, pasal pengakim [ukum] (John 16:8–11). Ari nya, kunchi kena kitai nemu utai ti betul, utai ti bendar, utai ti badas, nya meh penyerah kitai ngagai Jaku Allah Taala ka kebuah enggau peneleba pengidup kitai nengah kuasa Roh Kudus ti madahka dosa lalu ngasuh kitai deka arap.