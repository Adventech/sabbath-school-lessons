---
title:  Jesus Enggau Apai
date:   09/12/2024
---

Kitai udah ditengkebang Allah Taala Kepala [Godhead] ngambika kitai bisi kaul diri enggau Iya (P'kal. 1:26, 27). Taja pia, laban dosa, tali kaul nya putus. Kitai ulih meda empas tikala nya ari tali kaul ti putus tu dalam jerita Kebun Eden.

`Bacha Pemungkal 3:7–9. Baka ni ku ayat tu mandangka pengerusak ti dibai dosa, lalu nama reti jaku ti madahka Allah Taala ti datai ngiga mensia, lalu ukai mensia ti ngiga Iya?`

Tuju Allah Taala Kepala nya endang deka meri penyuman ngagai semua mensia ti udah dirusakka ulih dosa, taja pen enti semua mensia enggai nerima 'tawaran' ti diberi Iya nya.

Kena ngulihka tuju ngidupka baru tali kaul nya, Siku ari Allah Taala Kepala nya datai lalu nyadi mensia. Nya meh Jaku ti nyadi mensia lalu diau begulai enggau kitai, lalu mandangka mulia Allah Taala (John 1:14–18). Ketegal nya, mensia udah nerima pemenuh enggau pengasih Iya. Tu meh ti dikunsika Jesus lebuh Iya datai, sereta bejaku pasal mulia Allah Taala ngambika tali kaul ti putus laban dosa nya ulih disambung baru, sekurang iya ngagai semua orang ke tebuka ati deka nyambut enggau pengarap utai ti deka diberi Allah Taala ngagai sida dalam Jesus Kristus.

`Nama pengadang [harapan] ti manah amat ungkup kitai dalam ayat-ayat tu? John 1:1, 2; John 5:16–18; John 6:69; John 10:10, 30; John 20:28.`

“Dalam Kristus endang bisi pengidup, ti asal, ti ukai dipinjau, ukai diambi ari bukai.”—Ellen G. White, The Desire of Ages, p. 530. Tang, taja pia, sebagai Anak ti udah nyadi mensia, Iya udah "ngelengkaka" (Pil. 2:7, RSV) semua kuasa Tuhan Iya, Jesus, bejaku pasal pengidup Iya di dunya tu sebagai mensia dientara mensia, ulih madahka pengidup ti dikembuan Iya nya endang pemeri ari Allah Taala. “Ketuhanan Kristus nya meh jamin pengidup ti meruan belama iya ungkup orang ke arap.”—The Desire of Ages, p. 530.

Mensia enda ngelala Allah Taala (John 17:25). Nya kebuah Iya ngirumka Anak tunggal Iya (John 9:4, John 16:5) ngambika Iya, iya nya Apai, ulih dikelala mensia.

`Dalam konteks kosmos [alam semesta], siku orang ke enda arapka Tuhan nulis munyi tu, “Kitai ke enda dipeda dalam pemesai enggau pengeluas rampa kosmos tu, endang nadai bisi pengadang ka penyaup ti deka datai ari tempat bukai ngambika nyelamatka kitai ari diriempu kitai." Nama ti diajar Bup Kudus, ti nunjukka penemu orang nya pemadu salah?`