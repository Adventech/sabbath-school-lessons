---
title:  Ninga Tauka Enda Ninga Jaku Nya
date:   15/10/2024
---

`Bacha John 1:9–13. Nama utai ke amat nyadi ti disebut John ditu pasal baka ni respons mensia ngagai Jesus?`

Jerita Pemuka [Prologue], John 1:1–18, bejaku ukai semina pasal sapa Jesus Kristus nya, ti Jaku nya (logos), iya mega bejaku pasal baka ni kaul mensia di dunya tu ngagai Iya. Dalam John 1:9, Iya dikumbai Penampak ti bendar, ti meri penampak ngagai genap iku orang ti datai ngagai dunya tu. Penampak nya ngenampakka dunya, ngasuh iya ulih ditemu reti. Munyi ku jaku C. S. Lewis, “Aku arapka pengarap Kristen baka aku ti arapka Matahari udah pegari, ukai semina laban aku ulih meda iya, tang laban iya aku ulih meda semua utai bukai.”—“Is Theology Poetry?” (n. p.: Samizdat University Press, 2014), p. 15, originally presented 1944.

Pia mega, peratika empas jaku John 1:9. Penampak datai ngagai genap iku orang, tang enda genap iku orang nerima penampak nya. Baka ti deka dipeda kitai dalam pelajar pagila, siti batang randau dalam Injil John nya meh baka ni mensia nerima tauka nulak Jesus. Batang randau [tema] nya berengkah ditu. Jerita ti ngenyinuka ati ditu, iya nya, Mesias nya udah datai ngagai bansa Iya Empu, iya nya bansa Israel, tang mayuh sida nya enda nerima Iya sebagai Mesias.

Dalam Rome 9–11, Paul ngenang tema ti sama trajis baka nya, iya nya pasal orang Judah [Yahudi] ke nulak Jesus. Taja pia, Paul enda badu ba jaku ti negatif nya, tang madahka mayuh orang Judah, begulai enggau orang bansa bukai, deka nerima Jesus nyadika Mesias sida. Iya ke bendar, Paul nangkan bansa bukai enggau jaku ngambika sida enda ngemegahka diri ngelaban orang Judah. “Laban enti kita udah ditetak ari kayu kana ti tumbuh-diri dalam babas, lalu dikawinka ngagai batang kayu kana ti ditanam, ti enda patut ulih nyadi, tentu nyamai agi dan asal dikawinka baru ngagai batang asal sida” (Rom. 11:24, NKJV).

Enggau jaku ti sama munyi nya, John madahka semua orang ti nerima Jesus nyadika Juruselamat sida deka nyadi anak Allah Taala. Tu nyadi ari sida ti arapka nama Iya. (Peda John 1:12, 13.)

Tu meh sambung entara jaku pemuka [prologue] enggau jaku penutup [simpul] Injil John. Dalam John 20:31, rasul John madahka kebuah iya nulis—ngambika kita deka arapka Jesus nya meh Kristus, ti Anak Allah Taala, lalu ari arap kita tau bulih pengidup ulih nama Iya. Nya alai, jaku pemuka enggau jaku penutup nya numbuhka siti penyerakup, ngempungka konsep ti bekaul enggau pangan diri ti mungkur semua utai ti nyadi entara seduai nya. Kaul tu nunjuk ngagai tuju besai Injil John—iya nya ngambika mensia tau bulih selamat ari ti arapka Jesus Kristus nyadika Juruselamat sida.

`Baka ni ku pengidup nuan udah berubah ari nyadi anak lelaki tauka anak indu Allah Taala?`