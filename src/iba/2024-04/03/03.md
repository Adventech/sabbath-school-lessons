---
title:  Jaku Nya Nyadi Mensia
date:   14/10/2024
---

`Bacha John 1:1–3, 14. Nama ti dipadahka ayat-ayat tu ngagai kitai pasal utai ti udah dikereja Jesus, ti Allah Taala Empu—lalu nama kebuah pemendar tu pemendar ti pemadu beguna ti kala tauka ulih ditemu kitai?`

John ngepunka Injil iya enda enggau nama "Jesus" tauka peranan Iya sebagai Mesias/Kristus, tang enggau logos. Urung maya John nulis, bisi beberapa bengkah falsafah ngena leka jaku logos tu kena bejaku pasal struktur universe ti rasional, tauka bejaku pasal idea lojik enggau jalai runding empu.

Pia mega, ajar siku orang ke bepenemu ke tebilang maya nya kelia, ti benama Plato, ke bisi empas balat ba runding mensia, udah magi realiti ngagai dua iti 'alam.' Siti nya alam serega ke kekal enda berubah, ke pemanah ti pemadu iya bisi. Iya ti siti nya 'alam' dunya tu—iya ti berubah, tau abis, sereta enda sempurna sekali, kena nyempamaka alam ti sempurna di serega, tauka dini endur iya dipelabaka bisi. (Plato nadai kala nyaut tanya nya.) Sekeda falsafah ngumbai logos nya meh pengentara ke enda dipeda entara alam ti kekal enggau alam dunya ti enda kekal tu.

Tang John ngena leka jaku nya enggau reti ti lain amat. Iya madahka pemendar nya, iya nya logos nya, ukai siti konsep ti enda dipeda baka roh ke melepung entara serega enggau dunya tu. Tang logos nya meh siku peribadi: Jesus Kristus, ti udah nyadi mensia lalu diau begulai enggau kitai (John 1:14).

Ungkup John, logos nya meh Jaku Allah Taala. Lebih penting agi, Allah Taala mandangka Diriempu ngagai mensia ngena jalai ke pemadu radikal: iya nya, Allah Taala nyadi siku ari kitai.

Dalam Injil John, logos nya nyempamaka Allah Taala ti kekal, ti masuk ngagai timpuh enggau ruang, ti bejaku, ti betindak, lalu bekaul enggau mensia dalam peringkat peribadi. Allah Taala ti kekal nyadi mensia, siku ari kitai.

Dalam John 1:14 rasul John madahka logos nya “nyadi mensia lalu diau begulai enggau kitai” (NKJV). Leka jaku Grika ti disalin nyadi diau begulai mai reti nirika langkau kimis. John merujuk ngagai Pemansut 25:8, ke endur Allah Taala madah ngagai orang Israeil ngambika sida nirika rumah sembiang, tauka langkau sembiang ti digaga ari kimis, ngambika bisi endur Iya diau begulai enggau sida. Lalu dalam jalai ti sama, lebuh Jesus nyadi mensia, Anak Allah Taala, nyadi mensia, ngelindung mulia Iya ngambika mensia ulih begulai enggau Iya.

`Perunding dalam ka agi reti utai ti ditulis John ditu. Allah Taala Empu, ti Penengkebang, udah nyadi mensia, siku enggau kitai, lalu diau begulai enggau kitai. (Bedau agi kitai ngenang Iya ti mati ungkup kitai!) Nama ti dipadahka tu ngagai kitai pasal pengamat [realiti] pengerindu Allah Taala ka mensia? Nama kebuah pemendar ti besai tu patut meri kitai pengelantang ati besai?`