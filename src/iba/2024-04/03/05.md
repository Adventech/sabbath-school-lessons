---
title:  Tema Ti Tebantai Baru—arap/enda Arap
date:   16/10/2024
---

`Bacha John 3:16–21, John 9:35–41, enggau John 12:36–46. Baka ni ku ayat-ayat tu ngulang baru tema arap/enda arap ti ditemu dalam Jerita Pemuka nya?`

Dalam Injil John, mensia baka ti dibagi ngagai dua raban besai: sida ke arapka Jesus lalu nerima Iya nyadika Mesias sida, enggau sida ke enggai nerima Iya, taja pen udah diberi mayuh peluang arap sereta nerima Iya.

Sebelas iku sida murid nya dalam raban keterubah, baka nya mega sida ke bukai baka Nikodemus (ke belubah nerima pengarap nya), indu ke ba telaga, enggau lelaki ke ada buta. Sida ke dalam raban ti kedua, nya meh sida Parisi enggau sida imam besai, bala mayuh dalam raban 5,000, ke diberi Jesus makai, nyengkaum siku ari murid Jesus, iya nya Judas.

Utai ti narit ati ditu, iya nya, leka jaku pengarap (jaku Grika pistis) dalam bentuk noun [kata nama], nadai ayan tauka dikena dalam Injil John. Tang, dalam bentu verb [kata kerja] arap (pisteuō) bisi ayan 98 kali, dibandingka ngagai 241 kali iya dikena dalam seluruh Penyanggup Baru! Nya alai, kata kerja tu, amat siti tema besai dalam John. John ti ngena kata kerja lalu ukai kata nama ditu kira ke nunjuk ngagai reti nyadi orang Kristen nya pengawa ti aktif amat. Nyadi orang ti arapka Jesus reti nya tu utai ti dikereja kitai, lalu nyata dalam chara kitai idup lalu ukai semuti arapka batang ajar ke dititihka. Ari ke ditemu kitai, antu Sitan pen arap meh ka Jesus. (peda James 2:19).

Dalam John, bida ke besai entara dua raban tu nya meh dalam chara sida bekaul enggau Jesus. Orang ke arap, bisi sikap ti tebuka ngagai Iya, taja pen Iya ngerara tauka nganu sida. Sida datai ngagai Jesus lalu enda rari ari Iya. Iya meh Penampak ti bepanchar keatas sida. Lalu ulih pengarap ka Iya, sida nyadi anak Allah Taala.

Tang orang ke enda arap, suah agi datai ngagai Jesus deka belaban enggau Iya. Sida tu ke dikumbai sida ti rindu agi ka pemetang lebih ari penampak. Sida pedis amat deka nerima jaku Iya tauka sida semina meda Iya ngelanggar adat tradisi sida, lalu enda ngemenuhka utai ti dikarap tauka dikedeka sida. Sida ngakim Iya lebuh sida patut ngasuh penampak Iya nyukat sereta ngakim sida. Sikap tu, endang lama udah dipeda beulang-kali dalam sida tuai pengarap, iya ke sebagai tuai pengarap bansa Israel, sepatut iya udah nyadi orang ke dulu nerima Jesus.

`Enggau jalai ni nuan udah idup ngamalka pengarap nuan dalam Jesus, enti dibandingka ari semina nerima Iya dalam runding nuan sebagai Mesias? Nama kebuah penting kitai nemu bida entara seduai nya? (Peda Matt. 7:21–23.)`