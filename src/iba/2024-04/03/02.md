---
title:  Ba Pun Iya Kelia—logos [Jaku] Allah Taala
date:   13/10/2024
---

`Bacha John 1:1–5. Nama ti dipandangka ayat-ayat tu pasal Jaku nya, iya nya Jesus Kristus?`

Bup Injil John berengkah enggau batang runding ti ngalitka ati tu: “Ba pun iya kelia, Jaku endang udah bisi. Jaku nya enggau Allah Taala, lalu Jaku nya endang Allah Taala” (John 1:1). Siti genteran jaku ti enda alah kira pemanah tu ngundan batang runding ti pemadu dalam ke enda ulih disagam ati kitai.

Keterubah ditu, John mai kitai ngingatka jerita Tuhan ti negkebang dunya, Pemungkal 1:1, “Ba pun iya kelia.” Jaku nya endang udah bisi dia sebedau dunya [universe] tu digaga. Enggau nya, John nunjukka Jesus nya endang bisi belama iya.

Udah nya, “Jaku nya enggau Allah Taala.” Dalam John 1:18, John madahka Iya endang "begulai enggau Apai." Naka ni pen kitai nguji deka meda reti nya ke bendar, siti utai ti tetap: iya nya, Jesus enggau Apai tetap rapat enggau pangan Diri.

Lalu udah nya, iya madah, “Lalu Jaku nya endang Allah Taala." Tang baka ni ku Jaku nya bisi begulai enggau Allah Taala lalu dalam masa ke sama Iya endang Allah Taala? Saut iya ditemu dalam 'tatabahasa' dalam jaku Grika ti dikena ditu. Jaku Grika bisi leka jaku [artikel] the ti tetap, lalu sida nadai artikel a/an ti enda tetap. Utai ti penting ba kitai ditu, iya nya, artikel tetap, "the," nunjuk ngagai siti objek tauka orang ti spesifik.

Dalam frasa “Jaku nya enggau Allah Taala," leka jaku "Allah Taala" bisi artikel nya, ti nunjuk ngagai siku orang ti spesifik, iya nya Apai. Lalu Jaku nya bisi enggau Apai nya. Dalam frasa, "lalu Jaku nya endang Allah Taala," leka jaku Allah Taala ditu nadai bisi artikel "the" nya, nya alai, ditu, iya nunjuk ngagai chiri ketuhanan aja. Jesus nya Allah Taala—ukai Apai, tang Iya mengkang nyadi Anak Allah Taala, Peribadi ti kedua dalam Allah Taala Kepala [Godhead].

Rasul John nyukung pemetul penemu tu, laban John 1:3, 4 madahka Jesus nya ti udah ngaga semua utai. Sebarang utai ke nadai bisi suba, tang, tembu ngenyit bisi, semina nyadi bisi nengah Jesus, ti Allah Taala ti Penengkebang.

“Endang ari timpuh belama iya, Tuhan Jesus Kristus endang siku enggau Apai; Iya meh 'gambar Allah Taala,' gambar kuasa enggau pemesai Iya, ‘panchar mulia Iya.’”—Ellen G. White, The Desire of Ages, p. 19.

`Nama kebuah beguna amat dalam theologi [batang ajar pengarap] kitai, kitai arapka Jesus nya amat Tuhan sepenuh iya? Nama ti deka lenyu ari kitai enti Jesus nya semina mensia ti udah ditempa? Bai saut nuan ngagai kelas lebuh hari Sabat, lalu sedia deka bejuraika nama kebuah Jesus ti idup kekal nya beguna amat dalam pengarap kitai?`