---
title:  Tambah Penemu
date:   18/10/2024
---

Bacha Ellen G. White, “ ‘God with Us,’ ” in The Desire of Ages, pp. 19–26.

“Tuhan Jesus Kristus, Anak Allah Taala, endang udah bisi ari pun iya, peribadi ti nyata, taja pia satu tauka siku enggau Apai. Iya nya meh mulia serega ti nadai bisi tanding. Iya meh ketuai [komander] bala serega, lalu hak disembah bala melikat sigi hak Iya. Iya enda ngerampas hak nya ari Allah Taala [Jaku Dalam 8:22–27 quoted].

“Bisi penampak enggau mulia dalam pemendar ti madahka Kristus nya endang Siku enggau Apai sebedau pelasar dunya tu diunjam. Tu meh penampak ti bepanchar ba endur ti petang, ti ngaga iya nyadi perenching tampak enggau mulia Allah Taala ti asal. Pemendar tu, ke amat penuh misteri dalam iya empu, nerangka semua misteri ke bukai enggau pemendar-pemendar ke enda ulih diterangka, sekumbang iya dibungkur dalam penampak ti enda ulih dikampir sereta enda ulih disagam reti.”—Ellen G. White Comments, The Seventh-day Adventist Bible Commentary, vol. 5, p. 1126.

“Jesus udah madah, ‘Lalu lebuh Aku diangkatka ari dunya, Aku deka ngaul semua orang ngagai Aku Empu.' John 12:32. Kristus mesti dipandangka ngagai orang ke bedosa sebagai Juruselamat ke mati ketegal dosa dunya; lalu lebuh kitai meda Anak Domba Allah Taala datas kayu regang ba Kalvari, dia deh misteri keselamatan nya deka berengkah tebungkar ngagai runding kitai lalu pemadas Allah Taala deka ngasuh kitai nesal sereta berubah. Dalam Iya ti mati ungkup orang ke bedosa, Kristus udah ngayanka pengerindu ti enda ulih disagam reti; lalu lebuh orang ke bedosa meda pengerindu nya, iya deka ngelemika ati iya, negu runding iya, lalu ngasuh iya nesal ati. . . . Tiap kali sida bisi ati deka berubah, ari pengingin ati ke amat deka ngereja utai ti betul, nya meh kuasa Kristus ti narit sida ngagai Iya. Bisi siti pengaruh ke enda sida sedarka iya bekereja dalam ati sida, lalu asai ati sida tegerak, lalu pengidup sida dipeda berubah. Lalu lebuh Kristus matak sida ngambika merening ngagai regang Iya, ngambika meda Iya ke udah dipantang enggau paku ketegal dosa sida, jaku perintah Tuhan pen masuk kedalam ati sida.”—Ellen G. White, Steps to Christ, pp. 26, 27.

**Tanya ti deka dipejuraika**:

`Nama kebuah John mungkal jerita iya bejaku pasal Jesus ti nyadi Penengkebang? Nama ti dipadahka tu ngagai kitai pasal pemesai reti pengawa Nengkebang nya dalam semua ajar [theologi]? Enti baka nya, nama kebuah, penting amat kitai ngembuan pemereti ti betul pasal pengawa Tuhan ti Nengkebang, baka ti diajar Bup Kudus?`

`Perunding dalam ke agi tanya ke bisi ba pengujung pelajar hari Minggu. Nama deka nyadi ba regang, enti sema iya ukai Allah Taala ti kekal ke udah diregang dia, tang siku ari orang ti udah ditengkebang Iya? Nama pengerugi tauka utai ti nadai ulih kitai enti Jesus nya ukai Allah Taala ti kekal?`