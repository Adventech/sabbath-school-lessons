---
title:  Tema Ti Tebantai Baru—mulia
date:   17/10/2024
---

`Bacha John 17:1–5. Nama reti jaku Jesus munyi tu, “Apai, maya udah datai. Muliaka Anak Nuan, ngambika Anak ngemuliaka Nuan” (ESV)?`

Pelajar kitai kemari ngenang jalai jerita Injil John ari segi dunya mensia ke alai kitai meda penyerekang entara raban mensia senentang sapa Jesus nya lalu nama utai ti dikereja Iya. Pelajar sehari tu numpu ngagai jalai jerita ari segi serega Tuhan, iya ti ditemu dalam Injil John mega.

Jerita Pemuka [Prologue] berengkah enggau jalai jerita serega tu. Jesus dibantaika ditu sebagai Tuhan ti Anak Allah Taala, Penengkebang universe. Sekali agi, sebarang utai ti nadai bisi suba tang nyadi bisi diatu nyadi baka nya semina nengah Jesus aja. “Semua utai digaga ulih Iya; enti nadai Iya, nadai utai ti udah digaga ulih digaga” (John 1:3, NKJV). Iya mega terus bejaku pasal mulia Iya ti nyadi mensia dalam 'Incarnation' [Penjelmaan] (John 1:14). John ngena jaku mulia (doxsa, penerang, perenching, basa, jelai nama) enggau ngemuliaka (doxsazō, deka muji, ngemasaka, ngemuliaka) kena iya bejaku pasal Jesus nerima basa ari mensia enggau nerima basa tauka mulia ari Allah Taala.

Dalam John, idea ti ngemuliaka Jesus tu bisi bekait enggau konsep "maya" Iya; iya nya, maya pemati Iya (bandingka enggau John 2:4, John 7:30, John 8:20, John 12:23–27, John 13:1, John 16:32, John 17:1). Regang nya meh maya mulia Iya.

Idea tu endang siti paradox laban ukum mati diregang nya meh ukum ti pemadu ngemaluka dalam dunya orang Rome kelia. Bida ti naka iya ngalitka ati tu, ke alai Allah Taala Empu diregang, nunjukka jalai jerita mensia berakit enggau jalai jerita Tuhan.

Dipeda ari sepiak mensia, Jesus mati merinsa, sebagai siku penjenayah ti pemadu jai ngangau enggau munyi nyawa ti deka mati, “Allah Taala Aku, Allah Taala Aku, nama kebuah Nuan ninggalka Aku?” Ari sepiak mensia, regang ti petang tu, lebih agi disebut dalam Matthew enggau Mark (Matt. 27:46, Mark 15:34, NKJV).

Tang sepiak regang ti penuh mulia nya lebih agi disebut dalam Luke enggau John (Luke 23:32–47, John 19:25–30). Dia meh endur keselamatan, endur pengasih, sereta endur Anak Allah Taala udah nyerahka Diri ngagai Apai Iya.

Naka-naka iya ironi ditu: Mulia Allah Taala ti pemadu besai udah dipandangka dalam pemalu Iya ti pemadu besai—nanggung dosa semua dunya tu dalam Diriempu.

`Uji nuan berundingka reti iya nyentukka Allah Taala Empu ngereja utai ti pemadu berat tu, nejuka Diri diregang, laban deka nyelamatka kitai ari dosa. Nama ti dipadahka tu ngagai kitai pasal berapa jai dosa nya ke bendar iya?`