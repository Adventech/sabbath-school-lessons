---
title:  Rinduka Bini Kita Baka ke Rinduka Diriempu
date:   30/08/2023
---

`Nama kebuah baru ke dikena Paul meransang sida ke laki ngambika ngamalka pengerindu enggau kasih sayau ngagai bini sida?  Epe. 5:28–30.`

Atur tauka adat ruang-bilik Kristen ke diberi Paul (Epe. 5:21–6:9) ngayanka konteks rama ke enchabar. Dalam Epesus 5:28–30, Paul bejaku ngagai sida laki, iya ke nitihka gaya ulah ke suah dipeda maya nya kelia, ke milih deka “begedika tubuh diri” (peda Epe. 5:28, 29), nyamah tauka ngemediska bini sida. Dalam dunya Paul lebuh jeman Grika-Roma kelia, kuasa legal [nitihka adat] “apai dalam ruang-bilik” (Latin, pater familias) nya luas amat. Iya ulih ngukum ngena jalai ti keras nyentukka munuh bini, anak, enggau ulun iya lalu mengkang dilindung hak legal iya (taja pen bekenaka kuasa iya ngena jalai ti kelalu baka nya makin disekat penemu mensia mayuh).

Dalam Epesus 5:25–27, Paul udah bejaku enggau silik pasal teladan pengerindu, pengerindu Kristus ke gerija Iya, lalu meri kitai chuan ke jauh lain ari iya ke biasa, ungkup sida laki. Nyadi diatu, sebedau iya mantaika penemu ke baru, iya sekali agi nunjuk ngagai Teladan kitai ke besai, minta bala laki Kristen meri respons “ke sama” (Epe. 5:28, ESV) baka Jesus, ke udah “meri Diri” ke bini Iya, eklisia, lalu mela semua utai ti diguna iya (Epe. 5:25–27, ESV). Paul nyakap sida laki Kristen ngambika enda ngereja utai ke dikereja laki bukai jeman nya kelia, tang naka alah napatka pengerindu enggau kasih sayau Kristus.

Dalam Epesus 5:28–30, Paul nambahka siti agi kebuah baru kena nyukung pengerindu laki Kristen ke bini sida: iya nya, pengerindu ka diriempu. Paul meri jaku tu: “nadai orang kala begedika tubuh diri” (orang ke agi lurus runding meh). Sida ke laki enda ngemediska tauka malu tubuh diri. “Tang iya nupi sereta bejimat ngintu tubuh nya” (Epe. 5:29, NKJV). Enggau tuju deka munaska pengasar tauka bejamah ngagai sida bini Kristen, Paul ngelalau laki Kristen ngambika sebulu enggau bini iya. Iya ke bendar, nuan siti tubuh enggau bini nuan, ku Paul, nya alai, enti nuan ngemediska iya, nuan ngemediska diriempu, lalu orang ke agi betul runding enda deka ngereja baka nya.

Pulai baru ngagai teladan Jesus, Paul madahka Kristus Empu ngamalka pementas enggau pengibuh ngagai orang ke arap, laban sida nya endang “tubuh Iya” (Epe. 5:29, 30, ESV). Ulah nuan ngagai bini nuan, ku Paul, patut beteladanka baka ni nuan mela diriempu, enggau pengujung iya, baka ni Kristus mela nuan.

`Paul meri teladan Jesus ngagai laki enggau bini. Nama utai tau dipelajarka nuan ari Jesus senentang rinduka sida ke dalam sengkerung ruang-bilik nuan empu?`