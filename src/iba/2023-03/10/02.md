---
title:  Jaku Ajar Ngagai Bini-Bini Kristen
date:   27/08/2023
---

Paul berengkah enggau ayat penyambung, Epesus 5:21, ke nyambung Epesus 5:1–20 enggau Epesus 5:22–33, ke alai iya ngelalau bala kaban gerija ngambika nunduk ngagai pangan diri (banding 10:42–45; Rom. 12:10; Pil. 2:3, 4). Orang Kristen patut ngereja baka tu, “kena masa Kristus” (Epe. 5:21, ESV), tu meh keterubah iya ari beberapa kali, Paul deka nekanka kaul enggau Kristus nya meh kaul ke pemadu penting ke meri pengelala tauka identiti ungkup orang ke arap nya.

`Nama reti Paul merintah bala kaban gerija ngambika nunduk ngagai pangan diri? Baki ni ku kitai deka meretika penemu tu? Epe. 5:21.`

Paul mega ngelalau bini Kristen ngambika “nunduk ngagai laki kita, baka ke nunduk ngagai Tuhan” (Epe. 5:22, ESV), ti nunjukka iya benung bejuraika penunduk sida bini ngagai laki sida empu (peda mega 1 Pet. 3:1, 5). Lebuh Paul madah bini patut nunduk ngagai laki “baka ke nunduk ngagai Tuhan,” kati reti nya iya ngasuh bini nunduk ngagai laki iya baka laki nya ke Kristus; tauka reti jaku iya nya, Kristus meh fokus ke bendar sereta ke pemadu tinggi ke alai iya nunduk?

Belalauka Epesus 6:7, ke alai sida ulun diasuh ngereja pengawa sida “baka ke ngereja pengawa ke Tuhan, ukai baka ke ngereja pengawa ke mensia” (NKJV), enggau Kolosi 3:18, ke alai bini diasuh “nunduk ngagai laki kita, laban nya endang patut dikereja kita dalam Tuhan” (NKJV), reti ke penudi tu meh iya ke betul. Sida ke bini mega orang ke arap ke enda tau enda masa Kristus lebih ari laki sida.

Dalam bup Kolosi enggau Epesus, Kristus—lalu semina Kristus aja—ti disebut Kepala gerija, ti tubuh Iya (Epe. 1:22, Epe. 5:23, Kol. 1:18): “Kristus ke nyadi kepala eklisia, iya nya tubuh Iya Empu, lalu Iya Empu nyadika Juruselamat ke eklisia nya” (Epe. 5:23, NKJV). Ari banding nya, “laki nyadi kepala bini” (Epe. 5:23), lalu penaluk gerija ngagai Kistus nyadika teladan penaluk bini ngagai laki iya. Ayat-ayat tu bejaku pasal ruang-bilik ke penuh pengerindu enggau pengasih, ukai iya ke penuh penyarut. Ayat tu enda tau dikena ngemendarka sebarang macham pengasar dalam ruang-bilik.

`Berindik ari utai ke baru udah dibacha kitai, nama kebuah jaku ajar ke nangkanka tu beguna amat deka dikingatka kitai? Enti laki nya siku orang ke “kasar, mangah, enda beradat, semina ngerunding diri, lalu ngindik orang bukai, iya enda patut bejaku madahka laki nya kepala bini, lalu bini mesti nunduk ngagai iya dalam semua utai; laban iya ukai Tuhan, lalu iya ukai laki dalam reti iya ke bendar.”—Ellen G. White, The Adventist Home, p. 117.`