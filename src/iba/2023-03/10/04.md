---
title:  'Gerija Sebagai Pengantin Indu Kristus: Bagi 2'
date:   29/08/2023
---

`Baka ni chara Paul ngena elemen ari pengawa nikah orang kelia kena iya ngapil ngagai orang Kristen di Korint?  Kemaya pengawa penyerah nya nyadi? (2 Kor. 11:1–4).`

Ngena elemen ti penudi dalam penikah orang kelia, dalam Epesus 5:25–27 Paul mandangka Kristus Empu ke: (6) nyerahka bini [eklisia] nya (ngagai Iya Empu!). Dulu kelia pengantin indu nya diserahka pengapit lelaki (best man), tauka bala pengapit lelaki, tauka apai indu nya empu. Tang nadai kala pengantin lelaki nyerahka iya! Tang, ditu, Paul madahka Jesus Empu ke nyerahka eklisia nyadika bini Iya ngagai Iya Empu.

Paul bekenaka adat enggau pengawa orang nikah kelia kena ngemesaika kaul Kristus ngagai gerija Iya, nitihka ripih ke beatur: 1. Betunang. Kristus meri Diri Empu ngagai gerija (nyadika “rega bini”) lalu enggau nya Iya ditunangka ngagai iya (Epe. 5:25). 2. Nyediaka upacara penikah. Pengantin lelaki meri tumpu ke penuh ngagai pengawa Iya diatu ti ngudus sereta nuchi ‘bini’ Iya (Epe. 5:26). 3. Upacara penikah nya empu. Tumpu penuh Kristus ke diatu iya nya ngagai pengawa “nyerahka” pengantin indu nya ba upacara nikah nya (Epe. 5:27). Elemen ke penudi tu merening ngagai pengerami nikah ke pemadu besai ba penatai Jesus kedua kali, lebuh Kristus, ti Pengantin Lelaki nya, datai lalu ngambi gerija nyadika bini Iya lalu nyerahka iya ngagai Iya Empu (Epe. 5:27; banding 2 Kor. 11:1, 2; Kol. 1:21–23, 28).

Pengerami nikah orang kelia suah berengkah enggau bejalai bebala mayuh lebuh malam (peda Matt. 25:1–13). Pengantin lelaki enggau raban iya deka begumpul dulu ba rumah lelaki—ke alai seduai deka diau udah nikah ila—lalu enggau pengerami besai, sida deka berengkah bejalai. Bepegaika sempun, disempulang tabuh musik enggau lagu, sereta chapuh-riuh enggau ati gaga, sida bejalai nuju rumah apai pengantin indu. Udah sida ngambi indu nya dia, tauka betemu enggau raban pengantin indu ba jalai, sida pen sama-sama nganjung pasangan pengantin nya ngagai rumah baru endur seduai deka diau [rumah pengantin lelaki], ke endur sida deka ngaga pengerami tauka gawai nikah sepanjai minggu nya dia, ke deka ditutup ngena upacara nikah, lebuh pengantin indu deka diserahka ngagai laki iya maya nya.

Lebuh Paul bejaku pasal Kristus nyerahka gerija nya ngagai Diriempu, iya ngingatka pengerami besai penikah tu, sereta ngagai maya penyerah pengantin indu nya. Dalam ngereja baka tu, iya meri kitai gambar idup senentang penatai Jesus sebagai pengerami nikah dudi hari ila, lebuh timpuh Kristus ke betunang enggau gerija Iya udah tembu dalam penikah ke deka dirami besai.

`Nama mesej ke tau diambi kitai ke diriempu ari gambar ke positif, sereta penuh pengaga, enggau pengadang tu?`