---
title:  Chuan Penikah “Nyadi Setubuh”
date:   31/08/2023
---

`Peratika jerita pasal Allah Taala nengkebang dunya dalam Pemungkal 2:15–25. Nama ke nyadi dalam jerita nya sebedau jaku ti madahka laki enggau bini nya “nyadi siku” (P’kal. 2:24)?`

Kunchi kena bekenaka jaku ajar Paul ngagai sida bini enggau sida laki iya nya kitai mesti meda baka ni iya ngambi jaku Pemungkal 2:24 (dalam Epesus 5:31) sebagai penembu iya. Lebuh iya beperagamka jerita pengawa Nengkebang dalam bup Pemungkal, Paul berundingka utai ti diguna bala raban Kristen enggau pengerai kaul ruang-bilik ke didalam nya. Iya ninga, dalam Pemungkal 2:24 siti pesan/mesej ke didinga ari jeman ke jeman. Ari atur Allah Taala, kaul laki bini dalam penikah nya endang kaul “satu tubuh,” ke alai penyerakup seksual bisi dichereminka dalam penyerakup emosi enggau spiritual, lalu penyerakup emosi enggau spiritual nya meri reti ngagai kaul seksual.

Peratika lebuh Paul milih Pemungkal 2:24, iya milih siti penerang pasal penikah ke digaga sebedau Pengelabuh lalu dikena iya ngagai kaul entara laki enggau bini. Dalam dunya kitai ke nyata udah ngelebus Pengelabuh nya, kitai meda pemalat penyalah guna kaul seksual entara lelaki enggau indu mandangka berapa balat eksploitasi kaul seksual nya udah nyadi dalam budaya moden, ke alai pengawa beleman seksual nya mandangka indu dikuasa ulih lelaki. Nitihka ajar Paul, kaul seksual, baka ti dipeda dalam Pemungkal, ukai nunjukka indu dikuasa ulih lelaki, tang penyerakup satu tubuh. Iya enda ngajar laki bekuasa keatas bini, tang penyerakup laki enggau bini, datai ka seduai nya disebut “satu tubuh” tauka “setubuh.” Nya alai kitai nguing ngagai Epesus 5:21–33 enggau Pemungkal 2:24, lalu meda siti ajar/theologi penikah enggau kaul seksual, ke penting, ke ngelaban budaya, sereta ulih ngubah penemu ke salah.

Dalam konteks ke sama, Paul dalam ayat ke nangkanka nya bejaku pasal siti “misteri ti besai” (peda Epe. 5:32, ESV). Tu nyerangkung kedua-dua piak metafora ke bedabal ke udah dikerandauka iya, iya nya: Penikah Kristen dipahamka ari segi kaul Kristus enggau gerija Iya (Epe. 5:32) enggau kaul Kristus enggau gerija Iya dipahamka ari segi penikah Kristen (Epe. 5:32).

Penikah Kristen udah diangkatka tinggi ketegal banding iya ngagai kaul entara Kristus enggau gerija. Nambahka nya, ari kitai ngerunding kaul gerija ngagai Kristus nengah segi penikah Kristen ke penuh pengibuh, orang ke arap deka bulih pemereti baru ke lebih terang agi pasal kaul ti dipekunsika sida enggau Kristus.

`Baka ni jalai Epesus 5:33 nyadika simpul ke terang pasal jaku lalau/ajar Paul dalam Epesus 5:21–32? Enti nuan udah belaki/bebini, baka ni ku nuan deka ngamalka prinsip-prinsip tu enggau lebih penuh agi dalam penikah nuan?`