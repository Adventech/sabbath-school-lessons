---
title:  'Gerija Sebagai Pengantin Indu Kristus: Bagi 1'
date:   28/08/2023
---

`Bandingka Epesus 5:25–27, 29 enggau jerita anak pungut dalam Esekiel 16:1–14. Nama elemen dalam jerita nya ke diambi Paul kedalam jerita ke ditulis iya ditu?`

Lebuh Paul, dalam Epesus 5:25–27, 29, nempa metafora nikah-jadi melaki-bini ungkup gerija enggau kaul iya ngagai Kristus, iya bepelasarka adat enggau pengawa orang nikah kelia. Dalam kaul enggau gerija sebagai pengantin indu [bini], Kristus meh pengantin lelaki [laki] ari Tuhan, iya ke:

(1) _Rinduka gerija baka ke bini_ (Epe. 5:25). Anang kitai enda ingat tu meh pengawa ari dalam ati Jesus. Iya rinduka kitai!

(2) _Jesus meri Diriempu nyadika rega pengantin indu._ Dalam konteks atur penikah kelia, lelaki deka “meli” indu ngena “rega bini,” iya ke selalu iya duit ke mayuh enggau barang ke berega, lalu ketegal pemesai rega nya suah ekonomi seluruh kampong nya begantung ba adat tu. Kristus udah mayar rega ke pemadu besai ungkup gerija sebagai ‘bini’ Iya, laban Iya udah “nyerahka Diri Empu ke eklisia” (Epe. 5:25, NKJV). Lebuh Iya ada nyadi mensia, lalu lebuh Iya datas regang, Jesus udah meri diri nyadika “rega bini” Iya.

(3) _Meri bini Iya mandi._ Pengawa ngemaska pengantin indu ti deka melah pinang kelia, nya pengawa ke penting amat. Baka ke kemaya hari tu mega, bala pengapit indu enggau kaban-belayan ke indu nyaup ngemaska pengantin indu. Tang, ditu, Paul meda Pengantin Lelaki ari serega nya, ngemaska bini Iya ka penikah nya! Iya ti nguduska sereta nuchi indu [eklisia] nya “ngena ai” (Epe. 5:26, ESV), kira bejaku pasal baptisa.

(4) _Nyebut jaku semaya._ Iya ti nuchi eklisia nya “ngena jaku Iya” (Epe. 5:26, ESV), reti nya, nunjuk ngagai jaku semaya ke disebut Pengantin Lelaki ngagai bini Iya, kira dalam konteks upacara betunang (banding Epe. 1:3–14, Epe. 2:1–10, meratika jaku semaya Allah Taala ngagai orang ke arap lebuh maya sida terubah nerima Tuhan). Pengawa betunang kelia lebih berat agi ari betunang kemaya hari tu, laban kelia betunang nya endur ngeletak sereta mutuska atur ke silik, ke nyengkaum sempekat ti ditulis senentang “rega bini” (ari laki) enggau “derian” (utai berega ke dibai indu ngagai penikah nya ari sida sebilik).

(5) _Ngemaska sereta ngias pengantin indu._ Lebuh pengantin indu nya udah kemas lalu dibai betemu enggau Laki iya, iya dipeda pemadu bajik, pemadu badas, nadai bepetik, nadai ngeriut (Epe. 5:27). Kristus ukai semina meri pengantin Iya mandi; Iya mega ngemaska iya lalu ngias iya mega.

`Baka ni ku ayat-ayat tu nyaup kitai meretika baka ni asai Kristus senentang kitai?  Nama kebuah kitai patut berasai lantang amat ati ari tu?`