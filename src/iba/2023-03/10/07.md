---
title:  Tambah Penemu
date:   01/09/2023
---

Bacha Ellen G. White, “Responsibilities of Married Life,” Testimonies for the Church, vol. 7, pp. 45–50, and “Mutual Obligations,” The Adventist Home, pp. 114–120.

Ellen G. White enda badu-badu ngelalau laki enggau bini ngambika anang nguji deka ngontrol pangan diri: “Anang mejal pangan diri nundukka peneka diri. Enti nuan ngereja baka tu, pengerindu ke pangan diri deka lenyau. Nelap meh nuan, sabar, sereta liat ati, berundingka pangan diri, sereta beradat.”—The Adventist Home, p. 118.

Iya bejaku munyi tu senentang interpritasi enggau aplikasi ayat Kolosi 3:18 (enggau Epe. 5:22–24): “Suah orang nanya, ‘Kati ku bini nadai peneka iya empu, pia?’  Enggau terang Bup Kudus madah laki nya meh kepala/tuai dalam ruang-bilik. ‘Kita ke bini, nunduk ngagai laki kita.’ Enti jaku perintah nya tembu naka nya aja, tau kitai ngumbai penuduk bini nya ukai utai ke dikinginka. . . . Mayuh laki berenti ba jaku tu aja, ‘Kita ke bini, nundukka diri,’ tang kitai patut macha pengujung jaku perintah nya, ke madah, ‘laban nya endang patut dikereja kita dalam Tuhan’ [Kol. 3:18]. Utai ti dikedekaka Allah Taala iya nya bini seruran nangika Allah Taala lalu ngemuliaka Iya.  Penyerah penuh patut semina diberi ngagai Tuhan Jesus Kristus aja, iya ke udah meli iya nyadika anak Iya Empu ngena rega nyawa Iya Empu. . . . Bisi Siku ke bediri ke lebih tinggi ari laki iya ba bini iya; iya nya Juruselamat iya, lalu iya nunduk ngagai laki iya baka ti udah diperintah Allah Taala—baka ti ‘endang patut dikereja kita dalam Tuhan.’”—The Adventist Home, pp. 115, 116.

**Tanya ti deka dipejuraika**:

`Engka bisi orang besekangka jaku Epesus 5:21–33 nya penemu ke luya tauka kuno lalu enda engkeman agi ungkup kaul Kristen kemaya hari tu laban iya ngemeranka chuan penikah ke fokus ba kuasa laki ke merintah atas bini. Baka ni nuan deka nyaut nya? Nama elemen-elemen dalam ayat nya empu ke ulih meri nuan penemu kena nyaut iya?`

`Nama jaku ajar Paul dalam Epesus 5:21–33 ke ulih nyaup orang ke benung betapi enggau pemar tauka penanggul dalam penikah sida?`

`Sekeda orang Kristen bekelikuhka jerita Nengkebang dalam Pemungkal 1 enggau 2 nya semina metafora aja lalu ukai nusi utai ke amat nyadi, iya nya evolusi ke bebiliun-biliun taun. Baka ni ku Paul ngena jerita nya nunjuk ngagai kitai pengamat jerita nya nyadi baka nya, ba iya?`

`Perundingka dalam agi tema “satu tubuh” tauka “nyadi setubuh.” Baka ni ku nya ulih nyaup kitai mereti manah ka agi pengudus enggau penuchi penikah lalu nama kebuah orang laki-bini enda tau enda enggau naka alah nyaga pengudus nya?`