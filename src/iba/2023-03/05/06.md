---
title:  Gerija, Kaaba ti Kudus
date:   27/07/2023
---

`Nama set gambar-gambar ti dikena Paul dalam Epesus 2:11–22 kena ngelaika penyerakup entara orang Judah enggau orang bansa bukai dalam gerija?`

Lebuh kitai ngulang Epesus 2, kitai ngingatka ayat 1–10 ke ngajar kitai idup berakup enggau Jesus, lalu ayat 11–22 ngajar kitai idup berakup enggau orang bukai dalam gerija Tuhan. Pemati Jesus bisi meri penguntung ke bediri tegak ti neguhka kaul kitai enggau Allah Taala (Epe. 2:1–10) sereta penguntung ti rebah rata ti ngelatika kaul kitai enggau orang bukai (Epe. 2:11–22). Nengah Regang nya, Jesus udah munaska semua sapat ti nyeraraka orang bansa bukai ari orang Judah, nyengkaum salahguna Adat ti dikena ngenyauhka agi takah entara sida (Epe. 2:11–18). Jesus mega nirika siti utai—iya nya, rumah kaaba ke baru ke diisi orang ke arap. Orang bansa bukai, ke dulu suba enda dikemendarka nyembah dalam tempat kudus dalam kaaba nya, diatu nyau sama enggau orang Judah ke arap nyadi kaaba ke baru nya. Semua kitai sama nyadi gerija Allah Taala, iya nya, “rumah sembiang ti kudus dalam Tuhan” (Epe. 2:19–22, ESV) lalu sama bisi peluang idup berakup enggau Jesus sereta enggau bala menyadi lelaki menyadi indu kitai dalam Kristus.

`Paul nguna metafora gerija nya sebagai rumah kaaba dalam Epesus 2:19–22; baka ni ku guna nya enti dibandingka enggau guna iya dalam ayat-ayat ke dibaruh tu? 1 Kor. 3:9–17; 2 Kor. 6:14–7:1; 1 Pet. 2:4–8.`

Paul nguna metafora gerija sebagai rumah kaaba nyadika gambar ti nyengkaum penuh orang bansa bukai dalam gerija. Enti dulu suba sida ditagang ari datai nyembah dalam “Kort orang Israel” dalam kaaba, diatu sida ukai semina ulih tama kedalam (Epe. 2:18), sida empu udah nyadi perengka dikena nirika kaaba ke baru nya ke digaga ngambika nyadi “rumah alai Roh Allah Taala diau” (Epe. 2:22, NKJV).

Bala penulis Penyanggup Baru ngena metafora kaaba nya dikena mandangka pengudus gerija, peranan Allah Taala dalam nirika sereta ngasuh gerija tumbuh, enggau penyerakup sida ke arap didalam gerija nya. Metafora tu dikena beserimbai enggau jaku biologikal (peda Epe. 2:21, ke alai kaaba nya “tumbuh-mansang”), lalu proses ngaga nya pen diasuh laju ke agi  (peda Epe. 2:22, “kita mega didirika,” ESV). Gerija nya ukai gambar ke mati, tang iya ulih ngambu diri “rumah Allah Taala ti idup” (2 Kor. 6:16, NKJV).