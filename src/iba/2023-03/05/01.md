---
title:  'Pengampun ke Rata: Regang enggau Gerija'
date: 22/07/2023
---

### Bacha ka Pelajar Minggu Tu
Epe. 2:11–22; Rom. 3:31; Rom. 7:12; Isa. 52:7; Isa. 57:19; John 14:27; 1 Kor. 3:9–17.

> <p>Ayat Dikingat</p>
> “Tang diatu, dalam Jesus Kristus, kita ke udah diau jauh suba, udah dibai semak, ulih darah Kristus. Laban Kristus Empu nyadika pemaik kitai. Ngena tubuh Iya Empu, Iya udah ngaga orang Judah enggau orang bansa bukai nyadi siku” (Epesus 2:13, 14, ESV).

Nuan orang bansa bukai, bansa Grika, ke udah arap lalu nerima Allah Taala orang Judah. Nuan udah ninggalka pengawa nyembah mayuh bengkah petara lalu udah megai pengarap ke Siku Petara Allah Taala ke betul. Lebuh nuan bejalai nuju ngagai rumah sembiang tauka kaaba di Jerusalem ke chukup manah dipeda nya, nuan pen ninga munyi orang nyembah lalu nuan pen muji Tuhan enggau ati andal. Tang, enda memukai, nuan lalu datai ba dinding batu peninggi empat kaki. Lalu dipat kedalam dinding batu nya setiap takah beberapa kaki jaku padah tu dalam jaku Latin enggau Grika: “Orang bansa bukai enda tau tama ngilah dinding tu ke dalam kompaun kaaba. Barang sapa ke ditangkap ngereja baka nya deka dibunuh lalu iya enda tau nyalah orang bukai.” Tikala nya nuan ngasaika diri ditutup di luar, disapat, sereta dichiping.

Dalam Epesus 2:11–22, Paul meda regang Kristus nya mai ubah ke besai, ngerubuhka dinding sapat ti ngempang nya. Bediri chechegit, regang nya madamka semua sapat ti meraraka, lalu ngasuh mensia bebaik enggau Allah Taala. Rebah rata, iya ngasuh mensia bebaik enggau pangan diri. Regang nya madamka semua pengawa bemunsuh lalu mai damai tauka pemaik entara orang Judah enggau orang bansa bukai, lalu ngaga sida nyadi “siti aja bansa” (Epe. 2:15, NIV). Begulai, sida nyadi kaaba ke baru, “nyadi palan endur Allah Taala diau nengah Roh Iya” (Eph. 2:22, ESV).

Nama reti batang pemendar tu ungkup kitai diatu?

_*Pelajarka pelajar minggu tu kena nyediaka Sabat, August 5._