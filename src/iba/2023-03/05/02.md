---
title:  Dibai Semak dalam Kristus
date:   23/07/2023
---

`Bandingka Epesus 2:1–3, ke endur Paul ngenang pasal pengidup suba sida bansa bukai ke dituju surat tu, enggau Epesus 2:11, 12. Nama utai ti lebih agi dikejakuka iya dalam penerang ke baru tu pasal pengidup sida ke suba?`

Orang bansa bukai iya ke diatu udah nyadi orang ke arap dalam Kristus lalu nyadi kaban “tubuh” Iya, iya nya gerija, dulu suba sigi diseraraka jauh ari bansa Israel enggau keselamatan ti diberi Allah Taala. Dalam penemu Paul penting amat sida “ngingatka”(Epe. 2:11) pengidup sida ke suba. Dulu suba sida “nadai Kristus,” Iya ti udah dichiri, iya nya Mesias orang Israel. Sida “diseraraka ari bansa orang Israel.” Lalu sida “nadai ungkup dalam sempekat,” nadai nemu semaya Allah Taala ti deka meri sida selamat. Laban sida ke diseraraka ari bansa Israel enggau keselamatan ti diberi nengah nya, reti nya sida suba “nadai pengadang, lalu nadai Allah Taala di dunya tu” (Epe. 2:12, NKJV).

Pia mega, dalam pengidup sida ke dulu suba, orang bansa bukai nya bisi laya besai entara sida empu enggau orang bansa Judah. Dendam pemenchi tu bisi dikenang Paul lalu iya meri siti kelai iya amat nyadi, iya nya, meri nama kumbai. Orang Judah ngumbai orang bansa bukai nya “orang ke enda betutus” lalu orang bansa bukai ngumbai orang Judah nya “orang ke betutus” (Epe. 2:11).

Tang Epesus 2:13, nunjukka siti utai ke udah lain amat diatu. Paul nulis: “Tang diatu, dalam Jesus Kristus, kita ke udah diau jauh suba, udah dibai semak, ulih darah Kristus” (NKJV).

Lebuh Paul madahka orang bansa bukai ke arap nya “diau jauh suba,” iya nginjau jaku ari Isaiah 57:19: “Aku meri pemaik ngagai semua orang ke semak enggau ke jauh! Aku deka ngeraika nembiak Aku” (ESV; banding Epe. 2:17, 18). Dalam Kristus sereta nengah regang Iya, orang bansa bukai ke arap udah dibai semak ngagai semua utai ti udah diseraraka ari sida--Allah Taala, pengadang, enggau menyadi lelaki menyadi indu sida bansa Judah. Tu meh berita manah ti bekuasa ti disebut Paul: iya nya, regang Kristus ulih ngeraika takah besai entara orang Judah enggau orang bansa bukai, reti nya semua laya enggau dengki enggau penyerara kitai ulih digeraika dia magang. Berita manah tu ngangauka kitai berundingka penyerakah ke bisi nyadi dalam pengidup kitai empu enggau di dalam gerija, lalu ngasuh kitai berundingka kuasa regang ke ulih ngalahka semua nya.

`Ari kondisi ti baka ni Jesus udah nyelamatka nuan? Nama kebuah penting nuan patut suah ngingatka, dini alai nuan lebuh Jesus tetemuka nuan lalu dini alai nuan diatu enti sema Iya nadai udah tetemuka nuan, kini?`