---
title:  Ngeruntuhka Dinding ti Nyeraraka Kitai
date:   25/07/2023
---

`Nama utai ti dikereja Kristus ngagai “Adat enggau semua pesan enggau atur ti dalam Adat” ku Paul? Nama kebuah ngereja baka nya? (Peda Epe. 2:14, 15.)`

Paul ditu dipelabaka bejaku senentang pagar tauka dinding ke didirika ngelingi kort orang Israel dalam Kaaba Herod, ke ngembuan notis pasal ukum mati, ke dipeda kitai datas tadi. Paul ngerunding dinding nya runtuh lalu orang bansa bukai pen diberi peluang penuh tau tama lalu nyembah Allah Taala (Epe. 2:18). Sebarang dinding baka nya, ku Paul, udah dibuai regang Jesus. Laban ba regang nya kitai nyau nemu, orang Judah enggau orang bansa bukai, nya endang siti bansa aja.

Bisi sekeda orang ngumbai Epesus 2:14, 15 ngajar kitai madahka Sepuluh Pesan, ke nyengkaum pesan Hari Sabat, udah “dipadamka” tauka “dibuai” ulih Regang nya. Tang, dalam Epesus tu, Paul mandangka basa ke besai ngagai Sepuluh Pesan ke nyadika lubuk penemu kena nempa orang Kristen nyadi murid. Iya nyebut pesan lumur lima (Epe. 6:2, 3) lalu mansa iya ke bukai (baka, pesan lumur tujuh, Epe. 5:3–14, 21–33; pesan lumur lapan, Epe. 4:28; ke sembilan, Epe. 4:25; ke sepuluh, Epe. 5:5). Tu setuju enggau jaku Paul ke dulu agi senentang adat nya (Rom. 3:31, Rom. 7:12). Iya bejaku pasal salah guna adat, tang iya bebasaka adat nya empu lalu nganggap iya deka tetap meruan belama. Nya alai, enti kitai nguna ayat-ayat tu kena muai Sepuluh Pesan, lebih agi enti kitai ngambi semua ayat-ayat bukai dalam selampur Bup Kudus ke bejaku pasal pengekal adat nya, reti nya kitai nyata salah penemu tauka jalai nerangka ke reti jaku Paul ditu.

Iya ke bendar, barang sapa deka nguna adat nya nyadika dinding kena nyeraraka orang Judah ari orang bansa bukai ngambika sida enda ulih enggau bempu hak bagi sida nembiak Allah Taala lalu nadai ulih enggau nyembah, nya meh utai ti pemadu dikenggaika Paul lalu dianggap iya penyalah guna tuju Allah Taala ungkup adat nya. “Adat” ti disebut dalam Epesus 2:14, 15 tu, enti iya ukai aspek adat ceremony ti nyeraraka orang Judah ari orang bansa bukai, munyi ti disebut Paul dalam ayat ke kompleks tu, “Adat enggau semua pesan enggau atur ti dalam Adat” (ESV), tauka iya nya seluruh sistem adat dalam Penyanggup Lama baka iya ti udah diterangka, ditambahka, sereta disalahguna nyadika pasak dikena nyeraraka orang Judah ari orang bansa bukai.

`Nama ketegangan ke bisi ba entara orang Seventh-day Adventist tauka ba entara komuniti Kristen ke seluruh, ke perlu diputarka? Nama kebuah pengerindu Kristus ke dikembuan semua kitai chukup kena mutarka ketegangan baka nya?`