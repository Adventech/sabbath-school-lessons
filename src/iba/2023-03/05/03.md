---
title:  'Bebaik [Rekonsiliasi]: Pemeri Allah Taala Ari Regang'
date:   24/07/2023
---

> <p></p>
> “Laban Kristus Empu nyadika pemaik kitai. Ngena tubuh Iya Empu, Iya udah ngaga orang Judah enggau orang bansa bukai nyadi siku, lalu udah ngeruntuhka dinding pemenchi ti nyeraraka kitai.
> <p></p>
> . . . Iya lalu mai bansa dua bengkah nya bebaik enggau Allah Taala, dalam siti tubuh, ulih kayu regang . . .” (Epe. 2:14–16, ESV).

`Baka ni ku Paul nerangka regang enggau empas pengawa Kristus dia dalam genap iti ayat-ayat dalam Epesus? Baka ni ku nuan deka nyimpulka jaku Paul senentang regang nya enggau baka ni iya ngubah kaul kitai? (Peda Epe. 1:7, 8; Epe. 4:32; Epe. 2:13, 14; Epe. 2:16; Epe. 5:2, 25.)`

Dalam konteks ayat-ayat ke dipelajarka kitai minggu tu, iya nya Epesus 2:11–22, regang Jesus meri tiga iti aset ngagai orang ke arap: (1) Orang bansa bukai, ke dulu suba “jauh” ari Allah Taala enggau sida nembiak Iya, diatu udah “dibai semak” (Epe. 2:13, ESV) ngagai seduai dua nya, lalu diatu nyadi anak lelaki anak indu Allah Taala lalu nyadi menyadi lelaki menyadi indu ngagai sida bansa Judah ke arap (Epe. 2:19); (2) pengawa “bemunsuh” (Grika, echthran, “laya,” bisi kait enggau echthros, “munsuh”) entara orang Judah enggau orang bansa bukai udah “dibunuh” [tauka dipadamka] (Epe. 2:16, NASB). Regang Kristus udah muai laya, dengki enggau perang ke enda tau badu-badu entara orang bansa Judah enggau bansa bukai, ke udah besumpah bemunsuh enggau pangan diri (Epe. 2:17); (3) laya enggau bemunsuh diatu diganti enggau pemaik. Endang juluk ati Kristus deka “mai bansa dua bengkah nya bebaik enggau Allah Taala” nengah regang Iya (Epe. 2:16, NKJV; banding Kol. 1:19–22).

Baka ni gamal pengawa bebaik tu kini? Baka ni asai ati udah bebaik kini? Gambar dalam ati nuan laya besai ke udah nyeraraka siku indai ari siku anak indu iya, betaun-taun ke udah. Gambar dalam ati nuan, laya seduai nya diatu udah dipadamka ngena kuasa pengasih enggau pengampun lalu seduai menyanak nya begulai manah baru. Nya chunto rekonsiliasi (bebaik). Rekonsiliasi nyadi lebuh siku anggota gerija muai sebarang isu ke udah nyeraraka iya ari orang bukai lalu ngaku sereta nerima anggota gerija nya baka menyadi lelaki menyadi indu diri ke dikerinduka, iya ke nerima utai ti diberi. Rekonsiliasi tu ukai letak adat resmi tang kaul entara pangan diri ke ngerami kaul ke udah putus diatu udah disambung baru. Paul berani ngumbai pengawa besai ti dikereja Kristus datas regang nya bisi empas ke besai ngagai kaul, ukai semina entara siku-siku mensia, tang mega entara raban mensia. Gambar ke diberi iya nunjukka kuasa nya ngemenuhka pengidup kitai lalu madamka semua penyerara, madamka semua laya, lalu ngemanahka baru kaul enggau pemereti ati kitai ngagai pangan diri.

`Baka ni jalai nuan ulih nitihka prinsip-prinsip tu ngambika nuan ulih bebaik enggau orang bukai? Baka ni ku nuan deka ngereja iya?`