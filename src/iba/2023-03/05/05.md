---
title:  Jesus, Pengajar Pemaik
date:   26/07/2023
---

`Baka ni ku Paul nyimpulka pengawa Kristus dalam Epesus 2:17, 18?`

Konsep pemaik tu penting dalam Epesus, lalu surat nya dipunka sereta ditutup ngena berekat pemaik: “Awakka Allah Taala ti Apai kitai enggau Tuhan Jesus Kristus meri kita berekat enggau pemaik” (Epe. 1:2, NKJV; banding Epe. 6:23). Dulu agi ari nya dalam Epesus 2:11–22, Paul madahka Kristus Empu meh pemaik, “Laban Kristus Empu nyadika pemaik kitai,” lalu Regang Iya ngadaka pemaik nya (Epe. 2:14– 16, NKJV). Kristus ukai semina munaska utai—laya entara orang Judah enggau bansa bukai (Epe. 2:14, 15)—Iya mega nempa bansa mensia ke baru, ke dikelai kaul ke bebaik (Epe. 2:15–17). Pemaik bansa tu ukai semuti nadai penyarut/konflik tang penuh enggau konsep shalom orang Hebrew, peneleba ke penuh pemanah enggau pengelantang, dalam kaul kitai enggau Allah Taala(Rom. 5:1), sereta enggau mensia ke bukai.

`Baka ni Paul ngambar dalam ati iya pasal orang ke arap nya ngambi bagi dalam nyadung ajar pemaik Jesus tu? Epe. 4:3; Epe. 6:14, 15; banding Rom. 10:14, 15 enggau Epe. 2:17–19, Isa. 52:7, Isa. 57:19.`

Bup Injil ngundan chunto Jesus nyadi pengajar pemaik. Dalam jaku Iya ti penudi ngagai bala murid, Iya meri semaya ngagai sida--enggau ngagai kitai—“Aku ninggalka pemaik ba kita. Pemaik Aku diberi Aku ngagai kita” (John 14:27, NKJV). Lalu Iya nutup jaku Iya munyi tu, “Aku udah madahka tu ngagai kita, ngambika dalam Aku kita bisi pemaik. Di dunya tu kita kena perinsa. Tang anang tusah; Aku udah ngalahka dunya.” (John 16:33, NKJV). Sapengudah Iya ke angkat idup baru, lebuh iya ngayanka diri ngagai bala murid, Iya nandu jaku tu ngagai sida, “Awakka pemaik meruan enggau kita.” (John 20:19, 21, 26, ESV).

Dalam Epesus 2:17, 18, Paul madahka pengawa Kristus ke ngajar pasal pemaik nya deka terus dikereja udah ngelebus  maya Jesus ke bisi di dunya tu kelia. Iya udah “ngajar pasal pemaik” diatu ngagai sida ke “jauh” (iya nya orang bansa bukai sebedau sida nyadi Kristen suba; ESV) enggau sida ke “semak” (orang Judah ke arap, ESV; banding Epe. 2:11–13). Ketegal sida udah nerima berita injil tu, semua orang ke arap bela ngasaika berekat besai.

`Baka ni jalai kitai deka belajar nyadi pengajar pemaik lalu ukai nyadi batu api laya?  Nama situasi ke benung nyadi diatu ke alai nuan ulih nyaup mai pemaik?`