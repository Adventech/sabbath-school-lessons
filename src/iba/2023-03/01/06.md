---
title:  'Bup Epesus: Surat ke Penuh Kristus'
date:   29/06/2023
---

`Baka ni ku Paul madahka tema surat iya? Epe. 1:9, 10.`

Baka ni ku mesej bup Epesus diringkaska?  Ari dalam jil, Paul meri gambar senentang pelan Allah Taala ti bepusatka Kristus ungkup timpuh penuh enggau peranan gerija dalam iya. Allah Taala udah bekereja nengah Kristus ngepunka pelan Iya ti deka “ngempuruka semua utai ti di serega enggau di dunya, di baruh siku kepala, iya nya Kristus” (Epe. 1:10, ESV), lalu Iya udah ngereja nya ari numbuhka gerija ti siti tubuh ke digaga ari raban mensia ke baru ari serakup bansa Judah enggau bansa bukai (Epe. 2:14). Raban sida ke arap diperintah bekereja sama enggau pelan Tuhan tu, lalu meri tanda ngagai kuasa ti jai madahka tuju Allah Taala ke pemadu iya udah dipejalaika (Epe. 3:10).

Baka ti dipadahka Epesus 1:9, 10, penyerakup ti dikedekaka Allah Taala endang ditemu dalam Kristus. Nya alai kitai enda tekenyit meda Epesus tu surat ti penuh padat enggau Kristus iya ke serata tempat muji pengawa Allah Taala dalam Kristus lalu ngemesaika jalai ti tebuka ngagai sida ke arap ngulihka berekat spiritual ke diberi ngagai sida dalam Kristus. Paul ngena frasa “dalam Kristus” enggau frasa ke nyau deka sebaka lebih ari tiga puluh kali, lalu di semua tempat iya ngangkatka Jesus. Lebuh nuan macha surat tu, peratika frasa-frasa nya lalu peratika pemayuh bengkah jalai Paul fokus ngagai Jesus.

Paul ingin deka ngidupka baru komitmen orang ke arap di Epesus ari ngingatka sida pasal sida ke endang sebagi ari gerija, ke sigi nyadi tulang dalam pelan Allah Taala ti deka nyerakupka semua utai dalam Kristus. Lebuh iya ngena jaku “gerija” (Greek, ekklēsia) dalam surat nya, iya bejaku senentang gerija ti “universal” tauka semua gerija (ukai siti gerija tempatan aja).

Strategi ti dikena iya, iya nya bejaku senentang gerija, lalu iya ngereja nya ngena metafora [tauka sempama] ke terang, lalu empat iti dikena iya enggau silik:

1. Gerija sebagai tubuh (Epe. 1:22, 23; Epe. 2:16; Epe. 3:6; Epe. 4:1–16, 25; Epe. 5:23, 29, 30).
2. Gerija sebagai bangunan/kaaba (Epe. 2:19–22).
3. Gerija sebagai bini/pengantin indu (Epe. 5:22–27).
4. Gerija sebagai bala sedadu (Epe. 6:10–20).

Tiap iti gambar metafora nya, dalam iya empu, mandangka tuju enggau peneka Allah Taala ungkup gerija Iya.

`Dalam gerija ke endur nuan nyadi kaban, iya nya Gerija Seventh-day Adventist, Allah Taala benung nirika siti komuniti ke digaga ari mayuh bengkah bansa, bengkah jaku, bengkah budaya, bengkah peturun (P’dang. 14:6, 7) ke nunjuk ngagai jalai ti ngamatka pelan Allah Taala ti nyerakup tauka ngempung semua utai dalam Kristus (Epe. 1:9, 10). Baka ni ku kitai ulih bekereja sama enggau pelan besai Allah Taala tu?`