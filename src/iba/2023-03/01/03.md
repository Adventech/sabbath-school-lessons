---
title:  Begau ba Balai Amfiteater
date:   26/06/2023
---

`Bacha Kereja Rasul 19:21–20:1. Nama pelajar ke tau diambi kitai ari jerita tu?`

Pengawa Paul ti besaksi ba nengeri Epesus ke besai sereta canggih nya, amat ngasi dataika iya meri empas ke besai ngagai siti penatai ekonomi nengeri nya, iya nya dagang temuai ke numpu ngagai Kuil petara Artemis. Lalu kuil nya pen ukai anchi-anchi! Bangunan ke besai nya bisi 127 tiang besai, siti-siti nya peninggi 60 kaki, digaga ari batu marbel Paria, ke putih tuchi, bansa marbel ke chukup berega ke chukup manah kena ngaga patung. Tiga puluh enam iti tiang besai nya diukir sereta dilapis enggau emas, ke ngasuh kuil nya nyadi tebilang lalu disengkaum dalam Tujuh Utai ti Ngalitka Ati ari Dunya Kelia [Seven Wonders of the Ancient World].

Irauka ajar Paul ke ngelaban penyembah engkeramba tau nagang penatai duit sukung ungkup kuil nya (Kereja Rasul 19:27), Demetrius tukang pirak ngasut bala sida ke sama tukang pirak ke ngujungka sida nyau begau. Sida ke begau nya pen jampat betambah mayuh sereta balat chapuh berengkah ari pasaraya mansang ngagai balai amfiteater ke besai, ke ulih nudukka lebih 25,000 mensia. Dia sida betambah begau, sereta meradakka nyawa sida pengelama dua jam manjung, “Besai meh Artemis orang Epesus!” (Kereja Rasul 19:34, ESV). Lebuh kerani nengeri nya udah ngerara orang mayuh ngambika badu begau, tang mulaika diri ari nya, Paul pen betemu enggau bala orang ke arap ba nengeri nya, lalu udah nya iya pen ninggalka nengeri nya.

`Ba pengujung pejalai missionari iya ti ketiga tu, Paul betemu enggau sida tuai-tuai gerija di Epesus dia. Baka ni nuan ka ngeraup tauka nyimpulka utai ti dikirauka Paul ditu? (Peda Kereja Rasul 20:17–38.)`

Kronologi tauka ripih timpuh dalam kaul Paul ngagai Epesus:

* A.D. 52:  terubah Paul nemuai enda lama ngagai Epesus (Kereja Rasul 18:18–21).
* A.D. 53–56:  Paul gawa nginjil pengelama tiga taun di Epesus (Kereja Rasul 19:1–20:1). Iya nulis 1 Korint semak pengujung iya diau dia (1 Kor. 16:5–9).
* A.D. 57:  Lebuh iya di Miletus, Paul betemu enggau bala tuai ari Epesus (Kereja Rasul 20:17–38).
* A.D. 62:  Paul nulis surat iya ngagai orang Epesus, pelabaka lebuh iya dikurung di Rome.

`“Nya alai, bejaga, lalu kingatka aku ke udah, dalam kandang tiga taun, enggau ai mata, enda ngetu-ngetu siang malam meri kita jaku tangkan,” ku Paul (Kereja Rasul 20:31, NKJV). Dalam runding nuan, pasal nama kini Paul deka meri gerija kitai jaku amaran tauka tangkan diatu, lalu nama kebuah iya kini?`