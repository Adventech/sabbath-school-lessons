---
title:  Paul, Penginjil Ngagai Epesus
date:   25/06/2023
---

`Nama ti dikereja Paul ba penemuai iya ti keterubah ngagai Epesus, ba pengujung pejalai missionari iya ti kedua nya? (Kereja Rasul 18:18–21).`

Epesus tu siti ari nengeri ke pemadu besai dalam Empayar Rome, ke ngembuan populasi kira 250,000. Iya tu indu nengeri siti ari provinsi ke pemadu kaya dalam Empayar Rome, iya nya provinsi Asia, iya ke nyerangkum ketebal agi menua ke dikumbai kitai diatu Asia Minor. Ba jeman Paul kelia, provinsi tu benung betumbuh sereta mansang maju. Epesus tu nengeri pengkalan kapal, lalu semua jalai darat ke penting mansa iya magang. Taja pen orang ba nengeri nya nyembah mayuh macham petara, Artemis, ke dianggap sida petara indu ke nyaga nengeri nya, meh petara lumur satu. Semua sembah sigi dituju ngagai iya dalam semua program perintah, lumba enggau main, enggau semua pengerami gawai taun. (Orang Rome ngumbai Artemis tu Diana; peda Kereja Rasul 19:24, 35, KJV; NKJV.)

Paul bisi datai baru ngagai Epesus dalam pejalai missionari iya ti ketiga (Kereja Rasul 19:1–12), lalu diau dia pengelama “tiga taun” (Kereja Rasul 20:31). Rasul tu udah meri chukup mayuh komitmen timpuh ngagai Epesus, enggau tuju deka nanam pengarap Kristen enggau teguh dia.

`Nama pekara ke nyelai nyadi di Epesus ke ngujungka orang bela ngemesai sereta bebasaka “Tuhan Jesus” dia? (Kereja Rasul 19:13–20).`

Luke nusi jerita ke nyelai pasal tujuh iku orang Judah ke bejalai kin-kia muru antu ari orang. Sida nya udah bekenaka nama Jesus enggau nama Paul dalam jampi sida muru antu lalu pengawa sida nya udah ngenataika penusah ngagai sida empu. Lebuh berita nya ditemu semua orang ke diau di Epesus, “semua sida takut magang, lalu nama Tuhan dikemesaika” (Kereja Rasul 19:17, NRSV). Lalu pekara ke nyadi tu mega bisi empas ke besai ba sida ke udah arap, ke ngujungka sida nunu semua bup manang tauka bup puchau sida ke mar rega nya, ba mua orang mayuh; lalu “rega semua utai nya nyau deka bulih lima puluh ribu singkap duit pirak” (Kereja Rasul 19:19, NRSV). Enggau pemayuh orang ke diau ba nengeri nya, sida ke arap udah nemu pengawa nyembah Jesus enda tau dichampurka enggau pengawa nyembah utai bukai tauka orang bukai.

`Nama ti ditunjukka pengawa sida ke nunu bup-bup ke mar nya, enda ngira pengerugi ka sida empu? Nama ke dipadahka nya senentang komitmen penuh ngagai Tuhan?`