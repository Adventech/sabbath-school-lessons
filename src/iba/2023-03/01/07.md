---
title:  Tambah Penemu
date:   30/06/2023
---

Jerita pasal bala orang ke nguji muru antu ngena nama Jesus enggau Paul (Kereja Rasul 19:13–20; peda pelajar hari Minggu) nyaup nerangka kebuah alai Paul mayuh amat bejaku pasal kuasa dalam Epesus. Sekeda orang ke baru dalam pengarap, lebuh sida nyau ngelala kuasa Jesus, udah nunu bup jampi enggau bup mejik sida ke mar rega nya. Kitai beterima kasih laban bisi lebih 250 iti surat gulung ke penuh enggau penemu mejik/silap mata, enggau utai bukai, udah ditemu, lalu tu meri chunto ke chukup mayuh senentang ritual, jampi, puchau, sumpah, enggau utai ke baka nya, kurang lebih baka iya ke ditemu dalam bup-bup mejik sida nya kelia. Dalam bup-bup nya meh jaku lalau enggau jaku ajar ngagai orang ke arapka pengawa nya senentang baka ni ngasuh tauka ngumbuk bala petara enggau roh ke bekuasa ngambika ngereja sebarang utai ke dipinta sida.

Luke madahka kitai rega bup-bup nya datai ngagai 50,000 singkap duit pirak, tauka upah bekereja 50,000 hari. (Dalam dunya kitai diatu, enti nuan begaji $80 sehari, reti nya penyampau nya datai ngagai $4 juta!). Penyampau nya nunjukka pemesai reti enggau guna bup-bup nya dalam pengidup sida tiap hari. “Semina champur tangan Allah Taala aja ke ulih ngubah runding sida ngambika ngelengkahka semua pengawa ti begunaka penemu pemetang nya kena ngulihka kuasa spiritual.”—Clinton E. Arnold, Ephesians (Grand Rapids, MI: Zondervan, 2010), p. 34.

Kitai nemu bup Epesus tu udah ditulis ngagai orang ke arap ka Tuhan, ke begunaka jaku ajar pasal “baka ni sida ulih ngelaban kuasa pemetang ti semampai nyerang lalu narit sida.”—Clinton E. Arnold, Power and Magic: The Concept of Power in Ephesians (Grand Rapids, MI: Baker Books, 1992), p. 165. Surat ngagai orang Epesus tu meh saut Paul, ke endur iya nunjuk ngagai Kristus nya sebagai Iya ti diangkatka tinggi ari semua kuasa (Epe. 1:20–23) lalu nekanka pengering ke jauh lebih besai ke diberi Allah Taala ngagai orang ke arap (Epe. 2:15–19, Epe. 3:14–21, Epe. 6:10–20).

**Tanya ti deka dipejuraika**:

`Nama kuasa-kuasa ke chakah dalam dunya kitai enggau dalam pengidup nuan empu diatu? Baka ni ku kuasa-kuasa nya mandangka diri, lalu nguji matak orang Kristen ngambika ngemesai sereta bebasaka sida lalu enda meri penaluk ke penuh ngagai Kristus ti diangkat tinggi?`

`Dalam konteks “timpuh penuh” pelan Allah Taala ti deka ngempung semua utai dalam Kristus, Paul bejaku pasal pengadang ungkup timpuh dudi hari. Peratika baru chara Paul bekenaka jaku “pengadang’ dalam Epesus 1:18, Epesus 2:12, enggau Epesus 4:4. Nama kebuah iya arapka bisi pengadang ungkup masa depan?`

`Dalam ayat-ayat dibaruh tu ari bup Epesus, baka ni ku Paul nunjuk ngagai pengadang besai ka penatai Kristus baru dudi hari ila? Epe. 1:13, 14; Epe. 1:21; Epe. 2:7; Epe. 4:30; Epe. 5:5. Nama reti pengadang tu ba kitai diatu?`