---
title:  Paul enggau Sida di Epesus
date:   24/06/2023
---

### Bacha ka Pelajar Minggu Tu
Kereja Rasul 18:18–21; Kereja Rasul 19:13–20:1; Kereja Rasul 20:17–38; Epe. 1:1, 2; Epe. 6:21–24; Epe. 3:13; Epe. 1:9, 10.

> <p>Ayat Dikingat</p>
> “Lalu Iya udah madahka ngagai kitai misteri peneka Iya, nitihka juluk ati Iya ti diletak Iya dalam Kristus, ti deka dipejalaika Iya ba maya ti patut, iya nya, ngempuruka semua utai ti di serega enggau di dunya, di baruh siku kepala, iya nya Kristus” (Epesus 1:9, 10, ESV).

Lebuh kitai nulis utai, kitai bisi tuju kebuah kitai ngereja iya, kekadang berat kebuah iya. Ngambika banding, Abraham Lincoln nulis jaku ti deka disebut iya dalam ucapan iya ke tebilang, ke dikumbai ucapan Gettysburg ba taun 1863 kelia, udah bekau bala sedadu betempuh ba tempat nya lebuh American Civil War, ke alai kira 7,000 sedadu mati maya nya. Dalam ucapan nya, ke alai iya ngangauka semengat bala tuai-tuai ke numbuhka menua Amerika, Lincoln mantaika pengarap diri senentang Civil War tu meh test ti pemadu besai dikena nentuka sekalika bansa Amerika ti ditumbuhka ba taun 1776 deka tan teguh tauka “pupus ari dunya tu.”

Paul bisi tuju ke besai ti ngerak ati iya nulis surat iya. Sekeda nya ketegal iya ke dijil (Epe. 3:13, Epe. 6:20), lalu sekeda nya ketegal sida ke diperinsa, enggau mayuh macham penguji, sida di Epesus tau “tawar hati” tauka mantul pengarap. Paul ngingatka sida utai ke nyadi lebuh sida terubah nerima Jesus nyadi Juruselamat sida lalu nyadi kaban gerija. Sida udah nyadi tubuh Kristus (Epe. 1:19–23, Epe. 4:1–16), perengka rumah dalam kaaba (Epe. 2:19–22), bini Kristus (Epe. 5:21–33), lalu sedadu ke chukup senjata (Epe. 6:10–20). Sida bejalaika peranan stratejik dalam ngamatka pelan besai Allah Taala, ti deka ngempung semua utai dalam Kristus (Epe. 1:9, 10). Paul nulis surat tu ngagai sida ti arap di Epesus kena ngerak ati sida ngambika nemu sapa sida enggau peluang enggau pengelebih sida ti nitihka Kristus.

_*Pelajarka pelajar minggu tu kena nyediaka Sabat, July 8._