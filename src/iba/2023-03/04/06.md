---
title:  Diatu Diselamatka Ulih Allah Taala
date:   20/07/2023
---

`Bacha baru Epesus 2:1–10, lalu fokus ngagai jaku simpul Paul dalam ayat 8–10. Nama poin-poin ke dikemesaika iya lebuh nyimpulka ayat-ayat nya?`

Dalam Epesus 2:1–3, Paul madahka orang ke arap dalam Epesus diselamatka ukai laban ulah pengidup sida ke manah tauka kualiti pengidup sida manah. Ba pun jerita nya, sida benung mati ari segi spiritual tauka pengarap. Mimit nadai meh pengidup tauka rega dalam sida (Epe. 2:1). Sida abis lengis dikuasa ulih dosa (Epe. 2:1). Sida nadai mandangka inisiatif diri tang diirit Sitan kini-kini lalu dikuasa ulih ingin tubuh, ingin ati enggau penemu ke udah kena tipu (Epe. 2:2, 3).

Sida enda nemu diri, dalam keadaan ke lebih jai ari ti semuti nadai bisi pengidup roh tauka nilai. Begulai enggau semua mensia ke bukai, sida nyadi munsuh Petara Allah Taala ke bendar, lalu benung mansang nuju hari destini enggau hari bechara Allah Taala. Sida nyadi “anak pengeringat, baka semua mensia ke bukai” (Epe. 2:3, ESV).

Keselamatan sida udah bepanggai ba pemanah sida empu, tang ba pengerindu Allah Taala ke enda ulih diterangka—enti dikira ari segi rega tauka nilai objek tuju pengerindu nya. Dalam pengasih enggau pengerindu, Allah Taala udah ngereja utai ngarika sida dalam Kristus Jesus (Epe. 2:4), ngangkatka sida ari pemati spiritual. Ketegal Tuhan masuk champur, sida, diatu ulih ngasaika pejalai ti ngalitka ati ti nitihka kuing pejalai Jesus Empu. Ari lubang pemati rohani ti pemadu dalam enggau rantai ulun, sida udah diangkatka ari nya lalu dibai ngagai serega sereta didudukka sama enggau Kristus datas kerusi diraja serega (Epe. 2:5, 6). Taja pia, champur tangan Tuhan ke datai ngenyit baka kilat nya, ukai utai ke nyadi sekejap aja. Iya bisi kuasa ulih kekal bisi, lalu tan belama iya, laban Allah Taala sigi deka mandangka pengasih Iya ngagai sida dalam Kristus Jesus selama iya (Epe. 2:7).

Dalam simpul iya ngagai Epesus 2:1–10, ayat 8–10, Paul ngelansa baru semua pekara nya, enggau tuju deka ngasuh poin iya lekat: iya nya, keselamatan orang ke arap nya endang pengawa Tuhan, ukai pengawa mensia. Iya ukai bepun ari kitai tang dalam pemeri Allah Taala. Nadai siku mensia ulih ngambu diri ngepunka iya (Epe. 2:8, 9). Bediri dalam pengasih Allah Taala, kitai ke arap tu nyadika pemandang pengasih Iya, lalu semina pengasih Iya aja. Kitai tu meh asil kereja jari Iya, ditempa Allah Taala “dalam Kristus Jesus” (Epe. 2:10).

`Nama kebuah penting amat kitai nemu keselamatan kitai nya datai ari Allah Taala lalu ukai bepun ari tauka bepanggai ba rega tauka kereja kitai empu?`