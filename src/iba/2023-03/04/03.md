---
title:  Suba Kena Tipu Pengingin Ati Diriempu
date:   17/07/2023
---

> <p></p>
> “Semua kitai suba udah idup begulai enggau sida, nurutka pengingin mensia, nurutka pengingin tubuh enggau runding mensia. Nya alai Allah Taala ringat ngagai kitai, baka Iya ke ringat ngagai semua orang bukai” (Epe. 2:3, NIV).

Enti Allah Taala enda champur tangan, tentu mensia deka idup dikuasa ukai semina kuasa luar baka ti disebut dalam Epesus 2:2, tang iya mega diperintah ulih kuasa ari dalam: “nurutka pengingin mensia, nurutka pengingin tubuh enggau runding mensia” (Epe. 2:3, ESV; banding James 1:14, 15; 1 Pet. 1:14).

`Nama reti jaku Paul ke madahka bala peninga iya nya dulu suba “ari asal nyadi anak pengeringat, baka semua mensia ke bukai” (Epe. 2:3, ESV)? Banding Epesus 2:3 enggau Epesus 5:6.`

Realiti pengidup ke lenyau diatu udah chukup ngenusahka ati, tang reti iya ba timpuh pengujung dunya ila deka lebih agi ngenakutka ati. Mensia, ketegal “ari asal nyadi anak pengeringat, baka semua mensia ke bukai” (Epe. 2:3, ESV) deka kena tinggang ukum Allah Taala ba pengujung timpuh ila.

Frasa “ari asal nyadi anak pengengeringat” nunjuk ngagai siti agi realiti ke ngenakuta mega. Taja pen agi ngembuan gamal Allah Taala, kitai sedar bisi utai salah amat dalam pengidup kitai. Idup nitihka pengidup Kristen, reti nya, ukai pasal ngalahka tebiat-tebiat ke jai, tauka ngalahka “penyalah enggau dosa” (Epe. 2:1) ke benung ngeruga pengidup diatu. Kitai ukai semina belaban enggau dosa-dosa tang ngelaban dosa. Pengerebah kitai sigi deka ngelaban Allah Taala lalu nuju ngagai pengerusak diri. Mensia, ari asal, endang chundung nuju ulah ti bedosa, ti ngerusakka diri, lalu nitihka jaku asuh Sitan (Epe. 2:2) enggau nitihka pengingin mensia tauka pengingin tubuh ke bedosa (Epe. 2:3). Dulu suba orang Kristen nya “ari asal iya nyadi anak pengeringat.”

Penting kitai meda jaku ke dikena Paul ditu, iya madahka kitai nya dulu suba “ari asal nyadi anak pengeringat” (Eph. 2:3). Ukai reti nya diatu kitai nyau nadai agi pengerebah ngagai penyai. Mayuh jaku Paul dalam surat iya, Epesus 4:17–5:21, meri jaku tangkan, madahka ulah bedosa ke datai ari gaya asal kitai ke bedosa, deka tetap agi bisi ngeruga pengidup Kristen kitai. Taja pia, pengidup kitai “ke lama nya” enda ibuh nguasa pengidup orang ke arap, laban iya ulih “muai jalai pengidup kita ti lama” nya, “lalu kita nyadi mensia ti baru, ditempa neladan gamal Allah Taala lalu nyadi amat lurus sereta kudus” (Epe. 4:22–24, ESV).

`Sapa kitai ke enda kala ngasaika berapa jai gaya asal kitai, taja pen kitai udah nyerahka diri ngagai Jesus?  Nama ti tau dipelajarka kitai ari nya pasal berapa penting kitai patut bepegai teguh ngagai Jesus setiap masa dalam pengidup kitai?`