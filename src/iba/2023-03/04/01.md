---
title:  Baka Ni Allah Taala Nyelamatka Kitai
date:   15/07/2023
---

### Bacha ka Pelajar Minggu Tu
Epe. 2:1–10; Epe. 5:14; Rom. 5:17; Epe. 5:6; 2 Tim. 1:7.

> <p>Ayat Dikingat</p>
> “Tang laban Allah Taala balat rinduka kitai, ulih pemesai pengasih Iya, Iya udah ngasuh kitai idup begulai enggau Kristus, taja pen kitai udah mati dalam dosa kitai -- kita diselamatka ulih pengasih” (Epesus 2:4, 5, ESV).

Tanggal October 14, 1987, Jessica McClure ke beumur lapan-belas-bulan benung bemain ba belakang rumah ibu iya lebuh iya labuh dua-puluh-dua kaki kedalam lubang telaga ke enda agi dikena. Penusah iya tu udah narit ati bala pemekuh media ari serata dunya ke ngujungka sida datai ngagai nengeri Midland, Texas. Mensia di serata dunya bela ngemataka “Baby Jessica” tinduk, nyabak, belagu, sereta ngangauka indai iya. Sida ngemataka bala pengereja ti deka nyelamatka iya nyepu angin segar kedalam telaga nya.

Pengujung iya, lima puluh lapan jam sapengudah Jessica ke labuh nya, seluruh dunya ngemataka baka ni Jessica ulih dilepaska ari serumbung telaga ke lebar lapan inchi nya ke udah ngurung iya lebih ari dua hari nya.  Gambar ke diambi tukang gambar benama Scott Shaw ke menang bulih Pulitzer Prize udah nangkap titik timpuh nya: siti kabel meraka mua sida penyelamat Jessica ke irau lebuh sida nilik ngagai bungkus ti malut Baby Jessica.

Engka nadai berita bukai ke lebih narit ati kelimpah ari berita penyelamat ke mujur baka tu, lalu Paul, dalam Epesus 2:1–10, meri kitai gambar ke nyata sereta terang ba mua mata kitai senentang pengawa nyelamat ke pemadu besai ke kala udah nyadi—iya nya misi Allah Taala ti nyelamatka mensia. Drama dalam jerita nya lebih agi besai laban kitai nemu diri ukai semina nyadi pemerati ka pengawa nyelamatka orang bukai, tang kitai nyadi saksi ka pengawa nyelamatka kitai empu.

_*Pelajarka pelajar minggu tu kena nyediaka Sabat, July 29._