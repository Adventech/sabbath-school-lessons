---
title:  Tambah Penemu
date:   21/07/2023
---

Dalam Surat ngagai Epesus tu bisi siti batang jerita ke suah kena sebut tauka dipansa dalam iya. Batang event dalam jerita nya baka tu ku iya:

1\. Allah Taala ti milih sida “sebedau dunya tu digaga” (Epe. 1:4, 5, 11).

2\. Pengidup sida ke lenyau nadai temu tunga suba (Epe. 2:1–3, 11, 12; Epe. 4:17–19, 22; Epe. 5:8).

3\. Champur tangan Allah Taala dalam Kristus ti nyelamatka sida (Epe. 1:7, 8; Epe. 2:4–6, 13–19; Epe. 4:1, 20, 21; Epe. 5:2, 8, 23, 25, 26).

4\. Sida ti nerima injil (Epe. 1:12, 13 sereta dipeda ba endur bukai). Dulu suba sida “nadai pengadang” (Epe. 2:12), diatu sida bisi “siti aja pengadang” ke dituju sida ke arap (Epe. 4:4; banding Epe. 1:18).

5\. Pengidup sida ke dituju surat nya diatu sebagai murid. Taja sida idup lebuh maya bisi mayuh pekara ke tau nganu sereta dilaban kuasa-kuasa ke jai, sida ulih nuntut bekal ti udah disemayaka Tuhan sida ti udah diangkat tinggi (Epe. 1:15–23, Epe. 2:6, Epe. 3:14–21, Epe. 4:7–16, Epe. 6:10–20).

6\. Dudi ila lebuh datai ba penutup sejarah dunya, peranan Roh Kudus ke nyadi “jamin” (Epe. 1:13, 14, ESV), tauka  “chop” (Epe. 4:30), pen nyadi penuh. Ba timpuh ti kemunchak tu, sida ke dituju surat nya deka nerima upah sida ketegal penaluk sida, iya nya “pesaka” ke udah diberi ngagai sida dalam Kristus (Epe. 2:7; Epe. 6:8, 9); lalu ketegal pengarap sida dalam Kristus, sida deka diberi tempat dalam jeman ti deka datai ti bepuakka Kristus (Epe. 1:21; Epe. 2:7, 19–22; Epe. 4:13, 15; Epe. 5:27).

**Tanya ti deka dipejuraika**:

`Batang jerita dalam Epesus (peda diatas) ukai semuti jerita pasal orang ke arap [orang Kristen] ba abad/jeman keterubah menya. Tu meh jerita kitai empu. Ni bagi batang jerita tu tauka renggat jerita tu ke udah meri nuan pengadang ke pemadu besai diatu?`

`Dalam runding nuan, nama kebuah Paul suah ngasuh bala peninga iya ngingatka pengidup sida ke bedosa suba, lalu mai sida ngenang pengidup sida sebedau sida nyadi Kristen suba?`

`Bandingka ringkas injil ke digaga Paul dalam Epesus 2:8–10 enggau ringkas ke dulu agi digaga iya dalam Rome 1:16, 17. Nama tema ti sebaka pegari dia? Baka ni seduai nya bebida ari pangan diri?`

`Taja pen kereja badas orang ke arap nadai bisi peranan dalam pengawa nebus sida, laban kereja badas nya nadai meri orang “markah” ti nyelamatka sida ba mua Allah Taala, nama bagi peranan ke penting ti dikereja sida dalam pelan Allah Taala ungkup orang ke arap? Epe. 2:10.`