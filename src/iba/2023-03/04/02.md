---
title:  Dulu Suba Mati lalu Ditipu Sitan
date:   16/07/2023
---

`Bacha Epesus 2:1–10. Nama batang idea ke diberi Paul ngagai kitai ditu senentang utai ti udah dikereja Jesus ka kitai?`

Paul udah ngenang keselamatan ke udah diberi ngagai orang Kristen (Epe. 1:3–14, 15–23) lalu nusi, enggau ringkas, jerita orang ke arap di Epesus (Epe. 1:13). Dalam Epesus 2:1–10, Paul diatu deka nusi baka ni sida udah nyadi Kristen enggau lebih silik agi, enggau fokus ke lebih numpu ngagai diri. Iya bebidaka pengidup sida ke bedosa dulu suba (Epe. 2:1–3) ari berekat ke datai ari keselatan ke diberi Allah Taala, iya ti dikenang iya ditu sebagai orang ke besaum dalam pengangkat, pemulai ka serega, enggau pengawa ti ngangkatka Jesus tinggi (Epe. 2:4–7), lalu iya ngemesaika pelasar keselamatan nya dalam pengasih enggau pengawa Allah Taala ti nempa (Epe. 2:8–10).

Tiga iti seksyen ayat tu disimpulka dalam tiga frasa dalam Epesus 2:5: (1) “kitai udah mati dalam dosa”;(2) [Allah Taala] “udah ngasuh kitai idup begulai enggau Kristus”; (3) “kitai diselamatka ulih pengasih” (ESV).

Dalam Epesus 2:1, 2, Paul ngayanka jerita pengidup sida ke amat ngenyinuka ati sebedau sida nyadi Kristen, sida mati ari segi pengidup roh, nitihka jalai pengidup ke bepenyalah sereta bedosa (Epe. 2:1) lalu dikuasa ulih Sitan (Epe. 2:2). Laban Paul nulis ngagai orang ke idup, nya alai iya ngumbai sida nya “mati” dulu suba ari segi metafora (banding Epe. 5:14). Taja pia, nasit sida amat serius ketegal sida dulu suba beserara ari Allah Taala, ke Pun Penatai semua pengidup (banding Kol. 2:13, Rom. 5:17, Rom. 6:23).

Lebuh ngenang pengidup bala peninga iya ke dulu suba, Paul mantaika dua iti kuasa luar ke nguasa sida. Iya ke terubah nya meh “chara dunya” (Epe. 2:2, NKJV)—adat enggau ulah orang mayuh di menua Epesus ke nempa pengidup sida ngambika ngelaban Allah Taala.

Sitan disebut ngena dua jalai sebagai kuasa luar ti kedua ti nguasa pengidup sida ke dulu suba. Iya disebut “pemerintah ti merintah kuasa ti di langit” (Epe. 2:2, NKJV) lalu “langit” nya disebuat nyadika palan endur sida kuasa luar diau, nyengkaum kuasa ke jai (banding Epe. 1:3, Epe. 3:10, Epe. 6:12). Iya mega chakah di dunya tu laban iya meh “roh ti benung bekereja ba orang ke enda ngasika Allah Taala” (Epe. 2:2, NKJV).

`Nama ti diajar ayat-ayat tu ngagai kitai pasal pengamat Laya Besai nya bisi? Dalam timpuh ke sama, baka ni ku kitai bulih pengibur enggau pengadang lebuh kitai nemu Jesus udah menang lalu kitai ulih besaum enggau Iya dalam pemenang nya diatu?`