---
title:  Diangkatka ari Mati, Diangkatka Serega, Diangkatka Tinggi enggau Kristus, Diatu
date:   18/07/2023
---

“Tang laban Allah Taala balat rinduka kitai, ulih pemesai pengasih Iya” (Epe. 2:4, NKJV). Ditu, ngena empat leka jaku ti penuh kuasa, “Tang laban Allah Taala,” nguing ari gambar ke sinu ngenang pengidup bala peninga iya ke suba (Epe. 2:1–3) ngagai pengidup ke bendar diatu ke baru, ke penuh pengadang ke ngelaika pengidup sida ke arap diatu (Epe. 2:4–10).

`Ari segi nama orang ke arap bisi bagi dalam pengangkat Jesus ari pemati, pengangkat Iya pulai ka serega, enggau pengawa ti ngangkatka Iya tinggi di serega? Kemaya sida bisi ngambi bagi nya kini? Epe. 2:6, 7.`

Kitai udah meratika surat Epesus tu penuh enggau Kristus lebih agi ngenang baka ni orang ke arap nya berakup enggau Kristus. Dalam Epesus 2:5 enggau 6, Paul ngerembaika agi tema iya tu ngena tiga iti leka jaku kereja kena iya ngenataika pemendar ke ngalitka ati, iya nya, nengah pengawa Allah Taala, orang ke arap ngambi bagi dalam event sejarah keselamatan ke penting ke bepuak ba Mesias Jesus.

Orang ke arap: (1) sama diangkatka ari mati enggau Kristus; (2) sama diangkatka ke serega enggau Kristus (engka dikena Paul nunjukka baka ni orang ke arap bisi bagi dalam pemulai Jesus ke serega); (3) sama duduk enggau Kristus “di serega” reti nya orang ke arap bisi bagi dalam pengawa “nudukka” Kristus datas kerusi diraja perintah kosmos. Sida sama diangkatka tinggi enggau Jesus.

Ngambika kitai ulih meda pemerat kuasa jaku Paul ditu, kitai enda tau enda meda baru Epesus 1:19–23 lalu ngingatka dalam pemati, pengangkat ari mati, pemulai Iya ke serega, enggau pengawa ti ngangkatka penuduk Iya tinggi di serega, Jesus udah bulih pemenang ngalahka semua penyai enggau kuasa roh ke jai, iya ke dulu suba udah nguasa pengidup orang ke arap. Dalam pengangkat Iya ari mati, pemulai Iya ke serega, enggau pengawa ti ngangkatka penuduk Jesus tinggi di serega, semua kuasa-kuasa ke jai nya, taja pen agi chakah lalu ngancam pengidup mensia—sida udah dialahka amat. Dunya/kosmos udah nginsit. Realiti udah berubah. Orang ke arap ukai semina nyadi penonton ti meratika event tu nyadi, tang sida siku-siku endang besangkut-paut rapat dalam pekara-pekara nya. Laban kitai bekunsi dalam pengangkat ari mati, pemulai ka serega, enggau pengangkat tinggi penuduk enggau Jesus, mayuh bengkah utai ke tau nyadi tebuka ungkup kitai. Kitai bisi hak ninggalka pengidup ke dikuasa roh antu lalu tama pengidup spiritual ke penuh enggau kuasa dalam Kristus (2 Tim. 1:7).

`“Laban Allah Taala ukai meri kitai roh penakut, tang roh kuasa, roh pengerindu enggau roh disiplin diri empu” (2 Tim. 1:7, NKJV). Baka ni ku ayat-ayat ke diperatika kitai sehari tu nyaup kitai meretika utai ti ditulis Paul ditu?`