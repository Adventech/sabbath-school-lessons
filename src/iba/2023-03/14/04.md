---
title:  Kitai tu Meh Gerija Allah Taala ti Idup
date:   26/09/2023
---

`Nama kebuah penting sereta ngagitka ati kitai nyadi raban gerija Allah Taala? Epesus 3.`

Lantang ati kitai lebuh ninga raban gerija bejaku manah pasal gerija. Taja pia, sida ke pemadu gagit ba entara kitai pen enda telabanka pengagit Paul bejaku pasal gerija dalam Epesus 3. Paul ngepunka riput sampi iya ungkup orang ke arap di Epesus (Epe. 3:1; banding Epe. 1:15–23, NKJV) tang limpang enda lama bejaku pasal pengawa Allah Taala ti nempa gerija (Epe. 3:2–13), lalu udah nya baru iya nembuka riput sampi iya (Epe. 3:14–21). Sekumbang dalam pejalai nya kitai tetemuka utai ti penting pasal “pelan” tauka “misteri” Allah Taala.

* Dalam timpuh ti kekal belama iya, Allah Taala numbuhka “misteri nya” tauka “pelan nya” pasal gerija (Epe. 3:3–5, 9, 11).
* Nengah pengidup enggau pemati Jesus, pelan ti lama udah dilalaika nya pen “dipejalaika” tauka dipenyadi (Epe. 3:11, NKJV; banding Epe. 2:11–22).
* Ari pemandang ti diberi ngagai iya, Paul nemu pasal “misteri” gerija nya sereta enggau fakta ti ngalitka ati ke alai orang bansa bukai enggau bekunsi penuh dalam iya (Epe. 3:3–6).
* Paul ngambi bagi dalam pengawa meritaka injil tauka berita badas tu ngagai orang bansa bukai pasal “pemesai pengaya Kristus” (Epe. 3:8, 9).
* Enggau mayuh orang ke udah dibai ngagai Kristus, gerija, ke digaga ari raban Judah enggau bansa bukai  nya, mandangka “penemu-dalam Allah Taala . . . ngagai bala pemerintah, enggau kuasa ti di langit” (Epe. 3:10, NKJV), madahka ngagai sida pengujung sida deka datai (banding Epe. 6:10–20). Pelan Allah Taala ti deka ngempuru ka semua utai dalam Kristus (Epe. 1:10) benung dipejalaika, lalu timpuh sida nyau serekat amat.
* Pemereti ati iya pasal gerija baka tu meransang Paul besampika sida ke arap. Lapa enda ngambar dalam ati nuan Paul nyampika sampi ti negu ati dalam Epesus pasal nuan? Lapa enda ngambar iya dalam ati nuan besampi ngambika nuan “dipenuhka enggau personaliti Allah Taala” (Epe. 3:19) lalu ngambi bagi penuh dalam misteri gerija ti beserakup ti ngalitka ati?

`Nama bansa dinding ti nyapat entara orang ke arap dalam gerija kitai diatu, iya ke, enda patut bisi dia, nitihka utai ti udah ditulis Paul ditu? Nama ke ulih dikereja nuan kena nyaup muai sapat nya?`