---
title:  Kitai Diberekat Dalam Kristus
date:   24/09/2023
---

Bisi orang ngelar Epesus tu meh Gunung Alps [Gunung Kinabalu] Penyanggup Baru. Paul, iya ke nyadi malin kitai, mai kitai laju niki dalam Epesus 1. Nyau sesengah kitai niki sereta alit ati meda rampa menua ari tuchung bukit din.

`Perundingka Epesus 1. Nama ke lebih agi meri peransang ngagai nuan? Nama ‘tuchung’ ke dipeda nuan dia?`

Epesus 1:3–14 berfungsi baka kar ba tuchung bukit ke madahka nama tuchung-tuchung bukai ke dipeda ngelingi dia, seraya Paul madah ngagai kitai tempat kitai beberekat dalam landskap pelan keselamatan Allah Taala ti luas nya. Rampa ke dipeda kitai mungkur semua sejarah penuh pelan keselamatan, berengkah ari timpuh kekal kelia, mansa pengawa Allah Taala ti penuh pengasih dalam Kristus, ngagai timpuh kekal dudi ila. Allah Taala ti ngelepaska orang ke arap mandangka inisiatif ti diambi Allah Taala “sebedau dunya digaga” (Epe. 1:4), ke benung dikereja dalam pengidup kitai diatu (peda Epe. 1:7, 8, 13, 14).  Strategi-strategi ke digaga sebedau dunya tu digaga deka tembu dikereja enggau penuh ba pengujung timpuh (Epe. 1:9, 10). Udah nya, “semua utai,” ke “di langit” enggau “di dunya” deka digempuruka tauka diserakupka dalam Kristus, lalu pelan Allah Taala “lebuh timpuh udah penuh” (ESV) deka dikamatka (Epe. 1:10). Nya baru kitai deka ngasaika enggau penuh pelan Allah Taala ti penuh misteri (Epe. 1:9). Ungkup ke diatu, kitai ulih nemu enggau tentu pengelepas kitai ke bepanggai ba Kristus diatu endang siti bagi ti penting dalam pelan keselamatan Allah Taala ti luas ti deka nyelamatka “semua utai.”

Lebuh datas tuchung bukit ati kitai teperansang deka beterima kasih. Dalam Epesus 1:15–19, Paul meri terima kasih ngagai Allah Taala seraya iya besampi ngambika orang ke arap ulih ngasaika pengelepas ke udah dilanggurka Allah Taala ungkup sida. Kitai pen berengkah niki siti agi jalai ke renjan lebuh iya nunjuk kitai keatas ngagai Kristus ke udah angkat ari mati, niki ka serega, lalu diangkat tinggi, iya ke megai perintah atas semua kuasa ke bisi. (Epe. 1:20–23).

Ulih pengasih Allah Taala ke dipandangka dalam Kristus Jesus, biar meh kitai idup sehari tu datas tuchung bukit!

`Epesus 1:4 madahka kitai Kristus “udah milih kitai dalam Kristus sebedau dunya digaga, ngambika kitai kudus, lalu nadai bepenyalah di mua Iya. Ulih pengerindu” (NKJV). Uji perunding ka nuan nama reti nya. Udah dipilih dalam Iya sebedau dunya bisi! Nama pengadang besai patut diberi tu ngagai nuan senentang pengingin Allah Taala ngambika nuan ulih diselamatka?`