---
title:  Kitai tu Penerima enggau Pemberi Pengasih
date:   28/09/2023
---

`Lebuh nuan macha Epesus 5, perundingka baka ni Paul minta kitai idup nitihka injil dalam kaul kitai enggau orang bukai. Ni jaku ajar iya ke besai amat reti dalam pengidup nuan?`

Enti nuan berengkah macha Epesus 5 ari ayat satu, nuan tau telepas empas penuh siti tema tauka rambai jaku ke penting. Nya alai, lebih manah nuan berengkah macha ari Epesus 4:32, ke alai Paul madah ngagai orang Epesus ngambika sida “nelap enggau pangan diri, siru enggau pangan diri, ngampun pangan diri, baka Allah Taala, dalam Kristus, ke udah ngampun kita” (NKJV).

Sebagai orang ke arap, kitai diasuh neladanka ulah kitai ngagai orang bukai ba pengampun enggau pengasih Allah Taala ngagai kitai. Kitai diasuh nunda Allah Taala! (Banding Matt. 5:43–48.)

Paul nunjukka bida gaya pengidup ti nunduk ngagai pengerindu Allah Taala tu, ari gaya pengidup orang kapir ke biasa. Mensia enda sayauka orang baka menyadi lelaki menyadi indu diri dalam ruang-bilik Allah Taala, tang sida suah agi bekenaka orang bukai kena mantupka pengelantang seksual sida empu lalu udah nya bejaku bebegah pasal nya (Epe. 5:3, 4). Iya madahka chara baka nya nadai bisi bagi dalam dunya ke baru ti dilanggurka Allah Taala (Epe. 5:5–7).

Utai ti patut dikereja orang ke arap, nya meh sida ninggalka pemetang pengidup sida ke suba lalu “idup baka anak penampak” (Epe. 5:8–10), nunda pengerindu Apai. Sekali agi, Paul nangkan kitai enggau jaku ngambika anang ngereja “pengawa pemetang” “ti dikereja sida belalai” (Epe. 5:11, 12). Lain ari pengidup sida nya, kitai patut idup dalam penampak Kristus (Epe. 5:13, 14). Ari ti ngayahka pengidup kitai dalam pemabuk, kitai deka bekenaka timpuh kitai enggau manah, ari meri puji terima kasih ngagai Allah Taala ketegal pengerindu Iya (peda Epe. 5:15–21).

Paul ngerembaika tema iya pasal nunda pengerindu Allah Taala dalam jaku ajar iya ngagai laki bini Kristen. Pengerindu Jesus ke sanggup berkorban ungkup gerija nyadika chuan ungkup sida laki Kristen (Epe. 5:25–33), lalu penaluk gerija ngagai Kristus nyadika chuan ungkup sida bini Kristen (Epe. 5:22–24). Enda bekenaka pemeri seksual mensia enggau jalai ti kamah tauka ngelantangka diri, laki bini Kristen deka fokus lebih agi ngagai penyayau sereta beregaka pangan diri, lalu nyadi “setubuh” (Epe. 5:28–33).

“Tunda teladan Allah Taala laban kita tu anak ke dikesayauka Iya” (Epe. 5:1, NKJV). Nya alai, ulih pengasih Allah Taala, nuan dikangauka Iya sehari tu ngambika nuan idup nitihka ajar nya dalam kaul nuan enggau orang bukai.

`Baka ni ku Epesus 5:2, ke madahka kitai ngambika “idup dalam pengerindu,” nyaup kitai meretika reti jaku Paul dalam Epesus 5:1 pasal “nunda teladan Allah Taala”?`