---
title:  Kitai Udah Ditebus Ngambika Nyadi Komuniti
date:   25/09/2023
---

`Lebuh nuan macha Epesus 2, uji ngiga saut ngagai tanya tu: Nama utai ti udah dikereja Allah Taala ka kitai nengah Anak Iya Jesus Kristus?`

“Tang Allah Taala. . . .” Leka jaku tiga iti tu tentu meh leka jaku ke pemadu penuh pengadang ke ditemu mensia. Dalam Epesus 2:1–10, Paul ngenang pengidup jai bala peninga iya ke suba. Sama bekunsi nasit enggau semua mensia ke bukai, sida nadai tuju bukai tang ngelaban Allah Taala, pengidup sida dikuasa ulih dosa enggau Sitan (Epe. 2:1–3). “Tang Allah Taala balat rinduka kitai, ulih pemesai pengasih Iya. . . . ” Lalu nama ti udah dikereja Allah Taala ka sida enggau ka kitai? 1. Iya udah ngaga kitai idup enggau Kristus—pengangkat Kristus nya meh pengangkat kitai mega. 2. Iya ngangkatka kitai katas enggau Kristus—pengangkat Kristus pulai ke serega mega enggi kitai. 3. Di serega, Iya nudukka kitai enggau Kristus—Jesus ti chiri nyadi Raja mega enggi kitai (Epe. 2:4–7). Kitai tu ukai penonton ti ngemataka pekara-pekara ke ngubah dunya ke nyadi dalam pengidup Kristus! Allah Taala ngambi semua tindakkan ti luarbiasa tu, ukai laban sebarang pemanah dalam kitai, tang laban pengasih Iya (Epe. 2:8, 9), lalu iya dekaka orang ke arap nya idup berakup enggau Kristus lalu ngaga “kereja badas” (Epe. 2:10).

Enti Epesus 2:1–10 ngajar kitai idup berakup enggau Jesus, Epesus 2:11–22 ngajar kitai idup berakup enggau orang bukai dalam gerija Iya. Pemati Jesus bisi penguntung ti bediri katas, numbuh sereta neguhka kaul enggau Allah Taala (Epe. 2:1–10), sereta penguntung ke rata, ke nanggam kaul kitai enggau mensia bukai (Epe. 2:11–22). Nengah regang Iya, Jesus muai semua dinding ke nyeraraka orang Judah ti arap ari orang bansa bukai ti arap, nyengkaum salah guna Adat kena ngenyauhka agi takah nya (Epe. 2:11–18). Jesus mega udah nirika siti utai--ke amat ngalitka ati, iya nya kaaba tauka rumah sembiang ke baru ke diisi semua orang ke arap. Orang bansa bukai, ke dulu suba enda tau nyembah dalam tempat kudus dalam kaaba, diatu begulai enggau orang Judah nyadi siti raban. Kitai mega nyadi raban dalam gerija Allah Taala, “rumah sembiang ti kudus dalam Tuhan” (Epe. 2:19–22). 

Ulih pengasih Allah Taala, nuan bisi peluang idup sehari tu berakup enggau Jesus sereta enggau orang ke sama pengarap enggau nuan.

Epesus 2:8–10 udah bisi peranan ke besai dalam ngubah pengidup mayuh orang. Martin Luther tetemuka pengasih di dalam ayat-ayat tu ke nangkap ati iya, lalu iya mega tetemuka sekeda batang ajar ti ditetapka Reformasi: keselamatan semina ulih pengarap aja, ulih pengasih aja, ulih Kristus aja, lalu ungkup mulia ka Allah Taala aja. Dalam taun 1738, lapan belas hari udah bekau iya ngasaika ubah baru dalam pengidup iya ba Aldersgate Street, di nengeri London, John Wesley pen meri khutbah iya ba Oxford University, ngenataika “sabak ari dalam ati” enggau “manifesto siti pergerakan ke baru.” Ayat ti dikena iya? Epesus 2:8. (See A. Skevington Wood, “Strangely Warmed: The Wesleys and the Evangelical Awakening,” Christian History [magazine], vol. 5, no. 1 [1984]).