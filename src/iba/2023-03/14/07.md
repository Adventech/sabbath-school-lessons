---
title:  Tambah Penemu
date:   29/09/2023
---

Kitai ngujungka pelajar kitai enggau berundingka Epesus 6, ke alai kitai tetemuka kitai, ke gerija tu, raban sedadu Allah Taala ke beperang ngulihka pemaik.

Dalam Epesus, Paul bejaku pasal gerija nya sebagai tubuh Kristus (Epe. 1:22, 23; Epe. 4:11–16), sebagai rumah sembiang Allah Taala (Epe. 2:19–22), enggau sebagai pengantin/bini Kristus (Epe. 5:21–33). Dalam Epesus 6:10–20, Paul bejaku pasal gerija nya sebagai bala sedadu Allah Taala lalu meri tesau ke berat ngasuh berasukka senyata. Genteran ayat nya meri mayuh penguntung tang bisi risiko salah paham.

Kitai tau salah paham ke jaku Paul lalu ngumbai iya ngasuh kitai ngambi senyata sedadu tauka ngelaban orang dalam kaul kitai enggau orang bukai. Tang iya ke bendar, Paul semampai bejaku pasal penyerakup, nyebut jaku ke meransang pengarap lalu ngangkatka orang, sereta ngembuan ati ke nelap, siru, kasih ka pangan diri (peda lebih agi Epe. 4:25–5:2). Iya bejaku pasal berita manah ari Allah Taala nya meh “Berita Manah pasal pemaik” (Epe. 6:15). Nengah gambar tauka metafora tentera/sedadu tu, gerija ukai diperansang angkat beperang dalam reti perang tradisional. Iya ke bendar, kitai diperansang beperang rohani ngelaban penyai enggau tuju ngulihka pemaik. Paul nurun ngagai padang perang Laya Besai nya lalu nesau kitai ngambika masuk nyadi sedadu Allah Taala.

Kitai patut ngereja nya enggau penerang ti betul tauka realistik pasal munsuh kitai laban iya siti penyilap ti besai enti kitai salah anggap pengering munsuh ti ngelaban kitai. Kitai ukai semina belaban enggau munsuh ke mensia tang “ngelaban kuasa dunya ti petang tu, enggau ngelaban kuasa roh ti jai di langit”  (Epe. 6:12, NKJV), diuluka tuai jenderal ke landik nipu, iya nya antu empu (Epe. 6:11). Taja pia, kitai enda ibuh takut ka munsuh kitai. Allah Taala bisi enggau kitai dalam perang nya (Epe. 6:10) lalu udah meri kitai senyata ke pemadu manah, iya nya senyata Iya Empu, “senyata Allah Taala” (Epe. 6:11; banding Isa. 59:15–17). Iya udah meri kitai pemendar, pengelurus, pemaik, pengarap, pengelepas, enggau Roh Kudus (Epe. 6:13–17). Laban Allah Taala bisi bejalai ba mua kitai lalu kitai udah disikap penuh ari punjung pala ngagai ujung tunjuk kaki enggau senyata ke udah diberi Iya, kitai enda tau alah. Pemenang kitai udah dijamin.

**Tanya ti deka dipejuraika**:

`Taja pen kitai ukai diselamatka ketegal kereja badas kitai, nama reti jaku Paul lebuh iya nulis kitai “ditempa Iya dalam Jesus Kristus ngambika kitai ngereja pengawa ti manah ti udah disedia Allah Taala ke kitai nyadika jalai pengidup kitai” (Epe. 2:10, NKJV)? Enti baka nya, nama guna tauka tuju kereja badas kitai deh?`

`Paul nulis: “Ngagai Iya ke ulih ngereja utai lebih ari ti dipinta tauka diperagam kitai, ulih kuasa ti bekereja dalam kitai” (Epe. 3:20, NKJV). Nama kuasa ti bekereja dalam kitai nya, lalu baka ni kuasa nya patut dipandangka dalam pengidup kitai?`