---
title:  Penyerakup Pengarap
date:   27/09/2023
---

`Dalam Epesus 4, Paul ngasuh orang ke arap badu ngereja sekeda utai tang ngereja sekeda utai ke bukai. Nama utai nya?`

Epesus 4 dipunka lalu diujungka enggau kangau ti ngasuh sida ibuhka pangan diri ti sama kaban gerija (Epe. 4:1–3, 32). Entara dua iti kangau nya, Paul meri sukung ke kuat ke penemu senentang kitai ke patut ngeringka penyerakup dalam gerija. Iya berengkah enggau meri tujuh iti “siti” tauka “satu”: Bisi siti tubuh, siku roh, siti pengadang, siku Tuhan (Jesus Christ), siti pengarap, siti baptisa, siku Allah Taala enggau Apai (Epe. 4:4–6). Kitai ditanggam ulih pengamat spiritual tu. Nya alai, ke bendar iya, kitai endang berakup.

Taja pen penyerakup nya amat bisi ari segi theologi, iya begunaka kereja keras ari kitai. Nya kebuah kitai patut semampai “enggau naka ulih nyaga penyerakup dalam Roh” (Epe. 4:3, NKJV). Siti jalai genap iku kitai ulih ngereja nya, iya nya, ari kitai ti nyadi “bagi tubuh” Kristus ti chakah (Epe. 4:7–16). Genap iku anggota endang bagi tubuh ti diberi Tuhan lalu patut bejalaika tanggung-pengawa diri kena nentuka pengerai iya (Epe. 4:7, 16). Lalu semua patut bulih penguntung ari pengawa sida rasul, sida nabi, sida penginjil, sida gembala [pastor], enggau sida pengajar (Epe. 4:11, 12). Sida tu, baka urat isi [ligaments and tendons], ti ngembuan fungsi nyerakup, nyaup kitai tumbuh mansang sama-sama kedalam Kristus iya ti nyadika Pala tubuh nya (Epe. 4:13, 15).

Maya nya, Paul mega madah ngagai sida, “Kitai enda tau agi nyadi anak mit ke dikebu lalu ditabanka kia-kia ulih genap macham ajar ti datai ari akal mensia, enggau ulih kelakar orang ke nipu” (Epe. 4:14, NKJV), leka jaku ti terang nunjukka raban gerija ke terubah nya kelia bisi betapi enggau pengachau ari dalam ke datai ari “kelakar orang ke nipu.”

Lebuh Paul nyau datai ba kangau iya ti penudi, iya ngasuh sida “nelap enggau pangan diri, siru enggau pangan diri, ngampun pangan diri” (Epe. 4:32, NKJV), iya minta sida ke arap nya muai ati sida ke keras dulu suba (Epe. 4:17–24) anang agi ngembuan tebiat ngeransi, pengeringat, jaku laya, tang ngena “jaku ti manah kena ngemansangka pengarap orang” lalu meri pengasih (Epe. 4:25–31).

Epesus 4 ke bejaku pasal penyerakup tu sigi mudah dibacha lebuh semua utai baik magang. Tang lebuh kitai bisi penyarut, ka pedis tauka enchabar agi macha iya--taja pia penting kitai macha iya lebuh ke baka nya. Kati nuan ingat sehari tu deka ngasaika penyerakup tubuh Kristus, penyerakup ti sanggup Kristus mati ketegal deka ngulihka iya?

`Nama sekeda jalai kitai ulih nyaup nempa penyerakup dalam gerija kitai, sekalika gerija tempatan tauka gerija sedunya? Nama kebuah penting kitai ngereja utai ke ulih dikereja kitai?`