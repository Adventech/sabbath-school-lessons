---
title:  'Paul: Rasul Ngagai Bansa Bukai ti Dijil'
date:   30/07/2023
---

`Bacha Epesus 3. Sekumbang di macha, kelala siti tauka dua tema tauka rambai jaku ari nya. Nama poin besai ti digaga Paul ditu?`

Epesus 3 mandangka struktur ke narit ati. Paul ngepunka bab tu ngena jaku tu:  “Nya kebuah aku, Paul, nyadi orang jil Jesus Kristus ke penguntung kita orang bansa bukai” (Epe. 3:1, NKJV). Udah nya, iya limpang, pama diri pengelama, ke bukai lalu bejaku pasal pengawa iya ti nyadi rasul ngagai orang bansa bukai (Epe. 3:2–13). Udah ke lama limpang nya, iya pen nikal baru ngagai pejalai runding iya ti keterubah tadi ari ngulang baru genteran jaku, “Nya meh kebuah” (Epe. 3:14, NKJV), lalu ayat 14–21 meri riput sampi iya ti tejanggal tadi.

Dalam Epesus 3:1, Paul madahka diri sebagai “orang jil Jesus Kristus” NKJV), tu jalai jaku iya ti madah taja pen iya dikurung perintah Rome lalu dikuasa ulih Empayar Rome, bisi tuju Tuhan ke lebih dalam agi ke benung dipejalaika dalam pengidup iya.  Iya ukai nyadi orang jil Rome tang “nyadi orang jil Tuhan”! (banding Epe. 4:1).

Paul ke nyebut “pemerinsa” diri (Epe. 3:13, ESV), sereta udah nya nyebut diri “dirantai” [di jil] (Epe. 6:20, ESV), nunjukka iya ukai ditanka di rumah (banding Kereja Rasul 28:16) tang amat dalam rumah jil. Enti nuan di jil lebuh abad keterubah nya kelia, lalu dikurung orang Rome dalam lubang tanah, nya meh utai ke balat pedis. Empayar Rome maya nya nadai ngembuan rumah jil ke bisi manah atur enggau perengka agu ke manah tauka pemakai ke menyana. Iya ke bendar, Empayar nya nadai begunaka rumah jil laban sida enda ngukum orang ngena jil. Orang di kurung dalam rumah jil semina sekumbang ke nganti diri dipecharaka tauka nganti ukum mati dipejalaika. Orang ke di jil ngadaka utai ke diguna diri empu tauka begantung ba kaban belayan tauka pangan meri sida makai tauka meri utai ke diguna sida.

Pengirau Paul lebih agi numpu ngagai empas iya ke di jil nya ba sida ke arap, ketegal nyadi orang ke di jil nya amat ngemaluka orang dalam konteks budaya ngemasa-ngemalu. Engka iya bisi nangi enggaika sekeda orang deka nanya, “Baka ni ku Paul ulih nyadi rasul enggau pemai berita ungkup Kristus ke udah diangkatka tinggi nya, sereta mega nyadi orang jil ke dikemeluka?” Ari nya, iya ngubah jerita iya ti di jil, lalu nyaup orang ke arap meda nya sebagai siti bagi dalam pelan Allah Taala. Iya kena perinsa ketegal sida (“merinsa ungkup kita,” ESV) lalu utai ke dipeda tau ngenataika pemalu ngagai sida diatu nyadi “mulia” ka sida (Epe. 3:13).

`Baka ni ku kitai deka belajar pechayaka Tuhan enggau jalai Iya lebuh betapi enggau keadaan ke amat nguji pengarap kitai?`