---
title:  Kristus, Diau Dalam Ati Kita
date:   02/08/2023
---

`Bandingka peminta Paul dalam sampi iya ke dulu agi, dalam Epesus 1:16–19, enggau peminta iya ungkup bala orang ke arap dalam Epesus 3:14–19. Baka ni jalai dua iti peminta nya sebaka?`

Ba belakang salin Epesus 3:14, 15 ngagai jaku English, Paul bisi bemain mimit enggau leka jaku ditu. Lebuh Paul madahka diri besugang ba mua Apai “ke meri nama ngagai semua ruang bilik ti di serega enggau di dunya” (ESV), iya bemain enggau kaul fonetik entara leka jaku Grika ungkup Apai, patēr, enggau leka jaku Grika ungkup ruang-bilik, patria. Dalam Epesus, Paul ngemesaika gaya pelan keselamatan Allah Taala ti komprehensif, ti nyengkaum semua utai (Epe. 1:9, 10) semua timpuh masa (Epe. 1:21). Lalu ditu iya ngambu “semua ruang bilik ti di serega enggau di dunya” diempu “Apai.” Genap iti ruang-bilik (patria) bulih nama sida ari Apai (patēr). Tu meh berita ti pemadu manah!

Perundingka penemu tu: Ruang-bilik nuan, taja pen penuh pengurang sereta enda sempurna, diempu Allah Taala. Ruang-bilik nuan ukai dikuasa tauka diatur nasit, tang iya diibun dalam tangan Tuhan ke nelap. Allah Taala sayauka ruang-bilik ke enda sempurna. Sida mai nama ari tuhan. Sida mai kelai Tuhan ti ngempu sida.

Dalam Epesus 3:16–19, Paul minta Allah Taala meri peneleba spiritual ke penuh ke dikelai pengering didalam ke datai ari Roh Kudus ke bisi enggau sida (Epe. 3:16), pengerapat enggau Kristus, iya ke dipadahka bisi diau didalam (Epe. 3:17), sereta enggau identiti spiritual ke kukuh (“beurat sereta negapka diri (tauka tegap) dalam pengerindu,” Epe. 3:17, ESV).

Lebuh deka meri puji ngagai Allah Taala ketegal pemesai rampa berekat ti diberi Iya ngagai orang ke arap, iya nyengkaum ukai tigi iti dimensi, tang empat iti—“pemesai, pemanjai, peninggi enggau penalam” (Epe. 3:18, ESV). Iya enda nyemetak madahka dimensi tauka sukat nama tu, tang utai ke nyata madahka pemesai utai ke penting. Tu nyau nyadi entelah ngagai orang ke belajarka Bup Kudus. Kati dimensi tu bejaku pasal penemu-dalam Allah Taala (banding Jop 11:5–9, ke ngena empat dimensi), kuasa Allah Taala (banding Epe. 3:16, 17), tauka, rumah sembiang dalam Epesus 2:19–22,(banding Esek. 43:13–16, ke ngena empat dimensi; Amos 7:7, 8; P’dang. 11:1, 2) kini? Engka lebih manah kitai meda dimensi tu bejaku pasal pemesai “pengerindu Kristus” (Epe. 3:19), laban jaku ayat ti madah “ngambika kita . . . nemu pemesai, pemanjai, peninggi enggau penalam” (Epe. 3:18, ESV) disambung frasa “pengerindu Kristus” (Epe. 3:19, ESV; banding Rom. 8:35–39). Tang, enda ngira nama pen reti jaku nya, utai ke penting, iya madahka berita manah.