---
title:  'Gerija: Mandangka Penemu-dalam Allah Taala'
date:   01/08/2023
---

`Nama jaku Paul senentang Allah Taala enggau tindakan Allah Taala dalam Epesus 3:7–13?`

Sekali agi Paul ngambu diri “pengereja injil” nengah “pemeri pengasih Allah Taala” (Epe. 3:7, ESV; banding Epe. 3:1, 2). Pemeri tu, baka injil nya empu, ukai diberi ketegal rega orang ke nerima iya, tang nengah pengasih Allah Taala. Paul ngaris poin tu ari bejaku pasal diriempu sebagai “orang ke pemadu mit ari semua nembiak Tuhan” (Epe. 3:8, ESV).

Kitai meda baka ni ku pemereti ati Paul pasal diriempu makin betambah baka ti dipeda kitai nengah surat-surat iya nitihka tusun sida nya ditulis. Dulu ari nya, iya ngambu status diri ti nyadi rasul ti dichiri Tuhan (Gal. 1:1). Tang, dudi ari nya, iya madahka diri sebagai “rasul ke pemadu mit ari semua bala rasul” lalu “enda patut dikumbai rasul” (1 Kor. 15:9, NKJV). Dalam Epesus ditu iya meda diriempu sebagai “orang ke pemadu mit ari semua nembiak Tuhan” (Epe. 3:8, ESV). Lalu, pengujung iya, iya ngelar diri sebagai “aku tu orang ke pemadu jai ari semua orang ke bedosa” (1 Tim. 1:15, NIV).

Engka jalai runding Paul ditu ulih nyaup nerangka reti jaku Ellen G. White ke tebilang tu: “Makin semak nuan datai ngagai Jesus, makin nyata agi nuan meda diri bepenyalah; laban mata nuan deka meda lebih terang agi, lalu penimpang enggau pengurang nuan deka dipeda enggau terang enti dibandingka enggau kesempurnaan Kristus.”—Steps to Christ, p. 64.

Paul nyambung jaku iya. Dalam Epesus 3:10, iya nulis: “ngambika diatu, ulih eklisia, semua penemu-dalam Allah Taala dipadahka ngagai bala pemerintah, enggau kuasa ti di langit” (NKJV). Sapa “bala pemerintah, enggau kuasa ti di langit” ke disebut ditu? Baka ni ku gerija deka madahka semua penemu-dalam Allah Taala ngagai sida nya? Taja pen Epesus 3:10 enda nerangka nama bansa kuasa nya, lebih manah kitai ngumbai nya kuasa ke jai baka ti silik agi disebut dalam Epesus 6:11, 12. Enti baka nya, gerija didirika ari nyerakupka bansa Judah enggau bansa bukai, iya ke dulu suba bebelah-bagi ari pangan diri, lalu diatu nyadi jaku gerah ke terang ngagai bala antu ti nyadi “pemerintah ti merintah kuasa ti di langit” pasal pelan Allah Taala ungkup masa ti deka datai, ti deka “ngempuruka semua utai ti di serega enggau di dunya, di baruh siku kepala, iya nya Kristus” (Epe. 1:10, ESV). Jaku gerah tu madah ngagai sida pelan Allah Taala udah berengkah dipejalaika lalu pengerusak sida udah ditetapka nyadi. Gerija ti berakup nya nyadika kelai pengalah sida.

`Enti gerija kita empu ngambi berat jaku Paul ti nerangka “pengawa” gerija dalam Epesus 3:10, baka ni iya ulih ngubah chara nuan enggau kita anggota gerija mela pangan diri?`