---
title:  Mulia Dalam Gerija enggau Dalam Kristus Jesus
date:   03/08/2023
---

`Paul nutup riput sampi iya ngena siti pantun puji ka Allah Taala ti pandak. Iya muji Allah Taala ketegal nama?  Epe. 3:20, 21.`

Naka ke tu Paul udah nuliska sampi iya ungkup sida ke arap (Epe. 3:14–19). Diatu iya besampi terus ngena jalai ti penuh kuasa. Sampi puji Paul nimbulka dua iti tanya: 1. Kati ku jaku Paul ditu udah ngangkatka gerija enggau jalai ti enda patut ngagai penuduk ke sama enggau Kristus, “mulia ngagai iya dalam gerija enggau dalam Kristus Jesus” (Epe. 3:21, ESV)? Taja pen Paul beberat amat ke gerija di Epesus, utai ke nyata iya nya Kristus meh Juruselamat ungkup gerija laban Kristus ke diau dalam ati sida ti arap (Epe. 3:17). Dalam pantun puji nya, Paul muji Allah Taala ketegal keselamatan ti diberi Iya ngagai gerija nengah Kristus Jesus.

2\. Kati reti frasa “awakka semua turun-menurun . . . belama-lama iya” (Epe. 3:21, ESV) madahka gerija nya deka meruan diau di dunya tu, lalu penatai Jesus baru udah ditangguhka dulu? Epesus bejaku enggau gagit pasal dudi hari. Ngambika chunto, Epesus 4:30 merening ke mua ngagai “hari penebus” (ESV). Orang ke arap mega, deka ngasaika kuasa Kristus ti nadai nemu abis, ti deka merintah “dalam dunya ti deka datai” (Epe. 1:21, NRSV). Nya alai, pantun puji Paul patut dipeda baka ngerami kuasa Kristus ti enda nemu abis ti dikena iya ka penguntung orang ti arap.

Lebuh kitai meratika baru riput sampi Paul ti kedua (Epe. 3:14–21; banding Epe. 1:15–23), kitai meda Paul bulih pengering dalam pengibun Apai ke seluruh dunya (Epe. 3:14, 15), Roh Kudus ke seruran bisi (Epe. 3:16), Kristus Empu ke begulai enggau kitai (Epe. 3:17), sereta pengerindu Kristus ke nadai tatak sereta enda ulih disukat (Epe. 3:18, 19). Tu utai ke amat endar dataika iya meda orang ke arap nya “dipenuhka enggau semua personaliti Allah Taala” (Epe. 3:19, ESV) lalu ngerami semua pemendar spiritual tu dalam puji, lalu sekali agi alit ati ngenang pemayuh kuasa Allah Taala ti deka diberi ngagai orang ke arap (Epe. 3:20, 21).

Lebuh maya kitai ngasaika tating penanggul, penguji, pengakang ati, kitai ulih nguing ngagai rikud sampi Paul tu. Rasul ke benung dalam jil tu ngangkatka perening kitai ngagai gambar besai juluk ati enggau pengasih Allah Tala, lalu ngasuh kitai ngingatka, enda ngira nama pen keadaan kitai ke diatu, kitai bisi ngambi bagi dalam pelan besai Allah Taala (Epe. 1:9, 10), enggau kuasa Iya ti bekereja dalam kitai.

Nama berekat-berekat ari Tuhan ke berega amat ba nuan? Uji nelebaka diri ngarang sampi puji ti tau dikena nuan muji Allah Taala ketegal berekat-berekat nya.