---
title:  Tambah Penemu
date:   04/08/2023
---

Bacha Ellen G. White, “Modern Revivals,” in The Great Controversy, pp. 461–478.

“Baka ni ku kitai deka ngasuh serasi gaya spiritual kitai ti mit tu enggau utai ti dikenang ayat kitai tu [Epe. 3:14–19] ti bejaku senentang penemu-dalam ti penuh ti tau diempu kitai? Baka ni ku serega meda kitai, orang ke bisi pengelebih spiritual enggau berekat bukai ngambika kitai tau tumbuh-mansang dalam pengasih, tang kitai enda ngena peluang ke udah diberi ka kitai nya? Rasul Paul enda nulis jaku tu kena ngalitka ati kitai, nipu kitai, tauka ngangkatka pengarap kitai semina ngambika kitai asa aja dalam pengalaman kitai. Iya udah nulis jaku tu kena nunjukka ngagai kitai nama enggau baka ni kitai deka nyadi, enti kitai deka nyadi waris perintah Allah Taala. Baka ni ku kitai deka nyadi pengereja pengawa begulai enggau Allah Taala, enti kitai semina bisi pengalaman ke mit aja? Kitai bisi penemu senentang pengelebih orang Kristen, lalu patut bebendar ngiga pemereti spiritual ti lebih dalam senentang pekara Allah Taala ti dikedekaka Tuhan dikembuan kitai.

“Kati kitai amat arapka Bup Kudus? Kati kitai amat arapka diri tau bulih penemu Allah Taala baka ti dipandangka ba mua kitai dalam ayat tu? Kati kitai amat arapka tiap iti leka jaku ke pansut ari mulut Allah Taala? Kati kitai amat arapka semua jaku ke udah disebut sida nabi enggau sida rasul, disebut Jesus Kristus, iya ti pun penatai semua penampak enggau berekat, lalu dalam Iya bisi semua pengaya enggau pemenuh? Kati kitai amat arapka Allah Taala, enggau ke Anak Iya?”—Ellen G. White, The Advent Review and Sabbath Herald, October 1, 1889.

**Tanya ti deka dipejuraika**:

`Bandingka sampi puji [doxology] Paul dalam Epesus 3:20, 21 enggau sampi puji ke bukai dalam Penyanggup Baru—Rom. 11:33–36; Rom. 16:25–27; Pil. 4:20; 2 Pet. 3:18b; Jude 24, 25. Tema nama tauka idea nama ke bisi dalam ayat-ayat nya? Baka ni ku kitai deka ngiru sikap puji enggau sembah ke dipandangka sida nya?`

`Bandingka baka ni Paul nguna leka jaku Grika plēroma (“pemenuh”) dalam Epesus (Epe. 1:10, 23; Epe. 3:19; Epe. 4:13). Dalam runding nuan, nama kebuah idea tu penting ba Paul?`

`Ari semua tindakkan Allah Taala ti dipuji Paul dalam Epesus 3, ni iya ke pemadu meransang ati nuan? Nama kebuah?`

`Paul ngujungka bagi setengah keterubah bup Epesus sama baka iya ngepunka iya (Epe. 1:3–21), ngena jaku sampi enggau puji. Iya betemegahka kuasa Allah Taala, ke bisi dalam pengidup sida ke arap nengah Kristus enggau Roh Kudus (Epe. 3:16–21). Baka ti ditulis Ellen G. White diatas, baka ni kitai ulih ngasaika lebih manah agi kuasa tu dalam pengidup kitai?`