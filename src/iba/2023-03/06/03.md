---
title:  Misteri Injil ke Lama Udah Dilalaika
date:   31/07/2023
---

`Nama misteri ke udah dipandangka ngagai Paul? Epe. 3:1–6.`

Lebuh nuan belajarka Epesus 3:1–6, peratika pekara ke nangkanka tu:

Keterubah, Paul nulis bagi surat tu lebih agi ditujuka iya ngagai orang Kristen bansa bukai ke besembiang dalam gerija-gerija di rumah di Epesus (Epe. 3:1).

Kedua, Paul ngambu diri udah nerima utai ke dikumbai iya “pengawa pengasih Allah Taala” ke udah diberi ngagai iya, “ke penguntung kita,” ke orang Kristen ari bansa bukai (Epe. 3:2, ESV). “Pengawa injil pengasih” tu meh pengawa ti udah diberi ngagai iya ngambika meritaka injil (“pengasih Allah Taala”) ngagai orang bansa bukai (bandingka Epe. 3:7, 8, ESV).

Ketiga, Paul ngambu siti misteri udah dipandangka ngagai iya, lalu iya udah nulis pasal topik tu dalam surat nya (lebih agi peda Epe. 1:9, 10; Epe. 2:11–22), iya nya, “misteri Kristus”  (Epe. 3:3, 4). Paul enggai ka diri dikumbai orang nempa injil nya, tang iya ngambu diri udah diberi Tuhan pengawa meritaka injil nya.

Keempat, ukai Paul kediri aja ke udah nerima pemandang dulu pasal misteri tu, laban Roh Kudus udah kala mandangka iya “ngagai sida rasul Iya ti kudus enggau ngagai sida nabi” ngena jalai ke ngelui pemandang pelan Allah Taala ngagai “mensia ba serak ti bukai” dulu ari nya (Epe. 3:5). Sida ke disebut nabi ditu dipelabaka sida ke ngembuan sereta bejalaika pemeri roh nubuatan ba entara kaban gerija Kristen dalam gerija-gerija ba rumah maya nya, lalu ukai bejaku pasal sida nabi dalam Penyanggup Lama. Lalu misteri nya, ke dilalaika dulu suba, diatu udah dipandangka nyadi utai ke dikumbai kitai “resia ti tebuka.”

Ke penudi iya, iya madah: “Misteri nya baka tu: Ulih Berita Manah, orang bansa bukai udah dibai sama enggau orang Judah bempu pesaka, nyadi raban tubuh nya, lalu sama enggau bempu utai ti udah disemaya dalam Jesus Kristus” (Epe. 3:6, ESV).

Paul angkun amat ka Berita Manah/Injil nya lebih agi pasal chara iya diajar di gerija, ke digaga ari bansa Judah enggau bansa bukai begulai. Dua raban bansa tu udah nyadi rengka ti dikena nirika komuniti ti baru, iya nya siti bansa mensia ke baru, ke dikumbai gerija (peda Epe. 2:14–16). Nadai salah kitai ngumbai sida nya diatu udah diubah ari munsuh nyadi “waris bekunsi,” “bekunsi tubuh” (disengkaum dalam siti tubuh, iya nya tubuh Kristus), lalu “bekunsi bagi” dalam semaya Injil (peda Epe. 3:6).

`Nama sikap, tauka asai ati, ti dikembuan nuan, ke belaban enggau ajar injil ke mai kitai besaum? Baka ni ku nuan deka muai sikap nya ari ati nuan?`