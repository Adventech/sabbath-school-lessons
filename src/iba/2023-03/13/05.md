---
title:  Terabai, Selapuk, enggau Pedang
date:   20/09/2023
---

`Kemaya enggau baka ni orang ke arap sebagai sedadu ti beperang dalam Laya Besai nya ngena terabai, selapuk, enggau pedang nya? Epe. 6:16, 17.`

Terabai ti ku Paul ditu, nya meh terabai ke besegi empat ke dikena sedadu Rome. Digaga ari kayu lalu dilapis enggau kulit, tisi iya nyerindak kedalam kena ngelindung ari serang ari tisi. Lebuh dibasahka lapis kulit terabai nya ulih “madamka semua laja ti beapi-api” (NKJV), ke ditimbakka munsuh. Paul ti bejaku pasal “terabai pengarap” nya nyereminka jaku Penyanggup Lama ti ngena terabai nya nyadika simbol Allah Taala, ti ngelindung bala nembiak Iya (P’kal. 15:1, Mas. 3:3). Bekenaka “terabai pengarap” (Epe. 6:16) reti nya nurun beperang enggau penuh pengarap ka Allah Taala, ti deka beperang ngarika orang ke arap (Epe. 6:10), meri sida senyata ke pemadu manah (Epe. 6:11, 13), lalu iya ke nentuka pemenang.

Baka nya mega, selapuk kebal sedadu Rome, digaga ari besi tauka temaga. Selapuk kebal ke ngerungkup pala nya bisi ditambahka tisi, bisi plet ke ngelindung pegu, plet ke ngelindung pending, enggau rambing ke ngelindung atas mata, lalu plet ke ngelindung kuyu. Baka selapuk kebal nya meri pengelindung ke beguna amat, baka nya meh “selapuk pengelepas” (Epe. 6:17) nyempamaka pengelepas tauka keselamatan ke diasaika orang ke arap nya diatu begulai enggau Kristus ke udah angkat ari mati, pulai ke serega, lalu diangkatka tinggi (Epe. 2:6–10). Ngerasukka “selapuk pengelepas/keselamatan” reti nya muai penakut ke kuasa roh ti jai ti biasa amat maya nya kelia, lalu arap penuh ka kuasa Kristus (banding Epe. 1:15–23, Epe. 2:1–10).

Lalu senyata ti penudi, nya meh “pedang Roh, iya nya Jaku Allah Taala” (Epe. 6:17); bejaku pasal pedang sedadu Rome ke pandak sereta lurus bemata dua. Chara sida beperang, sida nikamka dua iti sangkuh (nadai disebut Paul ditu) lalu udah nya iya nyintak pedang lalu nganjak ke mua, pedang nya direjang ke mua (ukai dipantapka). Nyadi perang orang ke arap nya “pedang Roh” laban iya diberi Roh Kudus, senyata tu meh “jaku Allah Taala.” Paul bediri sebagai siku jenderal lalu nesau orang ngerasukka senyata, iya meri jaku semaya pengadang enggau pemenang ke datai ari Komander Tentera Allah Taala Empu. Jaku semaya nya, ke bisi dalam Epesus 6:10–20, nya meh ke nyadi “pedang Allah Taala” ke nyadi batang senyata dalam perang ngelaban penyai. Nya alai “jaku Allah Taala,” nya reti iya semua jaku semaya berita manah ke ditemu kitai dalam Bup Kudus.

`Enti sema jaku kitai enda rindu ka kelalu mayuh gambar sedadu/tentera ditu, nama ke ulih diajar gambar sedadu nya ngagai kitai pasal pengamat bisi Laya Besai nya lalu berapa serius kitai patut nganggap iya?`