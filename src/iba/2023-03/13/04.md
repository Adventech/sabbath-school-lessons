---
title:  'Kasut: Gerija Ngulihka Pemaik'
date:   19/09/2023
---

Sedadu Rome, ke nyediaka diri deka nurun beperang, masukka kasut sedadu ke ditanchang tegut. Tapa kasut nya belapis-lapis tebal lalu begigika besi kasar, ngambika sedadu nya ulih bediri teguh ngetanka diri (Epe. 6:11, 13, 14). Paul nerangka perengka kasut sedadu tu ngena jaku ari ayat Isaiah 52:7, ke bejaku ka pengaga ati lebuh orang datai mai berita ti madahka perang Yahweh udah menang ngarika sida nembiak Iya (Isa. 52:8–10) lalu pemaik udah datai: “Naka meh pengerindu meda siku seruan ke datai ngelangkah bukit, mai berita ti manah, berita pasal pemaik!” (Isa. 52:7, ESV).

`Peratika baru lapan kali Paul nyebut pemaik dalam Epesus. Nama kebuah iya ngena metafora/sempama sedadu enggau silik taja utai ti dikedekaka iya amat nya meh pemaik? Epe. 1:2; Epe. 2:14, 15, 17; Epe. 4:3; Epe. 6:15, 23.`

Paul ngemesaika pemaik nya sebagai pengawa Kristus, “pemaik kitai,” Iya ti ngajar pasal pemaik “ngagai kita ke jauh ari Allah Taala, enggau ngagai orang Judah ke semak Iya” (Epe. 2:14–17, ESV), mai orang Judah enggau orang bansa bukai begulai dalam “siti aja bansa” ti baru (Epe. 2:15, NIV). Ari ti ngidupka belama berita manah pasal pengawa nyelamat enggau pemaik Kristus, ari ti ngemesaika pemenang ti udah ulih iya suba lalu nganti panjung pemenang Iya ti deka datai ila, semua orang ke arap masukka kasut sida lalu besedia deka nurun beperang. Baka orang mai berita dalam Isaiah 52:7, bala orang ke arap diatu mega mai berita pemenang enggau pemaik ti diberi Kristus.

Tang Paul, ukai dekaka kitai nganggap kangau iya ti ngasuh kitai nyikap diri ngena senyata sedadu nya kangau ngambika kitai angkat bebeperang ngelaban munsuh kitai. Nya meh kebuah iya madah bala orang ke arap nya angkat lalu nusi “berita manah pasal pemaik” (Epe. 6:15). Ukai mega iya ngasuh orang ke arap nya ngembuan sikap ke deka belaban enggau orang bukai, laban iya mayuh bejaku pasal penyerakup, bekenaka jaku ke ngangkatka pangan diri, nelap sereta sinu ka pangan diri (peda lebih agi Epe. 4:25–5:2). Gerija deka bebendar “ngulihka pemaik” ari ti bekenaka senyata pemaik dalam injil, iya nya nilai-nilai tuchi orang Kristen, baka, (pemaruh ati, pengeliat ati, pengampun, enggau ke bukai) lalu ngamalka pengidup ti besampi, sereta nyembah. Semua pengawa nya endang strategik, ti nunjuk ngagai pelan besai Allah Taala ti deka ngempung tauka nyerakupka semua utai dalam Kristus (Epe. 1:9, 10).

`Baka ni ku ayat-ayat tu nyaup kitai nyagam nama reti iya dalam pengidup kitai Paul ti bekenaka gambar sedadu tauka tentera ditu? “Allah Taala ngangauka kitai ngerasukka senyata. Kitai enggai ngerasukka senyata Saul, tang semua senyata Allah Taala. Udah nya kitai mansang ke mua lalu ngereja pengawa Iya enggau ati ti penuh penelap, penyiru, pengasih, enggau pengerindu Kristus.”—Ellen G. White, [Australasian] Union Conference Record, July 28, 1899.`