---
title:  Belulang Punggung enggau Terabai Dada
date:   18/09/2023
---

`Baka ni ku Paul ngambar dalam ati iya orang ke arap nya berengkah nyikap diri deka beperang ngelaban penyai?  Epe. 6:14; peda mega 1 Pet. 4:1; 1 Pet. 5:8; Rom. 8:37–39.`

Jaku tangkan/amaran Paul pasal perang besai ti deka datai (Epe. 6:13) nyediaka bala pemacha iya ninga tesau iya ti penudi ngambika angkat bediri (tu tesau ti keempat, banding Epe. 6:11, 13) lalu tu tesau ti silik ngasuh ngangkatka senyata (Epe. 6:14–17). Paul bejaku pasal nanchang punggung (banding Isa. 11:5). Gari ngepan orang kelia selalu iya gerah, lalu deka ditanchang ba punggung sebedau ngereja pengawa tauka beperang (banding Luke 12:35, 37; Luke 17:8). Paul ngambar dalam ati iya orang ke arap kelia ngerasukka perengka senyata diri indah baka sedadu Rome, berengkah enggau belulang kulit ke dilagu ngena besi-besi enggau pala besi.  Ari nya digantung tali-tali ari kulit ke dilekatka disk besi ngelingi punggung, indah nyadi baka “apron” ke dikena ngelaika pangkat tauka ngias ngepan. Belulang punggung nya nanchang ngepan sereta mega ngetanka perengka bukai.

Pemendar nya ukai enggi orang ke arap nya empu; iya endang pemeri ari Allah Taala (banding keselamatan dalam Epe. 2:8). Tang iya ukai utai ke enda dipeda, tauka siti aset ke disimpan pia aja lalu nadai bisi empas ti ngubah pengidup sida. Sida patut “ngerasukka” pemendar Allah Taala, lalu ngasaika sereta bekenaka pemeri Allah Taala tu. Ukai sida ke ngempu pemendar Allah Taala tang pemendar Allah Taala ke ngempu sereta ngelindung sida.

Udah nya Paul ngansak sida ke arap nya ngerasukka “pengelurus nyadika terabai dada kita” (banding 1 Tes. 5:8). Baka belulang pemendar, terabai dada tu mega datai ari Tuhan, endang siti ari kereban senyata Yahweh dalam peranan Iya nyadi sedadu Tuhan (Isa. 59:17). Baju kebal ke dikena sedadu lebuh jeman Paul kelia digaga ari ring besi ke berasuk-rasuk baka rantai, tisik besi tauka engkeraju, tauka selimpir besi ke dianyam-anyam. Baju kebal tauka terabai dada tu ngelindung perengka tubuh ke penting ari tumbuk tauka pantap munsuh. Tu nyempamaka baka ni orang ke arap deka ngasaika pengelindung spiritul ke diberi pengelurus Allah Taala ti ngelindung sida. Dalam Epesus, Paul ngaulka pengelurus ngagai pengudus, pemadas, enggau pemendar (Epe. 4:24, Epe. 5:9), ngitung iya baka kualiti mela orang enggau lurus sereta manah, lebih agi bala anggota gerija diri.

`Baka ni jalai nuan udah ngasaika baka ni pemadas, pengudus, enggau pemendar nya udah nyadi pengelindung nuan?`