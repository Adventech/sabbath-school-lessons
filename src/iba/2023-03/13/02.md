---
title:  'Gerija: Raban Sedadu ti Berakup'
date:   17/09/2023
---

`Bacha Epesus 6:10–20. Nama ku jaku Paul ditu pasal bansa perang ke dipejalaika gerija? Kati ku Paul semina bejaku senentang perang spiritual siku-siku orang ke arap ngelaban penyai, tauka senentang gerija beserakup beperang ngelaban penyai?`

Pemenang dalam perang orang Grika enggau Rome endang bepanggai ba kerejasama bala sedadu dalam unit sida lebih agi dalam sukung sida ka pangan diri lebuh ke betempuh. Ngatika diri dalam perang nya nunjukka sikap sedadu ke nadai dilatih, ngujungka sida deka tetap alah.

Bisi beberapa kebuah ke penting kena nyukung penemu Paul, ke selubang enggau penemu iya pasal sedadu, iya ditu bejaku pasal  gerija ti bekunsi perang ngelaban penyai dalam Epesus 6:10–20: 1. Genteran ayat tu meh kemunchak surat iya ke bejaku pasal gerija. Nyelai amat enti Paul nutup surat iya ngena gambar sedadu Kristen ngatika diri beperang ngelaban kuasa pemetang; 2. Ba ujung genteran nya, Paul nekanka penyerakup Kristen dalam tesau iya ngambika “besampika semua nembiak Tuhan” (Epe. 6:18–20, ESV); 3. Lebih penting ari semua, dulu agi dalam surat nya lebuh Paul bejaku pasal kuasa penyai, iya ngengkah sida nya ngelaban gerija, ukai ngelaban siku-siku orang ke arap: “Ngambika diatu, ulih eklisia, semua penemu-dalam Allah Taala dipadahka ngagai bala pemerintah, enggau kuasa ti di langit” (Epe. 3:10, ESV).

Ari nya, Epesus 6:10–20 ukai bejaku pasal siku sedadu kediri ngelaban penyai. Tang Paul bejaku pasal gerija nya sebagai siti raban sedadu. Iya ngerah kitai ngerasukka senyata penuh, sebagai bala tentera ke berakup, nganjakka mua enggau pengabis tulang. Paul milih deka ngujungka jaku iya ti nekan ngagai gerija, ke nyengkaum penerang ke chukup panjai ti madahka gerija nya sebagai tubuh Kristus (Ephe. 1:22, 23; Epe. 4:1–16), rumah sembiang tauka kaaba Allah Taala (Epe. 2:19–22) enggau pengantin indu Kristus (Epe. 5:21–33), ngena siti metafora ti penudi, iya nya, gerija sebagai raban sedadu Allah Taala ke idup. Kedungka kitai nyau makin semak ngagai “hari ti jai nya datai” (Epe. 6:13), iya nya renggat ti penudi dalam perang ke panjai ngelaban penyai, anang kitai nyau kelabur senentang komitmen kitai ngagai Allah Taala enggau penaluk kitai ngagai pangan diri sebagai bala sedadu Kristus.

`Baka ni ku jalai kitai, sebagai siti tubuh kooperat, ulih bekereja sama dalam Laya Besai nya, ngambika kitai ulih nyaup pangan diri dalam perang kitai ngelaban penyai, dalam baka ni aja rupa iya?`