---
title:  Sembah ke Penuh Roh
date:   24/08/2023
---

`Dalam Epe. 5:18–20, Paul ngambar dalam runding iya bala orang Kristen begempuru nyembah Tuhan. Dalam runding iya, nama utai ti dikereja sida dalam pengawa nyembah nya?`

Ba pengujung jaku lalau iya dalam Epesus 5:1–20, Paul ngansak orang ke arap ngambika anang ngirup wain tauka ai bisa ke ngerusak untak, tang awakka sida ngasaika kuasa Roh Kudus ke bisi dalam pengidup sida. Paul nagang orang ari mabuk (kira nandu ayat ari Jaku-dalam 23:31 dalam Penyanggup Lama versi jaku Grika), ti nunjukka iya ngingatka jaku perintah ngelaban pengawa ngirup utai ke bisi alkohol baka ti dipeda dalam surat penemu dalam  (J. Dalam 20:1, J. Dalam 23:29–35). Utai ke jai ke nyadi lebuh orang udah mabuk, nyengkaum mansutka jaku jai, jaku kasar, jaku kamah [seksual], runding enda lurus, ulah kamah [nadai bermoral], enggau penyembah engkeramba (Epe. 5:3–14). Semua nya patut ditukar ngena pengawa nyembah Allah Taala ti dikereja ngena runding ti lurus, iya ti diiring sereta penuh enggau Roh Kudus. Jaku lalau Paul ti ngasuh mensia dipenuhka enggau Roh Kudus tu meh kunchi iya, ti diayanka dalam beberapa bengkah leka jaku kereja dalam Epesus 5:19–21 (baka “bejaku”; “belagu ngena pantun”; “meri terima kasih”; “nunduk ngagai pangan diri”).

Ditu Paul ngambi jaku lalau “awakka kita dipenuhka enggau Roh Kudus” (Epe. 5:18) lalu dikena iya bejakuka orang mayuh, ke alai bala orang ke arap begempuru nyembah Allah Taala dalam sembah ti diiring Roh, ti ngemansangka penyerakup (Epesus 4)  lalu nampak bebida ari ulah enggau sembah orang kapir ke penuh ego (Epe. 5:1–18). Pengawa sembah orang Kristen ke terubah kelia, ketebal agi penuh enggau lagu puji. Ku jaku orang, gerija kelia ada dalam lagu; lalu ayat-ayat tu, begulai enggau Kolosi 3:16, nyadika bukti ke manah amat ka pengamat jaku nya (banding Surat Kereja Rasul 16:25, James 5:13).

Bisi elemen “horizontal” [rata] dalam sembah, laban lebuh ke belagu, bala anggota gerija baka ti “bejaku enggau pangan diri” (Epe. 5:19, NKJV). Tang, tuju lagu puji nya, ke bendar iya, sigi Tuhan, baka ti dipeda dalam Epesus 5:20, nyebut “Tuhan Jesus Kristus” (banding Kol. 3:16). Jaku terima kasih dalam Epesus 5:20, ke disebut beserimbai enggau lagu puji dalam Epesus 5:19, patut dikereja kena “meri terima kasih ngagai Allah Taala ti Apai, ke semua utai dalam nama Jesus Kristus Tuhan kitai.” Dalam frasa “lagu roh [spiritual],” leka jaku “spiritual” (Greek, pneumatikos) ngemesaika peranan Roh Kudus dalam pengawa kitai ke nyembah laban leka jaku nya bejaku pasal pantun tauka lagu ti datai ari Roh Kudus tauka dipenuhka enggau Roh Kudus. Nya alai, gambar pengawa sembah orang Kristen ke dulu suba ke diberi Paul ditu, ngambar ketiga-tiga kaban Allah Taala Kepala [Godhead] nya chakah ngambi bagi dalam sembah nya.

`Baka ni jalai nuan ulih bekenaka musik ngemanahka agi pengawa tauka pengalaman sembah nuan?`