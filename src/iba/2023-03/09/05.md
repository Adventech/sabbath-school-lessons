---
title:  Ngerebut Peluang ke Diberi
date:   23/08/2023
---

Paul nutup Epesus 5:1–20 ngena dua berekas jaku lalau, Epesus 5:15–17 enggau Epesus 5:18–20, nembuka siti seksyen ke endur iya terus bejaku pasal ulah seksual ti tuchi.  Berekas ke terubah berengkah enggau jaku lalau tu, “Nya alai idup enggau bejimat, ukai baka orang ke beli, tang baka orang ke bepenemu-dalam” (Epe. 5:15, ESV), disebut munyi tu dalam salin ESV, “anang beli, tang nemu peneka Tuhan nya” (Epe. 5:17, ESV). Ba selepak nya bisi kangau tu, “Kena semua peluang [timpuh] kita enggau badas” (Epe. 5:16, ESV).

`Perundingka jaku lalau Paul ti ngasuh kitai idup ngena chara ti mandangka penemu-dalam ti dipandangka sampi enggau pemereti ati (Epe. 5:15–17). Nama bida entara idup “ukai baka orang ke beli, tang baka orang ke bepenemu-dalam”?  Pia mega, nama reti “Kena semua peluang kita enggau badas”?`

Dalam Epesus, Paul beulang-kali ngena metafora ti selalu dikena dalam Penyanggup Lama, leka jaku “bejalai” kena bejaku pasal gaya orang “diau” tauka “idup” (Epe. 2:2, 10; Epe. 4:1, 17; Epe. 5:2, 8). Ditu iya ngena metafora tu kena meransang orang sengaja nyadi murid. Baka kitai patut “bejalai bejimat-jimat” nengah jalai ke petang, baka nya meh orang Kristen patut “idup enggau bejimat” (Epe. 5:15, ESV). Laban Epesus 5:15 begembar jaku enggau Epesus 5:17, kitai tau meda dia nama reti idup baka orang ke bepenemu-dalam. Kitai enda ngiga penemu-dalam nya dalam diriempu. Orang ke bepenemu-dalam nya deka ngiga jauh ari luar diriempu, sida deka nemu tauka “ngiga peneka Tuhan” (Epe. 5:17, ESV).

Paul mega meransang kitai sengaja nyadi murid ngena siti gambar ti terang. Dalam garis jaku “kena semua peluang kita enggau badas” (Epe. 5:16, ESV; banding “nebus timpuh,” NKJV), Paul ngena leka jaku kereja exagorazō (banding Kol. 4:5). Diambi ari jaku pasar, iya leka jaku kereja ke intensif, reti nya  “meli” iya nya, “meli utai ke dijual” seraya kitai nganti penatai Kristus baru. “Timpuh” ditu ari leka jaku Grika kairos, ke bejaku pasal timpuh peluang bisi. “Timpuh” nyentuk ngagai pengujung tu meh timpuh ke penuh janji ti patut dikena enggau penuh. Iya mega timpuh ke enchabar “laban hari tu jai” (Epe. 5:16, ESV; banding Epe. 6:13, Gal. 1:4) lalu laban pejalai dunya tu dikuasa ulih “pemerintah ti merintah kuasa ti di langit” (Epe. 2:2, ESV).

Sekumbang orang ke arap nya nganti pemulai Kristus, sida idup dalam timpuh ke tusah, timpuh ke disebut Paul penuh bahaya, tang taja pia, meri upah ke manah. Sida enda tau enda bejimat lebuh ngena timpuh sida ke agi bisi, baka orang ke begigaka sereta bebelika utai lebuh bisi bejual murah ke enda lama. Taja pen kitai enda ulih meli keselamatan, sempama tu engkeman amat: iya nya, jampat ngambi utai ke ditawarka ngagai kitai dalam Kristus.