---
title:  Idup Baka Anak Penampak
date:   21/08/2023
---

Ku Paul nulis, “Anang nejuka orang nipu kita ngena jaku ti nadai reti, laban nya utai ti nyungkak Allah Taala ringat ngagai orang ke enda ngasika Iya” (Epe. 5:6, NKJV).

Paul madahka orang ke enda malu ngereja mayuh macham dosa lalu enda ngesal, nya meh “orang ke bambai, tauka ngereja ulah ti kamah, tauka orang ke amu” (Epe. 5:5, ESV). Iya udah nyemetak madah: Orang ke diau dalam Kristus lalu ditaga ngambi bagi dalam perintah Iya ti deka datai ila enda patut ngereja ulah baka orang ke ukai enggi Kristus (Epe. 5:5). Diatu iya irauka empas “jaku ke nadai reti”; iya nya, orang ke arap nya tau amat kena tipu jaku orang ke ngumbai dosa seksual nya nadai mali, ke ngujungka sida tetarit ngagai dosa nya (Epe. 5:6). Orang ke kena tipu baka nya, ku Paul, deka ngasaika pengeringat Allah Taala “ngagai orang ke enda ngasika Iya” (Epe. 5:6, ESV).

Genteran jaku “pengeringat Allah Taala” sigi enchabar runding. Laban iya pengeringat Allah Taala, iya bebida ari pengeringat mensia ke biasa (banding Epe. 4:31). Tu meh respons Allah Taala ke lurus sereta liat ati ngagai pengekieh mensia ti majak ngereja penyai, lalu ukai reaksi ngenyit ke meletup ngagai penyalah ke mit. Lebih ari nya, tiap kali “pengeringat Allah Taala disebut, iya suah agi nyadi dalam konteks jaku tangkan [amaran] dalam Bup Kudus ke datai ari Tuhan, senentang timpuh Allah Taala ngakim ti deka datai (chunto, P’dang. 6:12–17, P’dang. 16:1–16, P’dang. 19:11–16). Allah Taala meri jaku tangkan [amaran] pasal pengawa Iya ti deka ngakim—tu pengawa pengasih, laban mensia endang “ari asal anak pengeringat” (Epe. 2:3, ESV), ti enda tau enda diakim.

`Nama kebuah Paul ngelalau orang ke arap ngambika enda “begulai” tauka “enggau” orang ngereja penyalah? (Epe. 5:7–10).`

Paul ngelalau sida ngambika, “idup baka anak penampak” (Epe. 5:8) lalu terus meri jaku perintah tu: “Uji giga utai ti ngerinduka ati Tuhan” (Epe. 5:10, ESV). Orang kapir ngelantangka diri nengah “pengawa bambai, enggau semua ulah ti kamah, tauka pengamu” (Epe. 5:3, ESV). Tang tuju ati orang Kristen lain amat ari nya, ukai deka ngelantangka diriempu tang ngelantangka Allah Taala (banding Rom. 12:1, 2 Kor. 5:9, Heb. 13:21, iya ke ngena leka jaku Grika ti sama euarestos, “ngelantangka” tauka “tau diterima”). Orang Kristen deka nunda Kristus ke sanggup meri diri (“idup dalam pengerindu, baka Kristus ke udah rinduka kitai, lalu udah nyerahka Diri ketegal kitai,” Epe. 5:2, ESV).

`Nama sekeda “jaku ti nadai reti” ke patut amat kitai bejimat enggau iya, kemaya hari tu?`