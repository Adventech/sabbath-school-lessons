---
title:  Tambah Penemu
date:   25/08/2023
---

Lebuh kitai ninjau baru Epesus 5:1–20, kitai meda Paul bekeras ngelaban dosa enggau penyai, lebih agi penyai ulah kamah seksual enggau jaku kasar sereta kamah. Iya enggai meda nembiak Allah Taala ngembuan ulah ke jai. Iya ngangauka sida ke arap di Epesus angkat ngagai stended ulah ti tinggi sereta ngemeranka identiti sida sebagai “anak ke dikesayauka” Allah Taala enggau sebagai “nembiak Tuhan” tauka nembiak kudus [saints], (Epe. 5:1–10, ESV). Iya kempang pechaya enti orang Kristen dalam komuniti ulih ngereja baka nya, sida deka mancharka penampak kedalam pemetang, lalu narit orang ari gaya pengidup ti ngerusak diri lalu masuk ngagai pengasih enggau pemendar Allah Taala (Epe. 5:11–14).

Dalam ati Paul iya meda gerija, disungkak komitmen ke baru, deka “idup baka anak penampak” sekumbang sida ke nganti penatai Kristus baru (Epe. 5:8; peda mega Epe. 5:15, 16) lalu diberekat ulih pembisi Kristus (Epe. 5:14), begempuru deka nyembah. Lebuh sida diperansang ulih status sida ti nyadi “anak ti dikesayauka” Allah Taala sereta ulih pemati Kristus ungkup sida (Epe. 5:1, 2, ESV) sereta dipenuhka enggau Roh (Epe. 5:18), gempuru sembah ke dipengkunsika sida dipeda penuh tenaga enggau pengaga lebuh sida sama-sama belagu meri puji terima kasih ngagai Tuhan sida, Jesus Kristus, sereta ngagai Allah Taala Apai. Enggau genggam ti teguh dalam pengamat utai di serega, sida ngerami pengadang sida ungkup dudi hari, ke bepelasarka jerita pasal utai ti udah dikereja, ti benung dikereja, sereta ti deka dikereja Allah Taala ka sida, nengah Jesus Kristus Tuhan sida (Epe. 5:18–20).

Lebuh dipeda ari reti tu, dia deh ayat-ayat nya deka nyadi lebih besai reti ari ti semuti jaku perintah/koman ke nadai bekaul enggau pangan diri pasal gaya pengidup orang Kristen. Iya nyadi kangau nubuatan senentang indentiti, komitmen, komuniti, enggau sembah orang Kristen, ba hari ti penudi tu, siti kangau ti berat-rat ngambika jampat ngeraup utai ke bisi disediaka Tuhan ba hari-hari ti penudi nyentuk ngagai penatai Kristus baru (Epe. 5:16).

**Tanya ti deka dipejuraika**:

`Besatup enggau budaya viral kemaya hari tu ke naburka nilai-nilai sida empu 24/7/365 nengah semua macham media, baka ni ku kitai orang Kristen [ke arapka Tuhan] tu ulih nitihka stended Paul ti tinggi nya?`

`Nama strategi tauka chara ke ulih dikena orang ke arap kemaya hari tu kena ngiga lalu ngelala “utai ti ngerinduka ati Tuhan” (Epe. 5:10, ESV) sereta nemu nama “peneka Tuhan” nya (Epe. 5:17, ESV)?`

`Engka bisi orang ke ngumbai jaku Paul ti nagang kitai bejaku pasal ulah kamah seksual ba entara orang ke arap (Epe. 5:3, 4) reti nya nagang kitai ari nguji deka mutarka isu pasal ulah seksual ke salah tauka pengasar seksual. Nama kebuah simpul baka nya salah?`

`Baka ni jalai raban bansa [masyarakat] moden kitai diatu bisi ngereja ulah ke sebaka enggau orang kapir ke ditapi Paul maya jeman iya kelia?`