---
title:  “Tang Beri Terima Kasih Ngagai Allah Taala”
date:   20/08/2023
---

`Dalam reti nama Paul dekaka orang ke arap nya nunda “teladan Allah Taala”?  Peda Epesus 5:1, 2, NKJV.`

Paul ngansak orang ke arap di Epesus ngambika idup dalam pengerindu, siti kangau ke penting ngagai seksyen tu (peda Epe. 5:8, 15). Iya ke “idup dalam pengerindu” tu (peda Epe. 5:2) patut neladanka pengerindu Kristus ngagai kitai (bandingka Epe. 4:32), ti dipandangka Iya dalam Iya ti nyadi piring ke genselan dosa kitai: Empat iti pekara ditetapka Paul pasal piring nya: 1. Iya diperansang kedua-dua pengerindu Allah Taala ti Apai (Epe. 5:1) enggau ari Kristus Empu (Epe. 5:2); 2. Iya mati nyadika ganti kitai. Kristus ukai mangsa pasif, tang Iya nyerahka Diri Empu ungkup kitai; 3. Nitihka simbol tauka sempama pengawa nyembah dalam kaaba Penyanggup Lama, pemati Kristus nya mega nyadika piring, ti diberi ngagai Allah Taala; 4. Piring nya diterima Allah Taala laban iya “bebau rengut” (Epe. 5:2, ESV; banding P’sut. 29:18, A. Lewi 2:9, Pil. 4:18).

Udah nya Epesus 5:3–5 ngepunka seksyen ke bejaku ke pengirau pasal ulah tauka hal seksual. Sida ke baru nyadi Kristen di Epesus nya bisi bahaya nyurutka diri ari jalai pengarap lalu pulai baru ngagai ulah seksual/kamah ke deka ngamahka kesaksian Kristen sida (banding 1 Kor. 5:1–11, 1 Kor. 6:12–20, 2 Kor. 12:21).

Nambahka nya, dunya jeman Grika-Roma lebuh abad keterubah kelia mandangka adat moral ti chukup jai sereta kamah,  baka ti disebut ba tempat bukai dalam Penyanggup Baru (peda 1 Kor. 6:9, Gal. 5:19, Epe. 4:17–19, Kol. 3:5). Ambi ke chunto, ba pengerami makai besai orang ke kaya semua ulah ke dikutuk Paul dalam Epesus 5:3–14: baka mabuk, jaku uti kamah, pemerindang ti kamah, ulah ti kamah. Nambahka nya, ba nengeri besai bisi palan-palan tebuka ke endur pengawa seksual ti kamah nya dikereja. Taja pia, mayuh ga orang dalam raban bansa dia ke idup beresi tuchi ti neritka adat moral. Lebuh Penyanggup Baru meri tusun ulah kamah tauka ulah manah, enggau kod adat ruang-bilik (baka, Epe. 5:21–6:9, Kol. 3:18–4:1), sida ke nulis tusun nya nyereminka tema dunya Grika-Roma ke lebih luas agi. Dunya nya, pia iya tuchi sereta beradat, pia ga iya kamah sereta enda beradat, lalu nya nyaup nerangka kebuah Paul meri jaku tangkan ngambika nyeliahka diri ari ngereja ulah kamah baka ti dikereja orang bansa bukai, sambil ngarapka orang Kristen bejimat-jimat enggau ulah sida ngambika orang luar bebasaka sida.

`Baka ni jaku Paul senentang ulah seksual tau dikena [apply] dalam budaya nuan/kita, dini-dini pendiau nuan/kita?`