---
title:  “Dani meh kita ke tinduk!”
date:   22/08/2023
---

`Bacha Epesus 5:11–14. Nama jaku tangkan [amaran] ke berat amat diberi Paul ditu, lalu baka ni iya bisi aplikasi ngagai gaya utai diatu?`

Ngambika kitai nemu reti Epesus 5:11–14, manah kitai meratika Paul beulang-kali meri dua iti jaku lalau, besilih-silih: (1) nitihka gaya pengidup ti ngemasaka Allah Taala sebagai “anak penampak” (Epe. 5:8; peda mega Epe. 5:1, 2, 4, 9–10, 11, 13, 14); (2) anang nitihka pengidup ti kamah ulah, gaya pengidup ti ngelaban Allah Taala, ti mandangka “pengawa pemetang ti nadai guna” (Epe. 5:11; peda mega Epe. 5:3, 4, 5–8, 12).

Kitai tau nyagam dalam-dalam ka jaku lalau ke begembar dua dalam Epesus 5:8–10 ngambika kitai ulih nangkap reti Epesus  5:11. Orang ke arap patut idup ba mua orang ke enda arap sebagai “penampak dalam Tuhan” enggau “anak penampak” (Epe. 5:8). Kebuah ngereja baka nya ngambika ulih nyata dipeda, “penampak mansutka semua buah ti badas, ti ngena, ti bendar” (Epe. 5:9, ESV). Ditu Paul, ngatur siti strategi kena mandangka pemanah Allah Taala. Orang ke arap diasuh muai pengawa pemetang ke nadai guna ari mandangka pengawa pengelurus ngambika ulih dipeda semua.

Dalam masa ke sama, kitai tau ngambi jaku Paul ti baka pantun nya dalam ayat 13-14 sebagai jaku berani ti madahka orang ke arap nya lebuh mandangka “buah penampak” (Epe. 5:9, ESV), deka ulih narit orang dunya ngagai pengarap dalam Kristus: “Tang semua utai ti diayanka penampak, deka nyata magang dipeda, laban penampak ngasuh semua utai nyata magang dipeda” (Epe. 5:13, 14, ESV). Lebuh gaya pengidup ti kamah ulah diayanka penampak, orang dunya deka meda ulah sida ke bendar (“iya deka nyata”), sida nadai bisi masa depan tang nuju pengeringat Tuhan (Epe. 5:5, 6), lalu ngasaika ubah ari pemetang ngagai penampak (“laban semua utai ti nyadi nyata nya meh penampak,” ESV), iya nya ubah ke udah diasaika orang ke macha surat Paul ngagai sida di Epesus (Epe. 5:8).

Nama pelajar tau diambi kitai ari pantun tauka lagu ke bisi dalam Epesus 5:14, iya ti ngena jaku ti bekait enggau pengangkat orang ke mati ba pengujung timpuh (banding Epe. 2:1, 5) ti ngasuh meri kangau ti terang kena ngerak kitai ari tinduk spiritual ngambika ngasaika kuasa Jesus ti bisi sereta ngubah kitai? Kedungka Isaiah 60:1–3, ti dikena Paul ditu, ditujuka ngagai nembiak Allah Taala Israel, kitai tau meda pantun/lagu dalam Epesus 5:14b tu sebagai kangau ti berat ngagai orang Kristen ke arap ngambika dani lalu sedarka pengawa sida ti nyadi penginjil, ti mancharka penampak Kristus dalam dunya ti petang tu (banding Pil. 2:14–16, Matt. 5:16).

`Baka ni nuan deka idup nitihka gaya pengidup ke ulih ngayanka pengawa pemetang awakka iya tebantai?`