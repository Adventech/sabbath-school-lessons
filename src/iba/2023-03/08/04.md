---
title:  Jaku ti Penuh Pengasih, ti Nempa Penyerakup
date:   15/08/2023
---

`Ni jaku ajar Paul senentang ngena kuasa bejaku ba entara orang ke arap ti pemadu beguna ba nuan diatu? Nama kebuah? (Epe. 4:25–29).`

Paul beulang-kali ngena siti struktur ke narit ati dalam Epesus 4:25–32, ti disempamaka Epesus 4:25 (NKJV): iya nya, jaku perintah ti negatif (“badu agi bula”); udah nya ditangkan ka siti jaku perintah ti positif (“Awakka semua kitai nyebut utai ti bendar ngagai pangan diri”); lalu udah nya, meri kebuah iya (“laban semua kitai tu raban siti tubuh,” ke  mai reti, “laban kitai raban siti tubuh, kitai tu bejantil ngagai pangan diri nyadika kereban-kereban tubuh ke siti nya”). Jaku lalau Paul ti ngasuh kitai “nyebut utai ti bendar” nya ukai reti nya ngasuh kitai nyau enggau peneka ati ngembalka anggota gerija ke bukai ngena fakta ke bendar, tang enggau jaku ke enda bejimat. Paul ngasuh kitai belalauka Sekeriah 8:16, ti ngelalau kitai nyebut utai ti bendar enggau tuju ngulihka pemaik.

Laban dalam Epesus 4:31 Paul muai jaku ringat, jaku ngeransi, nya alai jaku iya dalam Epesus 4:26 nadai ngemendarka kitai mansutka pengeringat dalam tugung bala mayuh. Paul ngaku, kitai tau nyadi ringat, tang kitai patut ngawal pengeringat nya, lalu anang ngasuh iya nyadi dosa. “Anang bedosa lebuh kita ringat” ku iya.

Paul baka ti mampat tema iya pasal bejaku [speech] ngena jaku koman negatif pasal penchuri: “Orang ke penchuri enda tau enda badu agi ngenchuri” (Epe. 4:28, ESV). Lalu jaku positif, awakka iya “ngereja pengawa ti menyana ngena jari iya empu” (Epe. 4:28, ESV; peda mega 1 Kor. 4:12, 1 Tes. 4:11) bepelasarka kebuah, “ngambika iya bisi utai dipekunsika enggau orang ke suntuk” (Epe. 4:28, ESV). Engka kebuah Paul nabakka jaku ajar iya ditu pasal orang penchuri engka laban pengawa ngenchuri nya bisi kaul enggau jaku bula/nipu ti dipeda dalam jerita Ananias seduai Sapira dalam Surat Kereja Rasul 5:1–11, kini. Pengarap Paul ka kuasa Kristus ke ulih ngubah orang nya besai amat dataika iya meda baka ni penchuri nya ulih berubah nyadi penyelamat ka orang ke suntuk.

Paul udah nya merintah, “Anang mansutka jaku ti jai” (Epe. 4:29, NKJV), ti bejaku pasal jaku ti ngerusak tauka ngemediska orang ti pansut ari mulut. Ari segi positif, Paul ukai semina deka meda jaku ti jai nya ditagang, tang diganti enggau jaku ti mandangka tiga iti kriteria: Iya nya (1) “jaku ti manah kena ngemansangka pengarap orang, (2) “ba maya ti patut,” lalu (3) “meri berekat ngagai orang ke ninga” (Epe. 4:29, ESV). Uji enti semua jaku kitai baka nya magang, neh!