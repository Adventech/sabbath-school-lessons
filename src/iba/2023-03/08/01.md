---
title:  Pengidup ti Begamal Kristus enggau Jaku ti Diperansang Roh
date:   12/08/2023
---

### Bacha ka Pelajar Minggu Tu
Epe. 4:17–32; Kol. 3:1–17; Sek. 3:3–5; Sek. 8:16; Isa. 63:10; Rom. 8:16, 26, 27.

> <p>Ayat Dikingat</p>
> “Kita udah diajar muai jalai pengidup kita ti lama, ulah ti lama ti dirusak sereta ditipu pengingin pengidup nya, lalu ngelakka runding enggau ati kita diubah nyadi baru, lalu kita nyadi mensia ti baru, ditempa neladan gamal Allah Taala lalu nyadi amat lurus sereta kudus” (Epesus 4:22–24, NIV).

Jose Antonio idup sebelah kaki lima ba jalai nengeri Palma, di menua Spain, laban ke nadai rumah endur diau nyau betaun-taun. Laban ke enda menyana pendiau, buk enggau ragum iya pen nyau buban, nya alai Jose pen dipeda baka ke lebih tuai ari umur iya ke 57 taun. Bisi hari siti, Salva Garcia, ke bempu siti kedai guntin, datai ngagai Jose lalu meri iya tawaran deka ngaduka gamal iya.

Jose pen duduk dalam kerusi salon, lalu siti tim kisuk nguntin, ngedai, lalu ngaduka stail buk iya enggau ragum iya ke nyau tusut nya tadi. Udah nya, Jose pen digari sida ngena gari baru ke penuh stail. Udah nya baru sida ngasuh Jose meda diri dalam cheremin. Lebuh meda diri dalam cheremin, Jose pen labuh ai mata. “Amat aku tu pia? Lain amat gamal aku tu; pelaba aku nadai orang ngelala aku agi lagi!” Lama udah nya, Jose madah, “Tu ukai semina udah ngubah gamal aku. Iya mega udah ngubah pengidup aku,” ku Iya.

Dalam Epesus 4:17–32, Paul madahka orang ke arap udah ngasaika ubah ke penuh. Sida udah ngelengkaka diri sida ke lama lalu udah ngambi identiti tauka pengidup sida ke baru. Kurang lebih baka ubah pengidup Jose tadi, tang, tu ukai semuti ubah gamal di luar aja. Iya nyengkaum “runding enggau ati kita diubah nyadi baru” (Epe. 4:23, ESV), ke mai ke dalam pengidup kitai pengelurus enggau pengudus ke amat (Epe. 4:24, ESV). Tu meh reti kitai digaga nyadi baru ke pemadu iya.

_*Pelajarka pelajar minggu tu kena nyediaka Sabat, August 26._