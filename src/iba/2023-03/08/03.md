---
title:  Ubah Ngepan ke Dramatik Amat
date:   14/08/2023
---

`Lebuh iya nusi baru jerita baka ni sida udah berubah, nama poin ke penting ke deka dipeda Paul ditemu sida? (Epe. 4:20–24).`

Udah ke bejaku pasal pengidup sida bansa bukai nya ke dulu suba (Epe. 4:17–19), Paul enda bejaku munyi tu, “Nya ukai jalai kitai belajar pasal Kristus!” Tang, iya bejaku munyi tu, “Nya ukai utai ti dipelajarka kita pasal Kristus!” (Epe. 4:20, ESV). Peratika baka ni sida “udah ninga Iya [Kristus] (NKJV), lalu udah “diajar pasal Iya” (Epe. 4:21, ESV) tauka “ulih Iya” (NKJV), Paul terus ngelalau sida nitihka gaya pengidup ti begamal baka Kristus ngena jaku tu, “laban pemendar endang dalam Jesus” (Epe. 4:21). Ungkup Paul, ngembuan pengarap reti nya kitai bisi kaul diri enggau Kristus, kaul ke nyata sereta amat, ke tau disebut baka “belajarka Kristus.” Kitai ngaku Jesus udah angkat idup baru lalu diangkatka tinggi nya meruan idup lalu bisi enggau kitai. Pengidup kitai ditempa ulih ajar enggau teladan Iya lalu kitai ngayanka penaluk ngagai Iya ti nyadi Tuhan kitai ke idup. Kitai muka pengidup kitai ngagai pengiring enggau tunjuk ajar Iya ti chakah nengah Roh enggau Jaku Iya.

Paul madah enti kitai deka nitihka gaya pengidup ti begamal baka Kristus nya, kitai mesti nitihka tiga iti proses, ke diterangka iya ngena gambar ngepan tauka gari. (1) “nanggalka” tauka “muai jalai pengidup kitai ti lama” (Epe. 4:22); (2) ngasaika ati ke diubah baru (Epe. 4:23); lalu (3) lalu “pasukka” gaya pengidup “kita nyadi mensia ti baru, ditempa neladan gamal Allah Taala” (Epe. 4:24). Metafora ti dikena Paul ditu belalauka gari ke dikena orang dalam Penyanggup Lama ti nyadi simbol dosa (chunto, Mas. 73:6; Sek. 3:3, 4; Mal. 2:16) enggau keselamatan (chunto, Isa. 61:10; Esek. 16:8; Sek. 3:4, 5).

Orang dulu kelia, sida ke lelaki ngena baju tunik datai ba patung di dalam lalu bisi baju kelambi diluar baka jubah, kena ngelindung sida ari panas. Sida ke indu pen ngena gari ke sebaka nya. Pengidup orang dalam jeman Bup Kudus kelia tau dikumbai mensena. Gari kelambi mar rega, nya alai sida naka alah bejimat ngintu iya ngambika lama dikena. Jarang orang ke bisi ngembuan lebih ari sepasang gari. Kualiti enggau stail gari ti dikena nya nunjukka identiti enggau status orang ke ngena iya. Nukar gari, ari sebengkah bansa ngepan ngagai iya ke bukai, nya utai ke enda biasa nyadi lalu ngelaika pekara ke penting (enda baka dalam budaya mayuh orang kemaya hari tu). Dalam runding Paul ubah ke nyadi dalam pengidup nya patut nyata dipeda baka orang kelia ke nukar gari ari sebengkah bansa ngagai iya ke bukai dalam konteks abad/jeman keterubah nya kelia.

`Nama bida, iya nya bida ke penting amat, entara belajar pasal Kristus enggau belajar nemu Kristus?`