---
title:  Roh Kudus Dalam Pengidup Orang ke Arap
date:   16/08/2023
---

`Lebuh bejuraika dosa-dosa ke datai ari jaku [speech] dalam komuniti Kristen, nama jaku lalau Paul senentang pembisi Roh Kudus enggau orang ke arap? Epe. 4:30.`

Paul serentak meri jaku tangkan berat enggau jaku semaya ke ngangkatka pengarap. Dosa kitai ngelaban pangan diri dalam gerija nya ukai penyalah ke mit ke bisi empas tauka konsekuensi ke mit: utai ti balat ngenusahka ati Roh Kudus iya nya kitai ti salah guna pemeri speech/bejaku ti diberi Allah Taala, ti dikena kitai ngeruntuhka orang bukai (Epe. 4:25–27, 29, 31, 32). Ditu Paul ngambi jaku ari Isaiah 63:10 ti nunjukka pemerat jaku tangkan nya: “Tang sida [Israel] angkat ngelaban Iya, lalu ngenusahka ati Iya. Nya alai TUHAN nyadika munsuh sida, lalu beperang ngelaban sida” (ESV).

Dalam jaku semaya ti neguhka pengarap, Paul madahka Roh Kudus nya ngechop orang ke arap berengkah ari hari sida nerima Kristus (Epe. 1:13, 14) nyentukka ngagai “Hari Penebus” (Epe. 4:30). Kaul Roh Kudus enggau orang ke arap nya ukai utai ti keru tang tan teguh. Lebuh orang ke arap enda pedulika Roh ke bisi enggau sida lebuh sida ngena pemeri bejaku nya nyadika senyata kena ngemediska orang, Roh Kudus enda ninggalka sida tang balat tusah ati. Roh Kudus sigi deka meruan bisi enggau orang ke arap nya, ti ngelaika sida nya diempu sereta dilindung Allah Taala, nyentuk ngagai penatai Kristus baru.

Paul nunjukka Roh Kudus nya endang Tuhan ti penuh lebuh iya madah “Roh Kudus Allah Taala” lalu Roh nya endang bisi peribadi diri lebuh iya madah Roh Kudus nya nemu tusah ati. (Peda mega Rom. 8:16, 26, 27; 1 Kor. 2:10, 13; 1 Kor. 12:11; Gal. 5:17, 18.)

Tang, kitai mesti bejimat lebuh bejuraika misteri Allah Taala Kepala [Godhead]. Roh Kudus nya Siku/Siti enggau Apai enggau Anak, tang Iya mega bisi peribadi kediri lain ari Apai enggau Anak. “Roh Kudus bisi peneka Iya Empu lalu ngaga pilihan setimpal enggau nya. Kitai ulih bejaku busung ngelaban Iya lalu ngenusahka ati Iya. Jaku baka nya nunjukka Iya nya ukai semuti kuasa pia aja tauka ‘pengaruh’ ke nadai bisi tubuh, tang nunjukka Iya nya endang siku peribadi. Enti baka nya, kati Roh Kudus nya siku peribadi [person] baka nuan enggau aku?  Enda iya baka nya. Penanggul ditu, iya nya, kitai ngena jaku mensia ke enda chukup, kena bejaku pasal, tauka nerangka Tuhan. Kitai mensia sigi enda ulih nyadi Roh.”—Paul Petersen, God in 3 Persons—In the New Testament (Silver Spring, MD: Biblical Research Institute, 2015), p. 20.

`Laban “Roh Kudus Allah Taala” nya idup rapat enggau kitai nya alai utai ti dikereja tauka tindakkan kitai bisi empas ba Iya. Kitai bekunsi pengidup enggau siku anggota Allah Taala Kepala [Godhead] ke udah diberi ngagai kitai dalam kaul ti tan teguh, lalu ngechop kitai nyentuk ngagai pengujung dunya. Baka ni patut respons pengarap kitai ngagai pemendar ke pemadu ngalitka ati tu?`