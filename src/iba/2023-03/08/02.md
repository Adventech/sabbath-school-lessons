---
title:  Dosa Nabanka Kitai Ke Baruh
date:   13/08/2023
---

`Bandingka Epesus 4:17–32 enggau Kolosi 3:1–17. Baka ni ku jaku lalau Paul ngagai orang ke arap ngambika idup ngena chara ke meransang penyerakup dalam gerija?`

Dalam seksyen ke dulu agi, iya nya Epesus 4:1–16, rambai jaku Paul iya nya penyerakup dalam gerija. Lebuh kitai mandingka Epesus 4:1 enggau Epesus 4:17, kitai meda jaku lalau dua iti nya nyau ka sebaka amat pasal baka ni kitai patut idup. Penyemaka nya nunjukka Paul agi bejaku pasal tema tauka rambai ti sama—iya nya penyerakup enggau gaya pengidup ke nyukung iya—tang ari perening ke baru sereta lebih negatif ba pun iya.

Dalam Epesus 4:17–24, Paul meri bida entara gaya pengidup orang bansa bukai, ti dipeda iya ngachau penyerakup (Epe. 4:17–19), enggau gaya pengidup orang Kristen ke bendar, ti ngidupka penyerakup (Epe. 4:20–24). Lebuh kitai macha jaku Paul ti mantah gaya pengidup orang bansa bukai ti enda betul nya, kitai patut ingatka jaku Paul ti pechayaka orang bansa bukai nya mega udah ditebus Allah Taala nengah Kristus lalu diberi hak penuh besaum enggau sida umat Allah Taala (Epe. 2:11–22, Epe. 3:1–13). Nya alai, dalam Epesus 4:17–19, iya nyebut penerang ke ringkas pasal sida bansa bukai “ke enda betutus” (Epe. 2:11).

Paul ukai semina nunjuk ngagai dosa-dosa ke spesifik tauka ulah ke ditunjukka orang bansa bukai nya. Iya lebih irauka gaya ulah ke dipandangka sida nya, ke semampai ngirit ke baruh kedalam pengidup ke dikuasa dosa. Ba puak Epesus 4:17–19 kitai meda gambar gaya pengidup rohani ke udah enda nemu ngasaika utai agi: “ke enda menuku runding. Runding sida nyau petang, lalu sida diseraraka ari pengidup Allah Taala” (Epe. 4:17, 18, NKJV). Pengidup rohani ke baka nya udah ngujungka sida nyau petang pemereti, ke disebut ba pun ayat nya, ke madahka, (“runding sida nyau petang, lalu sida diseraraka ari pengidup Allah Taala laban sida nadai nemu utai sereta kieh. Sida nyau enda nemu malu agi (tauka enda ngasaika utai agi),” Epe. 4:18, 19, ESV) lalu ngujungka sida ngereja pengawa seksual ti kamah, (“lalu udah nyerahka diri ngagai pengidup ti kamah, sereta seruran ingin deka ngereja semua macham ulah ti kamah,” Epe. 4:19, ESV). Diseraraka ari Allah Taala, sida enda nemu baka ni chara idup, lalu diseraraka ari pengasih Iya ti nyelamatka, sida majak nurun makin dalam ke dalam ngagai dosa.

`Nama pengalaman ke udah diasaika nuan empu dikereja kuasa dosa ke nabanka nuan makin ke baruh agi ngagai mayuh agi dosa ke bukai?`