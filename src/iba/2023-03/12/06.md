---
title:  Bibat Ngelaban Kuasa Jai
date:   14/09/2023
---

`Dalam penemu nuan nama tuju Paul ti ngerintaika mayuh bengkah gelar tauka juluk ke kuasa roh ti jai baka ti dipeda dalam Epesus 1:21, Epesus 3:10, enggau Epesus 6:10–20?`

Paul bejakuka “kitai belaban” (Epe. 6:12, NRSV), ngena leka jaku Grika(palé) nyebut orang ke bepekit bibat [gusti]. Laban bibat nya dianggap siti pengawa ke manah amat kena nyediaka diri deka beperang, nya alai, iya engkeman amat kena bejaku pasal perang ngena senyata ke dipegai jari tauka senyata jari sama jari ke nyadi lebuh bala sedadu besatup enggau pangan diri. Utai ke ditekanka Paul ditu, iya nya, pengamat orang ke arap nya belaban enggau kuasa-kuasa ke jai.

Tu gelar tauka juluk ke diberi iya ngagai sida:

| Epesus 1:21 | Epesus 3:10 | Epesus 6:12 |
| --- | --- | --- |
| Setiap pemerintah | Bala pemerintah | Bala pemerintah |
| (setiap) kuasa tauka otoriti | Kuasa tauka otoriti | perintah |
| (setiap) perintah | | Kuasa kosmik ti mai pemetang diatu |
| (setiap) menua ti dikuasa | | Kuasa roh ti jai di langit |
| Setiap nama ke disebut | | |

Dalam jaku penerang iya ti madah (“semua nama” ti disebut Epe. 1:21, LEB; “kuasa roh ti jai di langit,” Epe. 6:12, ESV) Paul netapka semua kuasa ti jai di langit diengkah dibaruh Kristus (Epe. 1:21). Taja pia, dalam sebarang perang, salah strategi kitai enti kitai ngumbai raban munsuh ke ngelaban kitai nya enda kuat. Paul meri kitai jaku tangkan tauka amaran kitai ukai belaban enggau munsuh mensia, tang “kuasa roh ti jai di langit” (Epe. 6:12, NKJV), ke diuluka jenderal ke landik nipu, iya nya antu Sitan (Epe. 6:11). Taja pia, taja pen kitai mesti selalu bejaga-jaga betunga enggau munsuh kitai ke kering sereta bekuasa nya, kitai enda ibuh takut ka sida. Allah Taala bisi enggau kitai dalam perang nya (Epe. 6:10) lalu udah nyikap kitai enggau senyata ke pemadu manah, iya nya, senyata Iya Empu, “senyata Allah Taala” (Eph. 6:11; banding Isa. 59:15–17). Iya udah mekal kitai enggau pemendar, pengelurus, pemaik, pengarap enggau penyelamat Iya, enggau Roh Kudus (Epe. 6:13–17). Laban Allah Taala bisi bejalai ba mua kitai lalu kitai pen udah disikap ari punjung pala ngagai ujung tunjuk kaki ngena senyata ke udah diberi Iya ngagai kitai, kitai enda ulih gagal (Rom. 16:20; 1 Kor. 15:23, 24; 2 Tes. 2:8).

`Nama ke patut diajar pengamat bisi kuasa-kuasa roh ke jai tu—ke enda ulih dilaban kitai kediri—ngagai kitai senentang kebuah kitai mesti bepegai teguh ba Tuhan Jesus, iya ti ukai semina lebih besai ari sida kuasa-kuasa jai nya tang mega udah ngalahka sida?`