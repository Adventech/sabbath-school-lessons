---
title:  Jaku Peransang Perang
date:   10/09/2023
---

`Sagam manah-manah ke jaku penutup Paul ngagai surat iya tu, Epesus 6:10–20. Nama reti jaku peransang perang Paul nya ngagai kitai kemaya hari tu, kitai ke nyadi sedadu ke belaban dalam Laya Besai nya?`

Paul nutup Epesus enggau tesau mai beperang, ngansak sida ke arap ngambika angkat lalu enggau gerija beperang ngelaban penyai (Epe. 6:10–20). Iya ngepunka jaku iya enggau jaku peransang ngambika ngeringka “diri dalam Tuhan” (Epe. 6:10), ke ditandu iya nyadika tesau ngambika ngerasukka “semua senyata Allah Taala” (Epe. 6:11). Iya nyukung tesau nya ngena tuju ti spesifik (iya nya, ngambika sida ulih ngelaban akal Sitan, Epe. 6:11), sereta ari meri kebuah: perang nya ngelaban kuasa besai roh-roh ke jai (Epe. 6:12). Enggau silik, Paul sekali agi nesau sida ngangkatka senyata perang. Orang ke arap enda tau enda ngerasukka “semua senyata Allah Taala” ngambika sida ulih tan belaban dalam perang (Epe. 6:13, ESV), rasukka belulang punggung, terabai dada, kasut, terabai, selapuk kebal, enggau pedang (Epe. 6:14–17). Udah nya, Paul nesau sida ke arap, iya ke udah ngerasukka senyata penuh ngambika mansang beperang, lalu ngereja utai ti dikereja sida sedadu beperang kelia--iya nya, besampi (Epe. 6:18–20).

Ngena jaku tesau perang tauka jaku peransang perang dalam Penyanggup Lama, Paul bejaku pasal misi gerija ari segi sedadu beperang sereta besenjata. Tu ulih dipeda kitai dalam jaku perintah Paul ti terubah: “Keringka diri dalam Tuhan, ngena pengering kuasa Iya” (Epe. 6:10, NKJV).

Ngambika chunto, jaku peransang beperang dalam Penyanggup Lama (peda Ulang Adat 20:2–4; Pengulu 7:15–18; 2 Bansa Israel 20:13–20; 2 Bansa Israel 32:6–8; Neh. 4:14, 19, 20) nekanka idea ti madahka pemujur Israel dalam perang ukai bepanggai ba pemanah senyata sida tauka pemayuh sedadu sida lebih ari bala munsuh. Tang, pemenang sida datai ari sida ke bepanggai ba kuasa Allah Taala ke bisi enggau sida. Kunchi pemujur sida ukai bepanggai ba pengarap sida ka diriempu tang ba penegap pengarap sida ka kuasa Allah Taala ke meri sida pemenang. Paul enda kakang bekenaka tema baka tu kena ngansak sida ke arap nya ngambika sida: (1) chakah ngereja pengawa/misi gerija; (2) sedar sereta meratika dimensi [segi] ke enda dipeda ke bisi empas besai dalam pengidup enggau pengawa sida besaksi; (3) ngelala sereta ngaku atur Tuhan ti meri sida pemujur; lalu (4) semampai ingatka pemesai guna penyerakup enggau kereja sama entara sida ke arap.

`Nama ti patut dipelajarka kitai ari jaku amaran Paul ti madahka kitai ukai beperang ngelaban darah enggau dagin tang ngelaban kuasa roh jai pasal dini alai ke siti aja endur kitai tau bulih pemenang?`