---
title:  Tambah Penemu
date:   15/09/2023
---

“Pengawa kitai nya pengawa ti agresif, lalu sebagai sedadu Jesus ke taluk, kitai mesti mai tambai ke dibalut darah nya tama ngagai kubu kuat munsuh. ‘Kitai ukai beperang ngelaban isi enggau darah, tang ngelaban bala pemerintah, ngelaban perintah, ngelaban kuasa dunya ti petang tu, enggau ngelaban kuasa roh ti jai di langit.’ Enti kitai setuju deka ngelengkaka senyata kitai, nurunka tambai ke dibalut darah nya, lalu nyadi orang tangkap enggau ulun Sitan, kitai deka lepas ari konflik nya enggau pemerinsa nya. Pemaik nya ulih kitai, tang kitai deka lenyau Kristus enggau serega. Kitai enda ulih nerima pemaik nya nitihka syarat baka nya. Biar kitai beperang, beperang, datai ke pengujung sejarah dunya tu, anang meh kitai ngulihka pemaik nengah murtad tauka mungkir pengarap enggau dosa.”—Ellen G. White, The Review and Herald, May 8, 1888.

Baka ni ku Epesus 6:10–20 bisi bekait enggau bup Pemandang? Ayat Epesus tu mandangka perening ti sama senentang pekara ti nyadi ba timpuh pengujung, tauka dikumbai “eschatology,” ti nyadika lambang perang dalam bup Pemandang (peda Pemandang 12, P’dang. 16:12–16, P’dang. 19:17–21, P’dang. 20:7–10). Dalam kedua-dua bup nya, sida nembiak Allah Taala diserang ulih munsuh ke diau “di langit” sereta “chakah enggau bekuasa dalam jeman ke diatu.” Dalam kedua-dua nya, sida nembiak Allah Taala diperansang ngena “gambar jeman ti deka datai.” Nambahka nya, “kedua-dua senario nya terang nunjuk ngagai perang ti penudi ila lebuh munsuh nya deka dialahka enggau pemadu iya, lalu udah nya jeman ke baru deka ditumbuhka belama iya,” jeman ke baru ke alai “gaya pengujung pengidup sida nembiak Allah Taala ti bemulia” enggau “pengerusak munsuh ti belama iya” deka nyadi nyata. (See Yordan Kalev Zhekov, Eschatology of Ephesians (Osijek, Croatia: Evangelical Theological Seminary, 2005), pp. 217, 233–235.)

**Tanya ti deka dipejuraika**:

`Kemaya nuan udah nyata amat belaban enggau kuasa pementang [kuasa antu]? Nama strategi ke pemadu beguna ke ditemu nuan udah nyaup nuan lebuh nya?`

`Belalauka penemu ke udah ditemu nuan dalam Epesus 6:10–20, baka ni ku nuan deka nyaup orang ke nyata dipeda nuan dikeduan “kuasa roh ke jai” (Epe. 6:12, ESV)?`

`Baka ni jalai pemadu manah kitai deka ngelala sereta nulak “akal antu Sitan” (Epe. 6:11, ESV)? Ngambika chunto, berapa suah nuan ngasaika diri nyau deka ngelengkaka pengarap nuan ketegal nuan ngasaika diri kelalu mayuh dosa, kelalu jai, lalu enda ulih diselamatka agi?  Sapa ke ngengkah runding baka nya dalam pala nuan—Kristus tauka kuasa pemetang? Lebih agi lebuh maya ke baka nya, nama kebuah nuan mesti nuntut jaku semaya Allah Taala ke mayuh amat udah diberi ngagai kitai dalam Jesus?`