---
title:  Laya Besai Disebut dalam Surat Paul
date:   12/09/2023
---

`Bacha Rome 13:11–14, 1 Tesalonika 5:6–8, enggau 2 Korint 10:3–6. Baka ni ku ayat-ayat tu dibandingka enggau Epesus 6:10–20? Dalam runding nuan, nama kebuah Paul ngena gambar baka tu?`

Dalam surat-surat iya, Paul suah bekenaka jaku enggau gambar [imej] sedadu, ngambika orang ke arap tau nunda perangai enggau teladan manah bala sedadu. Taja pen Epesus 6:10–20 tu ke pemadu panjai sereta ke pemadu silik Paul bekenaka gambar enggau jaku sedadu, tu meh siti batang jalai iya meretika berita manah injil. Iya udah ngalahka “perintah enggau kuasa” datas kayu regang (Kol. 2:15, ESV), lalu diatu Kristus ke udah diangkat tinggi nya bejalaika pemutus pemenang nya ari penuduk Iya ti ari atas semua kuasa Pil. 2:9–11). Nesau semua orang ke arapka Iya ngambika nyadi sedadu Iya dalam perang kosmik nya, Kristus nguluka bala sedadu penampak ngagai hari pemenang besai (1 Kor. 15:54–58, 2 Tes. 2:8, Rom. 16:20). Ari Paul ke ngena gambar sereta jaku sedadu, kitai meda baka ni iya meretika konflik entara pemanah enggau penyai nya meh “perang kosmik ke lama udah nyadi: perang surut mansang entara dua raban sedadu ke betunga enggau pangan diri dalam seluruh jeman nyentukka siti raban deka menang ba perang ti penudi.”—Peter W. Macky, St. Paul’s Cosmic War Myth: A Military Version of the Gospel (New York: Peter Lang Publishing, Inc., 1998), p. 1.

Paul ke suah ngena tema perang kosmik tu pen endang sebagi ari isi ajar Epesus. Dalam tesau iya ngerasukka senyata (Epe. 6:10–20), Paul ngerempungka elemen tauka pekara dalam konflik kosmik nya, ke udah dikena iya: Allah Taala meri “kuasa” ti besai ngagai orang ke arap (Epe. 1:18–20; Epe. 3:16, 20); pemenang enggau pengangkat tinggi Kristus keatas kuasa-kuasa nya (Epe. 1:20–23); orang ke arap baka raban sedadu ke dulu suba, udah diangkatka idup baru lalu diatu diberi kuasa ulih identiti sida ti begulai enggau Kristus ke udah diangkat tinggi ka lalu ulih ngelaban tuan lama sida ke jai nya (Epe. 2:1–10); peranan gerija ti mandangka ngagai kuasa-duasa nya pengerusak ti deka nyadi ba sida (Epe. 3:10); baka ni iya ngena Masmur68:18 ke meri gambar Kristus sebagai Bujang Berani Perang Tuhan ti menang (Epe. 4:7–11); lalu tesau ngagai orang ke arap ngambika “ngerasukka’ ngepan injil (peda Epe. 4:20–24). Lebuh kitai diasuh ngerasukka “senyata Allah Taala” enggau penuh, kitai udah besedia deka nemu reti peranan tengah konflik kosmik nya, tang, mega, kitai enda tau enda mengkang teguh dalam penetap kitai ke bisi bagi dalam pemenang Kristus ti penudi nya ila.

`Nama sekeda jalai nuan empu udah ngasaika pengamat ukai mina konflik kosmik tu bisi, tang pemenang ke ulih dituntut kitai ka diri empu dalam Jesus? Nama kebuah mereti pasal pemenang Kristus nya meh pelasar pengadang enggau pengalaman kitai?`