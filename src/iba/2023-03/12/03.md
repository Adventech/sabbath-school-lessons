---
title:  Bulih Pengering dalam Kristus
date:   11/09/2023
---

Paul ngujungka surat iya ngena tesau beperang ti berat ke endur iya ngerempungka semua tema enggau idea-idea ke penting dalam seluruh surat nya. Iya ngepunka tesau nya ari madahka tema besai dalam jaku pengujung nya, ke dikenataika ngena munyi kangau tuai perang nya empu: “Ke pengujung iya, keringka diri dalam Tuhan, ngena pengering kuasa Iya” (Epe. 6:10, ESV). Semua ayat ke nampung nya, Epesus 6:11–20, nyempamaka sereta muka penerang ngagai tema ke besai tu.

`Bacha baru Epesus 6:10–20. Baka ni ku peda di pengamat Laya Besai nya, ke melibatkan kuasa-kuasa luarbiasa [supernatural], nya utai ti sentral dalam poin jaku Paul? Nama kebuah beguna amat kitai semampai ingatka pemendar ke penting tu dalam pengidup kitai tiap hari bejalai enggau Allah Taala?`

Paul madahka Kristus nya meh pun penatai pengering orang ke arap, ngena jaku tu, “dalam Tuhan, ngena pengering kuasa Iya” (Epe. 6:10, NKJV) kedungka “Tuhan” nya meh Kristus, baka ti semampai dikena dalam Epesus (Epe. 2:21; Epe. 4:1, 17; Epe. 5:8; Epe. 6:1, 21). “Pengering Gerija bepanggai ba pengering Tuhan, Iya ti udah angkat ari mati, Iya ti nyadi Kapten ti nguluka iya dalam perang.”—G. G. Findlay, The Epistle to the Ephesians (New York: Ray Long & Richard R. Smith, 1931), p. 398.

Paul betanduka jaku nya dalam Epesus 6:10, ngena leka jaku ke sebaka reti kuasa enggau pengering dikena iya nekanka poin iya: kuasa ti deka dipandangka gerija nya ukai datai ari dalam sida ke arap nya empu tang datai ari luar sida. Iya datai ari Tuhan sida, ari Kristus. Ditu Paul nyimpulka siti tema ke penting dalam surat iya, iya nya, kuasa Allah Taala ti dipekunsika enggau orang ke arap (Epe. 1:19–22; Epe. 2:4–6; Epe. 3:16, 17). Pengering kena nyatup genap iti konflik ke diatu enggau iya ti deka datai ila semina deka ditemu dalam penyerakup orang ke arap enggau Kristus ke udah diangkatka ari mati lalu diangkatka tinggi.

Amat pen dalam jaku perintah keterubah madahka Kristus ke chakah meri pengering ngagai orang ke arap (Epe. 6:10), semua sida tiga dalam Allah Taala Kepala [Godhead] sama bela enggau ngeringka sida ke arap dalam perang spiritual sida ngelaban kuasa penyai. Allah Taala (Apai) mantaika senyata Iya Empu nyadika “senyata Allah Taala” (Epe. 6:11, 13; banding Isa. 59:17). Dulu ari nya, Paul madahka Roh Kudus nya chakah ngeringka orang ke arap ari ti besampi ngambika Allah Taala “ngeringka ati kita ngena kuasa ulih Roh Iya” (Epe. 3:16, ESV). Ditu, Roh Kudus ke meri pedang, “jaku Allah Taala nyadika pedang Roh” (Epe. 6:17). Pia mega, orang ke arap patut “besampi dalam Roh tiap kali kita besampi” (Epe. 6:18, ESV). Paul dekaka bala peninga iya nemu sereta meretika Allah Taala Tiga [Trinity] nya bekereja sepenuh iya nyikap sida ngambika ulih beperang ngelaban kuasa-kuasa ke jai nya.