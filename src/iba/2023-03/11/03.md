---
title:  Jaku Ajar Ngagai Apai Indai
date:   04/09/2023
---

`Bandingka Epesus 6:4 enggau Kolosi 3:21. Nama kebuah ke diberi Kolosi 3:21 alai apai indai enda patut ngasuh anak ringat?`

Siti dokumen orang Judah ke bisi lebuh jeman Paul kelia, ke dikumbai ‘Sirach’, ngelalau apai indai senentang chara sida mela anak lelaki sida: “Orang ke rindu tauka sayauka anak lelaki iya deka suah nyipat iya. . . . Enti iya dimanjaka, iya deka nyamun nuan; bemain enggau iya, lalu iya deka ngenusahka nuan. . . . Ajar tauka disiplin anak lelaki nuan lalu gaga berat tangkun ti disan iya, ngambika nuan enda ensiban laban ulah iya ke enda nemu malu” (Sirach 30:1, 9, 13, NRSV).

Tang jaku ajar Paul ditu lain munyi iya. Terubah iya, iya meri perintah ti negatif ngagai sida ke apai: “Anang ngereja utai ti tau ngemediska ati anak kita,” ke ditangkan jaku ajar ke positif, “Tang iring sida nyadi orang ke besai tuai dalam disiplin enggau ajar Tuhan” (Epe. 6:4, ESV). Lebuh jeman sida Paul kelia, sida ke apai bisi kuasa legal ke penuh atas anak sida, iya ke dianggap baka reta iya. Sida ke apai bisi hak enggau kuasa bejalaika ukum kasar sereta berat ngagai anak sida, nyentukka mati pen tau. Lalu, dalam sekeda segi kuasa apai keatas anak iya lebih besai ari kuasa tuan keatas ulun iya. Paul enda nyukung kuasa baka nya tang enggau berani sereta terang iya nerangka sereta nempa baru tali kaul dalam ruang-bilik. Dalam konteks penaluk ke pemadu besai ngagai Kristus, Paul ngansak sida ke apai Kristen ngambika ngembuan runding ke baru pasal chara sida bekenaka kuasa nya laban sida anak ke udah dikemediska ati nya enda mudah deka nerima “disiplin enggau ajar Tuhan” (Epe. 6:4, ESV).

“Kita ke apai enggau indai, kita nyereminka perangai Allah Taala dalam ruang-bilik kita. Kita patut merintah anak kita ngasi, ukai ngena jaku kasar sereta keras, tang ngena chara ke nelap sereta penuh pengasih. . . .

“Nelap sereta mentas meh dirumah. Tagang genap iti leka jaku ti tau ngasuh ringat. ‘Kita ke apai, anang ngereja utai ti tau ngemediska ati anak kita,’ nya jaku perintah Tuhan. . . .

“Nadai Jaku Tuhan dalam Bup Kudus ngemendarka apai indai kelalu kasar tauka ngemediska anak sida, tauka ngasuh anak enda ngasi. Adat Allah Taala, dalam pengidup ruang-bilik enggau dalam perintah ke megai mensia, datai ari ati ke penuh pengerindu ke nadai bisi pengujung.”—Ellen G. White, Child Guidance, p. 259.

`Taja pen konteks pelajar kitai tu bejaku pasal apai indai enggau bala anak, nama prinsip ke udah diambi kitai ari ayat-ayat nya ke patut bisi empas ba baka ni kitai ngelayan semua orang ke bukai?`