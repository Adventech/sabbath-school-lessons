---
title:  Ulun Kristus
date:   06/09/2023
---

`Nama utai ti dipinta Paul dikereja sida ulun ke bepengarap Kristen dalam jaku ajar iya ti silik ngagai sida? Epe. 6:5–8.`

Paul minta ulun Kristen ngambika ngasika tuan sida, lalu ngereja pengawa sida enggau penuh ati, enggau naka pemadas. Utai ke nyata dipeda kitai ditu iya nya penyuah iya nyebut pengawa penukar ke diasuh iya dikereja sida. Sida enda patut ngengkah tuan sida ba tempat Kristus, lalu meri penaluk ngagai iya ke semina patut diberi ngagai Kristus aja. Tang iya ke bendar, dalam komitmen enggau penaluk ti ngasuh sida bekereja enggau ati penuh, enggau pemadu badas nya, sida patut nukar tuan mensia sida nya enggau Kristus, ti Tuhan. Dalam tuju iya ke ngansak sida ngaga tukar nya, Paul meri sida pemereti ati ari segi pengarap Kristen senentang tuan enggau ulun.

Peratika beberapa iti jalai Paul nekanka pengawa betukar tu ngagai sida:

* Tuan mensia sida nya diturunka Paul ngagai “tuan dunya” sida, lalu nunjuk ngagai Tuan serega sida ke bendar (Epe. 6:5, ESV, emphasis supplied).
* Sida patut “ngasika tuan [sida] enggau ati ti nangi sereta bejimat, enda belampung ati, baka ke ngasika Kristus” (Epe. 6:5, ESV, emphasis supplied).
* Paul mandangka penukar tu enggau chukup terang dalam jaku iya ti madahka ulun Kristen patut ngereja pengawa sida enggau chukup manah sebagai ulun, ukai ngagai tuan mensia sida, tang sebagai “ulun Kristus” (Epe. 6:6, NIV).
* Dalam ngereja pengawa sida ke nyadi ulun, sida patut ngereja nya baka ti “ngereja peneka Allah Taala enggau pengabis ati [sida]” ngereja pengawa nya ditujuka ngagai Allah Taala (Epe. 6:6, NIV).
* Paul ngelalau sida ngereja pengawa sida “baka ke ngereja pengawa ke Tuhan, ukai baka ke ngereja pengawa ke mensia” (Epe. 6:7, ESV).

Ketegal sida ngereja pengawa sida enggau ati ti ransing, bala ulun Kristen tau ngarapka diri bulih upah ti penuh ari Kristus lebuh Iya datai baru. Sida udah ngereja pengawa sida ka Iya lalu tau ngarapka upah ari Iya; tu idea ke chukup manah ba sida ulun ke nadai begaji. Ulun tau ngasaika diri baka ti enda dihargai tauka lebih jai agi ari nya, ulih tuan mensia sida (banding 1 Pet. 2:19, 20). Tang ulun Kristen, bisi Tuan serega ke ibuh sereta ngambi berat ke iya, lalu meda genap iti “ kereja ti manah ti dikereja kitai” (Epe. 6:8, NASB), lalu Iya tetap deka meri upah.

`Taja ati kitai ingin ka meda jaku Bup Kudus terus terang ngutuk pengawa mensia ke beulunka pangan diri, kitai tetap asa, laban iya nadai bejaku munyi nya. Taja pia, nama prinsip ke ulih diambi kitai ari jaku Paul dalam konteks tu senentang baka ni kitai patut ngaul diri tauka napi orang ke enggau kitai bekereja dalam konteks kitai empu?`