---
title:  Tuan ka Nyadi Ulun
date:   07/09/2023
---

Dalam jaku Paul ti penudi ngagai sida ke ulun, “nemuka kitai nya ulun tauka ukai ulun” (Epe. 6:8, NKJV), leka jaku “ukai ulun”[free] ditu bejaku pasal sida tuan ke ngempu ulun, meri awak ngagai Paul nguingka jaku ajar iya ngagai sida nya sambil ngambar dalam ati iya sida ke ulun enggau sida ke ngempu ulun nya bediri sama bela ba mua Kristus lebuh hari bechara tauka ngakim ila (banding 2 Kor. 5:10; Kol. 3:24, 25).

`Sema jaku nuan nya tuan ke ngempu ulun ke benung ninga surat Epesus tu dibacha dalam gerija rumah kita, baka ni kini reaksi nuan ngagai jaku ajar Paul tu ba mua ulun nuan ke sama bisi enggau besembiang dia? Epe. 6:9.`

Paul nujuka jaku iya ngagai sida tuan, sida ke bempu ulun, ngena jaku ajar ke tajam, senentang banding ke terang entara “sida tuan” (Greek, hoi kurioi, ke disalin nyadi “tuan”), ke selalu “ngemba” ulun sida, enggau “Tuhan” (Greek, ho kurios), Kristus, ke “enda bepilih mata” (ESV).

Paul minta bala tuan ke ngempu ulun ngambika ngereja “baka nya mega ngagai ulun [sida](ESV), lalu tu tentu balat ngenyitka ati sida tuan ke ngempu ulun ba abad keterubah kelia. Sida ke tuan ulun patut mela ulun sida ngena kereja pengasih ke belalauka penaluk sida ngagai Kristus, engkeman enggau utai ti diasuh Paul dikereja sida ke ulun (Epe. 6:5–8). Iya nangkan sida ngambika badu ngemba ulun sida, baka ti selalu dikereja tuan lebuh jeman nya kelia ke alai tuan ulih bejalaika mayuh macham ukum ngagai ulun sida, nyengkaum dipalu (1 Pet. 2:20), diayahka secara seksual, dijual (lalu diseraraka ari sida sebilik), diasuh ngereja pengawa pemadu berat, enda diberi makai, dirantai, dichop enggau tanda, sampai dilakka mati.

Paul ngeringka jaku perintah iya ngena dua motivasi ke minta sida ke ulun enggau sida ke tuan empu ulun ngambika merening ngilah struktur rama dalam dunya jeman Grika-Roma kelia, ngagai:  1. Sida ke tuan enggau ulun sida nya sama bela nyadi ulun ngagai siku Tuan aja (“laban kita nemu, kita enggau sida sama besaumka siku aja Tuan di serega,” ESV; banding Kol. 4:1); 2. Tuan ti di serega nya enda bepilih mata lebuh Iya ngakim. Laban Tuan sida empu ti di serega nya mela sida ke digaga nyadi ulun nya sebaka enggau sida ke bukai, nya alai sida pen patut ngereja baka nya mega (banding Pilemon 15, 16).

Ketebal agi jaku ti dikena Paul dalam surat Epesus tu tau amat ngelantangka ati sida ulun Kristen: diiru nyadi anak (Epe. 1:5); ditebus (Epe. 1:7); bulih pesaka (Epe. 1:11, 14; Epe. 3:6); duduk enggau Jesus megai perintah (Epe. 2:6); “sama nyadi peranak enggau bala nembiak Tuhan,” “nyadi raban ruang bilik Allah Taala” (Epe. 2:19, ESV; banding 3:14, 15), nyadi raban tubuh Kristus ke beguna (peda Epe. 3:6, Epe. 4:1–16). Epesus 6:5–9 ngidupka semua ajar dalam surat nyadika atur dalam kaul entara sida ke ulun enggau sida tuan ke ngempu ulun, nyengkaum jaku lalau pasal bejaku (Epe. 4:25–32) enggau adat etika seksual (Epe. 5:1–14).