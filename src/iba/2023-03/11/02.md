---
title:  Jaku Ajar Ngagai Sida ke Anak
date:   03/09/2023
---

`Nama jaku ajar ke diberi Paul nuju bala anak, lalu baka ni iya nyukung ajar nya ari Penyanggup Lama? Epe. 6:1–3. (Peda mega Matt. 18:1–5, 10; Mark 10:13–16.)`

Enti kitai deka ngasaika enggau penuh empas jaku ajar Paul nuju bala anak, kitai patut ngambar dalam ati jaku iya nya dibacha dalam gerija-gerija ti di rumah di sebelah-belah nengeri Epesus. Leka jaku “anak” (Grika, ta tekna) nyerangkung mayuh peringkat umur, laban sida ke anak agi mengkang dalam kuasa apai nyentuk ngagai apai nya manggai umur 60 taun (dalam adat tradisi orang Grika) tauka nyentukka iya mati (dalam tradisi Rome). Sida ke anak tu, agi chukup biak ngambika agi dibaruh kuasa ajar apai indai (Epe. 6:4) tang chukup tuai ngambika sida tau dikumbai murid.

Kitai ninga Paul ngapil ngagai sida ke anak, iya ke enggau besembiang dalam raban Kristen, ngambika ngasika sereta bebasaka apai indi sida “dalam Tuhan,” iya nya, dalam Kristus (banding Epe. 5:22; Epe. 6:4, 5, 7–9). Ditu, kitai dipinta bebasaka sida ke anak laban sida mega murid Kristus lalu nyengkaum sida sebagai peserta ke aktif dalam gempuru sembiang. Penemu tu ngasuh ayat tu nyadika pelasar pengawa nyadi apai indai enggau pengawa pelayanan ngagai sida ke anak/nembiak.

Tang jaku perintah Paul ti ngasuh sida ke anak ngasika apai indai nya enda mesti dikereja. Laban enti jaku perintah apai indai “belaban enggau jaku perintah Kristus, taja pen iya tau ngemediska ati, sida ke anak mesti ngasika perintah Allah Taala lalu nyerahka konsekuensi iya ba tangan Tuhan.”—Ellen G. White, The Adventist Home, p. 293.  

Paul nembuka jaku ajar iya ngagai sida ke anak ngena pesan ke lima, ti nunjukka nilai ti tinggi diberi iya ngagai Sepuluh Pesan ti nyadika pelasar ajar ngagai orang Kristen ke arap (tu nyata dipeda kitai dalam Epe. 4:1–6:9; lebih agi Epe. 4:25, 28; Epe. 5:3–14). Iya ngepun ke jaku iya ngena (“Bebasaka apai enggau indai nuan” Epe. 6:2, NKJV), lalu diselitka iya komen tu (“nya terubah-rubah pesan ti disempulang enggau semaya” Epe. 6:2, NKJV), lalu ditutup iya ngena jaku tu, (“ngambika nuan mujur, sereta panjai umur nguan menua” Epe. 6:3, NKJV). Pesan ti kelima tu nunjukka bebasaka apai indai nya endang dalam pelan Allah Taala ungkup mensia ngambika sida mujur dalam pengidup. Basa ngagai apai indai, taja pen sida enda sempurna, deka meri pengerai enggau pemujur dalam pengidup.

`Baka ni ku ayat-ayat tu ngeringka berapa penting tali-kaul diri sebilik nya?`