---
title:  Ulun Dalam Bup Kudus enggau Sejarah
date:   05/09/2023
---

`Bacha jaku ajar ngagai sida ke ulun enggau tuan sida dalam ayat-ayat ke nangkanka tu: Epe. 6:5–9; Kol. 3:22–4:1; 1 Kor. 7:20–24; 1 Tim. 6:1, 2; 1 Pet. 2:18–25. Baka ni di ka nyimpulka jaku ajar nya?`

Berasai tekenyit ati kitai ninga Paul bejaku ngagai orang Kristen ke nyadi tuan ngagai ulun, sereta ngambar dalam ati kitai baka ni ulun ke bepengarap Kristen sama duduk enggau tuan sida ke bepegarap Kristen dalam gerija di rumah sida di Epesus. Beulun ka orang dalam dunya Grika-Rome kelia lain ari beulun dalam Dunya ke Baru udah nya, dalam beberapa jalai ke penting. Iya ukai fokus ba sebengkah bansa [etnik] orang.  Ulun ke bekereja ba rumah orang di nengeri besai kekadang diberi peluang besekula lalu ulih bekereja nyadi arkitek, lutur perubat, ngadaka penemu [falsafah]. Kekadang sida ulun rumah baka tu tau dilepaska udah timpuh beberapa lama sida bekereja, taja pen ketebal agi ulun nadai bulih kebebasan nya. Laban deka nunjukka ka bida nya, nya alai, bisi sekeda salin Bup Kudus ke baru agi, nyalin leka jaku Grika doulos (“ulun”) dalam Epesus 6:5–8 nyadi “bondservant” (kuli ke diikat).

Tang, chara ulun dikereja enda sebaka, sida ulun ke bekereja di menua petisir selalu iya bekereja lebih berat sereta pedis. Enda ngira dini ulun nya bekereja, sida sigi dikuasa penuh ulih tuan sida ke ngempu sida enggau bini anak sida. Munyi ku sebana siku orang ke udah nyadi ulun dulu suba, ke balat nanchum ati, ke benama Publilius Syrus: “Lebih nyamai agi mati ari ti dikemaruhka nyadi ulun.”  Udah kitai nemu gambar ke bendar orang ke nyadi ulun, salin doulos nyadi “ulun” nya lebih engkeman agi (NIV, NRSV), lebih agi lebuh ingatka sida ke ulun nya semampai dikenakutka tuan sida (Epe. 6:9).

Ba dunya Paul kelia pengawa beulunka mensia tu balat nyadi. Paul bejaku pasal tu, ukai sebagai pengubah rama tang sebagai pastor ke ngelalau bala ke arap baka ni sida patut napi gaya utai ke nyadi rambau nya lalu meri sida perening ke baru ke numpu ngagai transformasi tauka ubah siku-siku orang ke arap nya, lalu udah nya tau bisi empas ke lebih besai ba genturung pendiau mensia mayuh: “Visi tauka perening tu ukai tuju iya deka ngelepaska sida ke ulun dalam Empayar Rome. Perening/visi iya ke bendar ukai pasal pengelepas ulun ke legal, tang pasal utai bukai, iya nya, tali kaul diri menyadi ke baru ke bepelasarka mensia ke diangkatka nyadi anak Allah Taala. . . . Ba Paul revolusi tauka ubah rama tu patut nyadi dalam gerija, dalam tubuh Kristus, ba peringkat local, lalu dalam gerija Kristen ke di rumah-rumah.”—Scot McKnight, The Letter to Philemon (Grand Rapids, MI: Eerdmans Publishing Company, 2017), pp. 10, 11.

`Siti ari penyai ke balat ngamahka sejarah Kristen iya nya, baka ni ayat-ayat Bup Kudus tu ke bejaku pasal pengawa ngulun orang udah dikena mensia nyukung pengawa nya. Nama ajar ke ngenakutka ati tau diambi kitai ari tu pasal berapa bejimat kitai patut meretika lalu bekenaka Jaku Allah Taala?`