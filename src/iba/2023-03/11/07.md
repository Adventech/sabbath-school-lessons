---
title:  Tambah Penemu
date:   08/09/2023
---

Paul ke bebasaka sereta ngelala sida anak mit enggau nembiak nya sebagai kaban ke sama arap (Epe. 6:1–3) nambahka agi pengirau kitai ke chara sida anak/nembiak dibela tauka dikereja dalam dunya kitai kemaya hari tu. Jaku iya nuju sida ke apai (Epe. 6:4) ngasuh kitai berundingka tanggung-pengawa kitai ke nyadi apai indai. Ngereja utai nitihka jaku lalau Paul ngagai sida ke ulun (Epe. 6:5–8), lalu, lebih agi, jaku lalau iya nuju sida ke tuan ke ngempu ulun (Epe. 6:9), sigi lebih enchabar, laban keadaan rama nya jauh ngejang ari mayuh kitai, tambah mega laban pengawa beulun baka nya, dalam apa aja rupa iya,  sigi siti ari penyai moral ke pemadu besai. Taja pia, laban jaku lalau Paul nya, jaku ke datai ari Tuhan lalu bisi dalam Bup Kudus, kitai patut amat berundingka baka ni kitai deka ngereja nitihka iya kemaya hari tu. Begulai enggau orang Kristen di Epesus dalam abad keterubah kelia, kitai mega bisi peluang enggau tanggung-pengawa nitihka nilai-nilai ti diajar injil tu dalam kaul kitai. Tanya-tanya ti deka dipejuraika kitai dibaruh tu endang disediaka kena meransang kitai ngereja pengawa ke penting tu.

**Tanya ti deka dipejuraika**:

`Nama reti tu ba kitai Adventist, pengerindu ka sida anak tauka nembiak nya disebut sebagai bukti “bala nembiak Tuhan, ke udah disedia ke Tuhan”? Luke 1:17 (quoting Mal. 4:6).`

`Basa Paul ka sida anak mit/nembiak ke terang dipeda ditu, nimbulka tanya ti berat ngagai kitai: Nama tanggung-pengawa kitai ngenataika pengibuh Kristus ka sida anak/nembiak iya ke udah nyadi mangsa pengasar, penderaan seksual, lalu dikemaluka dalam pengidup sida? Dipeda ari segi pansik ti udah dipejalaika kena meda empas ke balat ba Pengalaman Awal Anak Mit ke Enda Manah [Adverse Childhood Experiences] (tauka ACEs; peda https://www.cdc.gov/violenceprevention/), nama tanggung-pengawa kitai ngagai sida nya?`

`Kena ngerembaika agi basa Paul ka anak mit enggau pengibuh Jesus ka sida, nama tanggung-pengawa ti patut dipejalaika gerija kena ngidup sereta ngelindung sida anak mit ke dibaruh jaga sida? Nama sistem enggau atur ke diguna patut disediaka kena ngereja pengawa nya?`

`Jaku ajar Paul ngagai sida ke ulun enggau tuan ke ngempu ulun, Epesus 6:5–9, suah diaplikasi ngagai kaul entara pengaji enggau orang ke digaji. Baka ni ku banding tu engkeman? Nama bahaya ke tau datai ari ngereja baka tu?`

`Pengawa orang ke beulun-ulun tu endang siti realiti ke amat pedis dalam dunya kitai tu, ke alai bisi lebih ari 40 juta mensia nyadi ulun (nitihka riput ari “The Global Slavery Index,” http://www.globalslaveryindex.org/). Sebagai orang ke bebas ke ngembuan aki ini ke mutus ati deka madamka pengawa ngulun orang (di menua Amerika kelia), nama kini tanggung-pengawa kitai ngagai sida anak lelaki anak indu Allah Taala ke digaga nyadi ulun tu, sekumbang kitai ke belagu pasal Kristus, “Chains shall he break, for the slave is our brother, and in his name all oppression shall cease” (lyrics to “O Holy Night,” public domain)? (Dalam jaku Iban: “Iya deka mutuska rantai nya, laban ulun nya meh menyadi kitai, lalu dalam nama Iya semua pengawa ngindik orang nadai agi”).`