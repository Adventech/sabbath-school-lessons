---
title:  Pelan Besai Allah Taala ti Bepusatka Kristus
date:   01/07/2023
---

### Bacha ka Pelajar Minggu Tu
Epe. 1:3–14; Epe. 2:6; Epe. 3:10; Kol. 1:13, 14; Ul. Adat 9:29.

> <p>Ayat Dikingat</p>
> “Pujika Allah Taala ti Apai Jesus Kristus Tuhan kitai, ke udah merekatka kitai dalam Kristus ngena semua berekat roh di serega” (Epesus 1:3, ESV).

Dua puluh lima taun udah lepas iya nyadi mensia ti keterubah bejalai datas bulan, Neil Armstrong nulis surat terima kasih ngagai tim ke udah desain baju angkasa (spacesuit), iya nya Extravehicular Mobility Unit (EMU), ke udah dikena iya nyingkang dalam pejalai ti bersejarah nya. Ngelar nya meh “kapal angkasa ke pemadu mayuh digambar dalam sejarah” lalu sambil bungah iya madahka baju nya udah mujur ngelalaika “orang ke pemadu enda sigat” ari peda orang, Armstrong meri terima kasih ngagai sida “EMU Gang” nya ba Johnson Space Center ketegal udah nempa “baju angkasa ke liat, tau dikarapka, sereta nyamai dikena” ke udah ngintu seput iya enggau selamat, ngirum ngagai sida “kukun terima kasih enggau pengaga ati selama satu suku abad.”

Paul ngepunka surat iya nuju sida di Epesus enggau jaku terima kasih besai, muji Allah Taala ketegal berekat-berekat ke udah dituang Iya, berekat-berekat ke beguna amat ba pengidup sida ti arap baka baju angkasa ke beguna amat ba orang ke bejalai datas bulan. Paul madahka Allah Taala endang udah ngatur bereka-berekat ke beguna amat tu kenyau ari “sebedau dunya tu digaga” (Epe. 1:4) lalu muji Allah Taala ketegal Iya  bekereja ungkup orang ke arap nengah semua jeman.

Jaku pemuka Paul ditu ngaga Epesus nya pemadu beguna nyadika model senentang baka ni nyembah Allah Taala sereta muji Allah Taala ketagal berekat ke mayuh ke udah diberi Iya.

_*Pelajarka pelajar minggu tu kena nyediaka Sabat, July 15._