---
title:  Tambah Penemu
date:   07/07/2023
---

Kati bisi Epesus 1:3–14 ngajar kitai Allah Taala udah dulu nentuka(predestine) pengujung masa depan mensia, ngeletak(predestine) sekeda orang ngagai pengidup ti meruan lalu sekeda ke bukai ngagai pemati ti meruan?  Utai ke ngasuh kitai sinu ditu, iya nya, mayuh amat orang ke arapka penemu baka tu. Tang, perundingka idea tauka penemu-penemu tu:

1\. Dalam ayat tu, peranan Kristus nya meh ke nentuka utai, laban Tuhan ke milih deka ngiru kitai nyadi anak “nengah Jesus Kristus” (Epe. 1:5, ESV) tauka “dalam Iya” (Epe. 1:4, 11). Reti nya pengawa Allah Taala ti nentuka tauka ngeletak (predetermine) dikereja Iya ngagai semua orang ke milih pengarap dalam Kristus lalu ukai milih sapa ti deka diselamatka tauka sapa ti deka mati dalam siti-siti kes taja pen orang nya bedau ada ke dunya tu. Pemutus Allah Taala udah digaga enggau silik, udah ditetapka ungkup orang ke nunjukka pengarap dalam Kristus.

2\. Epesus 1:3–14 mega terang bekenaka jaku kaul pasal pengawa Allah Taala ti nyelamat. Allah Taala nya meh “Apai,” lalu kitai meh anak “iru” Iya (Epe. 1:3–5), ke nerima berekat-berekat Iya ke pemadu mayuh (Epe. 1:8). Kitai mesti ngeretika jaku senentang pilihan enggau pemutus dulu Allah Taala dalam reti jaku kaul ke kaya tu. Allah Taala nya ukai hakim ke jauh lalu nadai ngembuan pengasai, tang Iya meh Apai ke ibuhka semua anak Iya (peda Epe. 3:15).

3\. Allah Taala bebasaka pilihan ti digaga mensia lalu tu dipeda kitai dalam Epesus 1:3–14 (lebih agi Epesus 1:13, ke alai “ninga” enggau “arap” nya dipeda penting amat), ba tempat bukai dalam surat nya (Epe. 2:8, Epe. 3:17, Epe. 4:1–6:20, semua nya nekanka pemesai guna milih sereta meri respons pengarap), sereta dalam ayat-ayat bukai dalam Penyanggup Baru (chunto, 1 Tim. 2:4, Kereja Rasul 17:22–31). Tauka, munyi ku jaku Ellen G. White: “Dalam pemeri Anak Iya ke nadai tanding nya, Allah Taala udah ngelulungka seluruh dunya tu ngena suasana pengasih Iya sama baka angin ke bepusin ngelingi dunya tu. Semua orang ke milih deka nyintak seput dalam suasana ke meri seput pengidup tu, deka idup sereta tumbuh mansang nyadi lelaki enggau indu ke sepatut iya dalam Kristus Jesus.”—Steps to Christ, p. 68.

**Tanya ti deka dipejuraika**:

`Nama jaku penerang ke deka ditambah nuan ngagai iya ke udah disebut datas ke nyukung penemu ti madahka Allah Taala enda milih orang ke deka diselamatka enggau orang ke enda diselamatka sebedau orang nya udah ditempa?`

`Pengujung iya pilihan sapa ke nentuka siku-siku orang deka tauka enda bulih selamat dalam Jesus?`

`“Dalam Iya kitai ditebus ulih darah Iya, iya nya dosa kitai diampun, nitihka pemesai pengasih Iya” (Epe. 1:7, NKJV). Baka ni ayat tu mandangka pengamat senentang keselamatan ulih pengarap aja lalu ukai ulih pengawa adat?`