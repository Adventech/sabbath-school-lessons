---
title:  'Roh Kudus: Chop Tambit enggau Bayar Pala'
date:   06/07/2023
---

`Dalam Epesus 1:13, 14, Paul nusi enggau ringkas jerita baka ni sida macha surat iya udah berubah nyadi orang ke arap. Nama singkang tauka langkah-langkah dalam jerita nya?`

Lebuh bejuraika pemesai guna Roh Kudus dalam pengidup orang Kristen, Paul nguna dua iti gambar tauka metafora ungkup Roh Kudus. Keterubah, Paul ngambar Roh Kudus nya baka “chop,” iya ke mandangka Roh Kudus nya bisi data lalu ngechop orang lebuh iya terubah nerima pengarap. Jeman nya kelia, chop tambit bisi mayuh macham guna: kena netapka pengamat surat adat enggau sempekat, kena ngamatka pemanah enggau penyampau barang ke bisi dalam siti-siti sarang (chunto, Esek. 28:12), tauka nyadika saksi ba sesebengkah transaksi (chunto, Jer. 32:10–14, 44), kontrak, surat (chunto 1 Raja 21:8), wasiat, enggau pengawa ngiru anak. Diengkah ba siti-siti objek, chop tambit nya nunjukka orang ke ngempu iya sereta nyamin pengelikun iya. Pembisi Roh Kudus dalam pengidup sida, ngelaika orang ke arap nya diempu Allah Taala lalu madahka semaya Allah Taala ti deka nyaga sida (banding enggau Epe. 4:30). Sida udah “ditanda [dichop] ngena Roh Kudus ti udah disemaya” (Epe. 1:13, ESV).

“Paul terang madah lebuh orang nyerahka pengidup iya ngagai Jesus lalu arapka Iya, Roh Kudus ngechop (Greek verb: sphragizō) orang ke arap nya dalam Kristus ungkup hari penebus iya. Tu meh pemendar ti chukup manah sereta ngelantangka ati! Roh Allah Taala ngechop tauka nanda orang ke arapka Kristus nya ngena chop keselamatan ba maya iya terubah arap nya.”—Jiří Moskala, “Misinterpreted End-Time Issues: Five Myths in Adventism,” Journal of the Adventist Theological Society 28, no. 1 (2017), p. 95.

Gambar ti kedua dikena Paul bejaku pasal Roh Kudus nya meh jaku “jamin.” Roh Kudus nya meh nyadika jamin pesaka kitai, ke ngasuh kitai merening ka mua ngagai maya pesaka nya diberi enggau penuh ngagai kitai (banding 2 Kor. 1:22, 2 Kor. 5:5).

Leka jaku ti disalin nyadi “jamin” (arrabōn) nya leka jaku ke diinjau ari Hebrew lalu mayuh amat dikena dalam jaku Koine Greek ti dikena lebuh jeman Penyanggup Baru nyebut, “bayar ansuran keterubah,” “deposit,” tauka “bayar pala” ke nunjukka orang ke mayar nya deka bisi bayar tambah udah nya.

Peratika ditu, orang ke arap nya enda mayar duit bayar pala tu, tang iya bulih nya ari Allah Taala. Pembisi Roh Kudus ti berega nya dalam pengidup orang ke arap, ku Paul, nya meh bayar keterubah ari pesaka keselamatan ke penuh enggau penebusan ti deka datai lebuh Jesus datai baru. Tugas kitai nya meh nerima utai ke udah diberi dalam Jesus enggau ati ti beterima kasih sereta nyerah.