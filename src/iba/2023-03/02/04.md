---
title:  Pelan Besai Allah Taala ke Bepusat ba Kristus
date:   04/07/2023
---

`Nama pelan Allah Taala ti “deka dipejalaika Iya ba maya ti patut” lalu naka ni pemesai rampa jingkau iya?  Epe. 1:9, 10.`

Paul meri tiga iti lebel ngagai pelan Allah Taala. Iya nya (1) “misteri peneka Iya,” (2) “juluk ati Iya," enggau (3) pelan “ti deka dipejalaika Iya ba maya ti patut” (ESV). Nama pelan besai Allah Taala ti penudi nya? Deka ngempuruka semua utai, di semua alai, dalam Jesus.

Leka jaku ti dikena Paul bejakuka pelan tu nya meh leka jaku ke penuh gambar (Grika, anakephalaiōsasthai), reti nya,  “ngenuluka” tauka “jumlah” semua utai dalam Kristus. Chara akaun orang kelia, iya nya sida deka ngira jumlah semua lumur dalam siti kolum lalu nuliska jumlah iya diatas. Jesus ngenuluka pelan Allah Taala ti pengujung iya nitihka timpuh ti udah diletak Iya. Pelan ti bepusatka Jesus tu endang udah digaga “sebedau dunya digaga” (Epe. 1:4) lalu iya luas amat dataika iya nyerangkung semua timpuh (“timpuh ti patut/timpuh ti penuh,” NKJV) enggau semua ruang/utai (“ti di serega enggau di dunya,” ESV). Paul bejaku pasal penyerakup dalam Kristus nya meh juluk ati besai Allah Taala ungkup seluruh universe tu.

Lebuh bejuraika pelan Allah Taala ungkup “timpuh ti patut” (Epe. 1:10, ESV), Paul bekunsika tema ti deka diselit-selit ka iya dalam surat iya nya. Allah Taala ngepunka pelan Iya ti deka nyerakupka semua utai, berindik ba pemati, pengangkat enggau pemulai Jesus ka serega, enggau pengawa ti ngemesaika Jesus (Epe. 1:15–2:10), ari ti numbuhka gerija Iya lalu nyerakupka bansa ke bepechah belah, iya nya sida Judah enggau bansa bukai, dalam iya (Epe. 2:11–3:13).

Enggau jalai nya, gerija nunjukka ngagai kuasa penyai iya nya pelan Allah Taala udah dipejalaika lalu perintah sida ti mechah-belah ka mensia deka padam (Epe. 3:10). Munyi ti disebut Bup Kudus ba ayat tu:  “Sitan udah nurun ngagai kita, balat pedis ati, laban iya nemu timpuh diri nyau deka abis.” (P’dang. 12:12, NKJV).

Setengah pengujung surat Paul dipunka iya enggau kangau ti beerat-rat ngagai penyerakup (Epe. 4:1–16) lalu disambung iya enggau jaku lalau enggau jaku ajar ti panjai pasal nyeliahka ulah ti tau ngerusakka penyerakup, tang patut ngemeranka penyerakup begulai enggau pangan diri ke sama arap (Epe. 4:17–6:9). Paul nutup ajar iya ngena gambar gerija ti baka raban sedadu ke beserakup, bekereja enggau ransing sereta gagit ngulihka pemaik dalam nama Kristus (Epe. 6:10–20).

`Baka ni jalai nuan ulih ngaku sereta ngerami penebus ke udah diasaika nuan dalam Jesus Kristus nya endang sebagi ari pelan Allah Taala ti besai, ti endang udah diatur sereta dipejalaika Iya ti deka nyerakupka semua utai dalam Kristus?`