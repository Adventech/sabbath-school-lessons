---
title:  Idup Muji Mulia Iya
date:   05/07/2023
---

> <p></p>
> “Dalam Kristus kitai mega udah dipilih nitihka pelan Iya ke ngereja semua utai nitihka juluk ati enggau peneka Iya, ngambika kitai, ke terubah-rubah manggaika pengadang ba Kristus, ulih idup lalu muji mulia Iya!” (Epe. 1:11, 12, NKJV).

Orang Kristen di Epesus baka ke udah enda tentu ingat sapa sida sebagai orang Kristen, sida baka ke udah “mantul” tauka “tawar hati” (peda Epe. 3:13). Senutuk enggau utai ke udah disebut iya dulu ari nya (Epe. 1:3–5), Paul sekali agi deka ngenampakka baru identiti sida sebagai orang Kristen. Orang Kristen ukai mangsa pemutus runding sebarang tauka sengapa ti digaga bala petara tauka kuasa di langit. Sida endang anak-anak Allah Taala (Epe. 1:5) lalu tau bempu mayuh berekat nengah Kristus ti bepelasarka penemu-dalam enggau pemutus kekal ti digaga Allah Taala. Endang tuju Allah Taala, ari penemu Iya, enggau peneka Iya (Epe. 1:11) ke benung dipejalaika dalam pengidup sida senutuk enggau pelan Allah Taala ke lebih besai sereta luas ti deka nyerakupka semua utai dalam Kristus (Epe. 1:10). Sida tau ngembuan penetap ati ti teguh senentang penuduk sida ba mua Allah Taala sereta dalam pengasi berekat-berekat ti diberi Iya. Pengidup sida patut meradakka mesej ari Epesus 1:3–14: Beberekat meh tauka dipuji meh Allah Taala enggau Apai Tuhan Jesus Kristus kitai!

`Bandingka chara leka jaku “pesaka” dikena dalam Epesus 1:11, 14, 18. Dalam runding nuan, nama kebuah idea tu penting ba Paul?`

Kati, kala nuan nerima pesaka laban bisi orang mati?  Engka kaban-belayan nuan bisi mati lalu ninggalka pesaka tauka mayuh duit ngagai nuan. Dalam penemu Paul, ketegal pemati Jesus, orang Kristen udah nerima pesaka ari Allah Taala (Epe. 1:14) lalu nyadi “pesaka” ngagai Allah Taala (Epe. 1:18).

Dalam Penyanggup Lama, sida nembiak Allah Taala kekadang disebut sebagai “pesaka” Iya (Ul. Adat 9:29, Ul. Adat 32:9, Sek. 2:12). Penemu pasal pesaka tauka nyadi pesaka Allah Taala tu sigi terang dipeda dalam Epesus 1:18 lalu nyata reti ke sama dalam jaku ke dikena dalam Epesus 1:11 mega (ari nya iya patut disalin nyadi, “Dalam Iya kitai udah nyadi pesaka”). Tu meh elemen ti sentral dalam identiti Kristen sida, lalu Paul dekaka orang Kristen nemu rega tauka nilai sida ba Allah Taala. Ukai semina sida bempu pesaka ari Allah Taala (Epe. 1:14, Epe. 3:6, banding enggau Epe. 5:5), tang sida meh pesaka Allah Taala.

`Nama bida entara bekereja ngulihka utai enggau nerima utai sebagai pesaka ti diturunka ngagai kitai? Baka ni ku idea tu nyaup kitai meretika utai ke udah diberi ngagai kitai dalam Jesus?`