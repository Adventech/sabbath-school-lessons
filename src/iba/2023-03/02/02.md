---
title:  Dipilih Sereta Diterima Dalam Kristus
date:   02/07/2023
---

Nota terima kasih selalu iya nyebut pemeri ti diterima. Paul meri list pemeri ke panjai dalam Epesus 1:3–14 seraya iya meri terima kasih ngagai Allah Taala ketegal berekat-berekat ari injil.

Paul muji Allah Taala ketegal Iya “udah merekatka kitai dalam Kristus ngena semua berekat roh di serega” (Epe. 1:3, ESV). Nyadi berekat-berekat nya disebut berekat spiritual (Greek, pneumatikos) laban sida diberi nengah Roh (pneuma), nunjuk ngagai penutup berekat Paul, ti ngemesaika pengawa Roh Kudus dalam pengidup sida ke arap (Epe. 1:13, 14).

Epesus 1:3–6 ngundan jaku ke meransang senentang baka ni Allah Taala meda kitai dalam Kristus. Sebedau dunya tu digaga, Allah Taala udah milih kitai dalam Kristus lalu udah ngaga pemutus “ngambika kitai kudus, lalu nadai bepenyalah di mua Iya” (Epe. 1:4, ESV; banding enggau Epe. 5:27) sebagai anak lelaki enggau anak indu berindik ari Iya ti udah nempa kitai sereta nebus kitai dalam Kristus (Epe. 1:5). Kenyau ari sebedau mata panas manchar, endang udah strategi Tuhan ngambika kitai diterima “dalam Anak ke dikerinduka Iya” (Epe. 1:6, NKJV). Disebut ngena jaku pandak, endang tuju Allah Taala ngambika kitai semua selamat. Enti kitai enda selamat nya laban kitai empu udah milih jalai dosa.

`Nama reti frasa “di dalam serega” dalam Epesus tu (ditu aja jaku tu dikena dalam Penyanggup Baru)? Pansik baka ni frasa tu diguna. (Peda Epe. 1:3, 20; Epe. 2:6; Epe. 3:10; Epe. 6:12; bandingka baka ni jaku “di dalam serega” diguna dalam Epe. 3:15, Epe. 4:10, Epe. 6:9.)`

Dalam bup Epesus, frasa “di dalam serega” enggau “di serega” nunjuk ngagai serega ke endur Allah Taala diau (Epe. 1:3, Epe. 6:9), tempat endur kuasa roh/spiritual (Epe. 1:10, 20, 21; Epe. 3:10, 15; Epe. 6:12), enggau tempat endur Kristus diangkatka tinggi muak ka kanan Apai (Epe. 1:20). Orang ke arap ulih datai ngagai “palan-palan baka serega” tu diatu, nyadika tempat endur berekat-berekat rohani diberi nengah Kristus (Epe. 1:3, Epe. 2:6). Taja pen “palan-palan baka serega” tu udah nyadi tempat orang ke arap bulih berekat, tempat nya mengkang nyadi palan konflik ari kuasa ke jai ke nyakal Kristus nyadi Tuhan (Epe. 3:10, Epe. 6:12).

`Perunding dalam ke agi Epesus 1:4, ke madahka kitai udah dipilih dalam Iya, Kristus, “sebedau dunya tu digaga.” Nama reti nya? Baka ni ku iya mandangka pengerindu Allah Taala ngagai kitai sereta pengingin Iya ti deka meda kitai selamat?`