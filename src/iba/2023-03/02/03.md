---
title:  Ditebus Ngena Rega Besai; Diampun Ngena Chara ke Belebih
date:   03/07/2023
---

Pengidup sida peninga Paul endang lama udah petang, sereta dikuasa ulih dosa. Paul madahka pengidup sida ke dulu suba baka orang mati ke bejalai—“mati laban penyalah enggau dosa” (Epe. 2:1, NKJV) tang “bejalai” tauka idup nitihka chara ti diperintah ulih Sitan (Epe. 2:1–3). Sida nyadi ulun dosa enggau Sitan, lalu nadai daya ngelepaska diri. Sida beguna deka diselamatka. Allah Taala udah ngereja nya nengah pengawa pengasih Iya dalam Kristus, lalu Paul ngerami dua iti berekat pengasih Allah Taala ke baru dalam pengidup orang ke arap: iya nya, penebus enggau pengampun.

`Bacha Epesus 1:7, 8. “Penebus” tu meh siti idea ti suah dikena dalam Penyanggup Baru. Bandingka baka ni idea nya dikena dalam Kolosi 1:13, 14; Titus 2:13, 14; enggau Hebrews 9:15. Nama batang kenang tauka tema dalam ayat-ayat nya ke sebaka enggau iya ke didalam Epesus 1:7, 8?`

Leka jaku Grika ke disalin nyadi “penebus tauka ditebus” dalam Epesus 1:7, nya meh apolutrōsis, iya ke asal iya dikena nyebut pengawa ke mayar rega ngelepaska ulun tauka mayar pengelepas orang ke kena tan. Kitai ulih ninga munyi nyawa orang ke bejual ulun ngelakuka ulun ke dijual iya sereta ninga munyi gelang jari gelang kaki iya bekesering. Lebuh Penyanggup Baru berandau pasal pengawa nebus, iya numpu lebih agi ngagai rega ke besai kena ngelepaska ulun nya.

Besai amat rega ngelepas tauka meli kebebasan kitai: “Dalam Iya [Jesus] kitai ditebus ulih darah Iya” (Epe. 1:7, ESV). Idea pengelepas tu mega ngemesaika pengasih Allah Taala ti chukup besai ti sanggup mayar rega ti pemadu besai dikena ngelepaska kitai. Allah Taala meri kitai kebebasan enggau digniti. Kitai ukai ulun agi!

“Ditebus reti nya kitai dibela baka mensia, ukai baka objek. Kitai nyadi peranak menua serega, lalu ukai nyadi ulun dunya.”—Alister E. McGrath, What Was God Doing on the Cross? (Grand Rapids, MI: Zondervan, 1992), p. 78.

Perati manah-manah ka utai tu: penemu orang ti madahka Allah Taala udah mayar rega pengelepas kitai ngagai Sitan nya penemu mensia ba jeman tengah kelia, lalu ukai penemu ti diajar Bup Kudus. Allah Taala nadai berutang ba Sitan tauka mayar nama-nama utai ngagai iya.

Penguntung ke ulih kitai ari Regang nya nyengkaum “dosa kitai diampun” (Epe. 1:7, ESV). Datas regang nya, Kristus udah nanggung ba Diri Empu Iya, rega dosa kitai, dosa kitai ke suba enggau dosa kitai ti deka datai, “Iya muai semua adat ti ditulis enggau atur ti ngelaban kitai” (tauka “muai rikod utang ke ngelaban kitai enggau utai ti dipinta adat”)(Kol. 2:14, ESV). Lebuh bejalaika pengawa ngelepas sereta ngampun kitai nengah Kristus, Allah Taala bekereja sebagai Apai kitai ti gerah jari, enggau “pemesai pengasih Iya” “ti udah dituang Iya ngagai kitai” (Epe. 1:7, 8, ESV).

`Nama reti tu ba nuan, lebuh nuan ngerunding diri udah diampun sereta ditebus nengah pemati Jesus? Kati enti nuan ngasaika diri enda patut dibela baka nya deh? (Ulu Lungga: nuan sigi enda patut; nya meh kebuah regang nya bisi.)`