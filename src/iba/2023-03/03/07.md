---
title:  Tambah Penemu
date:   14/07/2023
---

Peratika dua iti penerang tu senentang Jesus ke diangkatka tinggi ari bup ti ditulis Ellen G. White: “Lebuh Kristus udah tama kedalam pintu gerebang serega, Iya pen diangkatka keatas penuduk diraja sereta disembah sida melikat. Sereta pengawa nya tembu, Roh Kudus pen nurun enggau lebat keatas sida, lalu Kristus amat dikemuliaka, enggau mulia ke dikembuan Iya begulai enggau Apai Iya ari timpuh belama iya. Ujan Roh Kudus ke nurun lebuh hari Pentekosta nya meh jaku gerah ari serega ti madahka pengawa nyiri Jesus Penebus kitai udah tembu. Nitihka semaya Iya, Iya udah ngirumka Roh Kudus ari serega ngagai bala sida ke nitihka Iya nyadika tanda ti ngelaika Iya, sebagai imam enggau raja, udah nerima semua kuasa di serega enggau di dunya tu, lalu Iya meh Siku ke udah dipilih sereta dichiri keatas sida nembiak Iya.”—The Acts of the Apostles, pp. 38, 39.

“Lengan Apai nyengkilung Anak Iya, lalu ku Iya bejaku, ‘Awakka semua melikat Allah Taala nyembah Iya.’” Hebrews 1:6.

“Enggau pengaga ati ke enda ulih disebut, bala pemerintah, enggau kuasa dunya ti petang tu, semua ngaku  Jesus nya meh Raja atas semua raja. Sida melikat nyungkurka diri ba mua Iya, lalu panjung gaga ngemenuhka serega, ‘Anak Domba ti udah dibunuh endang patut nerima kuasa, pengaya, penemu-dalam, enggau pengering, basa, mulia enggau puji!’ Pemandang 5:12.

“Lagu-lagu pemenang begulai enggau musik ari kecapi sida melikat baka ti ngasuh serega melimpah enggau pengaga enggau puji. Pengerindu udah menang. Sida ke lenyau udah ditemu. Serega berengung enggau munyi nyawa ti tinggi madahka, ‘Beri meh puji enggau basa, mulia enggau kuasa ngagai Iya ke duduk ba kerusi diraja, enggau ngagai Anak Domba, belama-lama iya!’ P’dang. 5:13.”—The Desire of Ages, pp. 834, 835.

**Tanya ti deka dipejuraika**:

`Perundingka Jesus ke diangkatka tinggi “diatu” enggau ke “bedau agi”. Ari segi ni Jesus udah nyadi Tuhan ke “semua utai,” enggau kuasa sida antu nunduk ngagai Iya—nya reti iya “diatu”? Ari segi ni kuasa Iya penuh ti merintah semua utai merening ngagai dudi hari—nya reti iya “bedau agi”? (Peda 1 Kor. 15:24–28.)`

`Tikas ni nuan diatu idup dalam penampak Kristus ti merintah atas semua utai? Tauka tikas ni nuan diatu idup dibaruh perintah kuasa-kuasa ke bukai, kuasa ke udah labuh, kuasa ke makin nadai? Baka ni ku nuan deka nemu ni ke ni, lalu baka ni ku nuan ulih ngelarika diri ari kuasa-kuasa ke jai nya, iya ke mengkang bekuasa di dunya tu taja iya udah alah?`