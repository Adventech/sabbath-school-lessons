---
title:  Ngasaika Pemandang Ari Roh Kudus
date:   10/07/2023
---

> <p></p>
> “Aku enda ngetu-ngetu meri terima kasih ke kita lebuh aku ngingatka kita dalam sampi aku. Aku besampi minta Apai ti bemulia, Allah Taala Jesus Kristus, meri kita Roh penemu-dalam enggau pemandang ngambika kita lebih agi nemu Iya” (Epe. 1:16, 17, ESV).

Lebuh meri riput pasal sampi iya, Paul ngerikud siti peminta sentral ke diengkah iya ba mua kerusi diraja Allah Taala. Iya udah madah Roh Kudus udah tama kedalam pengidup orang ke arap lebuh maya sida nerima pengarap nya (Epe. 1:13, 14). Diatu Paul besampi ngambika sida bulih berekat ke baru ari Roh Kudus ke deka meri sida pemandang spiritual ke diguna sida ke fokus ngagai pemereti pasal Jesus ke lebih dalam agi “dalam Iya,” Epe. 1:17).

`Paul besampi ngambika Roh Kudus datai lalu meri orang ke arap penemu-dalam enggau pemandang senentang tiga iti topik, iya ke ni nya?  Peda Epe. 1:17–19.`

Lebuh Paul besampi ngambika mata ati sida diberi penerang ngambika sida nemu pengadang ke alai Tuhan udah ngangauka sida (Epe. 1:18, ESV), iya besampi ngambika sida ingatka utai ti udah dikereja Allah Taala kena nyelamatka sida (Epe. 1:3–9, 11–13) sereta ngagai masa depan ke bemulia ke udah diperambuka Iya ungkup sida (Epe. 1:10, 14).

Lebuh iya besampi minta penerang kena meda “pemayuh pesaka ti bemulia ti disedia Iya ke bala nembiak Iya” (Epe. 1:18, NKJV), iya ngingatka penemu dalam Penyanggup Lama ke madahka orang ke arap nya meh pesaka Allah Taala (Ul. Adat 9:29, Ul. Adat 32:9, Sek. 2:12, banding Epe. 1:11). Iya dekaka sida nemu sida ukai semina bempu pesaka ari Allah Taala, tang sida empu meh pesaka Allah Taala, lalu Paul dekaka sida nemu nilai tauka rega sida ba Allah Taala.

Lebuh Paul besampi minta penerang spiritual senentang “pemesai kuasa Iya ti nadai banding, ke kitai ti arap” (Epe. 1:19, NKJV), iya ngerunding Roh Kudus datai mai pemereti ke baru senentang pemesai kuasa Allah Taala sereta ngasaika kuasa nya dalam peneleba sida.

Dalam semua sampi nya, Paul dekaka sida nya ngasaika diriempu utai ti udah diberi ka sida dalam Jesus.

`Baka ni ku nuan deka lebih manah agi ngasaika “pemesai kuasa Iya ti nadai banding, ke kitai ti arap”? Nama reti nya dalam pengidup tiap hari kitai?`