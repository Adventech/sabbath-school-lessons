---
title:  Jesus, Semua Utai, enggau Gerija Iya
date:   13/07/2023
---

Orang Kristen ke dulu suba meda dalam Masmur 110:1 siti nubuatan pasal Jesus ke diangkatka tinggi: “Ku TUHAN bejaku ngagai tuan aku, ‘Duduk ditu muak ari kanan Aku datai ke Aku udah ngaga munsuh nuan nyadika pelasar kaki nuan.’” (ESV). Masmur 8 mega dibacha sida sama baka nya, iya ti netapka Allah Taala udah “ngengkahka semua utai di baruh kaki” Iya (Mas. 8:6, ESV), kaki “anak mensia” (Mas. 8:4, ESV). Taja pen sida pechayaka kuasa pemetang ti di langit din bisi datas pala sida lalu ngemba deka merintah atas sida, sida bepegai ba pemendar ti madahka semua kuasa nya bisi di baruh kaki Jesus.

Perati manah-manah ka tu, udah ti “ngengkah semua utai dibaruh kaki Iya [Jesus],” Apai pen “ngeletak Iya ari atas semua utai, ke penguntung eklisia” tauka “ngeletak Iya nyadika kepala atas semua utai ke penguntung eklisia” (NKJV). Taja pen jaku “semua utai” nya luas sereta universal, ke nyengkaum semua utai, utai ke dirunding Paul ditu nya meh “kuasa-kuasa” ke disebut dalam Epesus 1:21. Semua utai—kosmik, luarbiasa, nyengkaum kuasa-kuasa roh/spiritual—semua nya bisi dibaruh kaki Jesus, dibaruh kuasa Iya.

`Nama penguntung ka gerija ketegal Jesus diangkatka tinggi keatas penuduk diraja atas kosmos, enggau keatas semua utai ti di langit enggau di dunya tu? Epe. 1:22, 23.`

Allah Taala udah ngasuh Kristus menang ngalahka semua kuasa penyai. Lalu gerija, ke bekait rapat enggau Kristus lalu diberi Iya semua utai ti diguna iya, gerija nya empu dijamin Iya pemenang ngalahka semua munsuh nya. Kuasa Allah Taala, ti dipeda ba pengangkat Iya ari mati enggau Iya ti diangkat tinggi ari atas semua kuasa kosmik, udah disediaka ungkup gerija Iya. Allah Taala udah meri Kristus ke menang nya ngagai gerija, iya ke berakup amat enggau Iya nyentukka iya dikumbai tubuh Iya.

Baka ni ku kitai ke arap tu ulih nemu Kristus ke ditinggika nya lalu ngasaika kuasa Allah Taala dalam pengidup kitai? Paul nadai bejaku terus senentang sebarang mekanisma/perengka tauka strategi baka ni utai tu nyadi. Tang, kitai ulih nyangka iya laban ayat-ayat tu disengkaum dalam “riput sampi” Paul. Paul pechaya Tuhan deka nyaut sampi iya. Iya netapka pengasi pengawa ngerami kuasa Allah Taala, baka ti dipandangka dalam Kristus, ba mua Allah Taala empu lalu minta ngambika iya chakah dalam pengidup orang ke arap.

`Nama peneleba nuan empu senentang kuasa sampi? Lalu nya pen ukai sampi ke udah disebut aja, tang sampi seluruh iya, lalu baka ni ku sampi mai kitai lebih dampih ngagai Allah Taala sereta enggau kuasa ti diberi ngagai kitai dalam Jesus?`