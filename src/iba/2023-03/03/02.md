---
title:  Besampi Sereta Beterima Kasih
date:   09/07/2023
---

Teperansang ati lebuh iya ninga berita sida Kristen di Epesus tumbuh mansang dalam pengarap sida ngagai Jesus sereta dalam pengerindu sida ngagai pangan diri (berita tu engka dibai Taikikus, Epe. 6:21, 22), Paul pen ngeriput ngagai sida baka ni iya besampika sida.

`Bandingka dua iti riput sampi Paul dalam Epesus—Epesus 1:15–23 enggau Epesus 3:14–21. Nama tema/rambai jaku ke dikunsika dua iti riput nya?`

Kekadang munyi sampi kitai nya sinu, munyi ke ngulit ketegal penanggul tu tauka chabaran nya ke ditunga kitai. Tang riput sampi Paul dalam Epesus nunjukka jaku ti dikena dalam sampi nya meh jaku terima kasih. Kitai ngumpul semua berekat ari Allah Taala lalu meri Iya terima kasih ke semua nya. Kitai deka meda Allah Taala bekereja dalam pemar enggau pemedis ke nyadi ba kitai lalu muji Iya ketegal kuasa Iya ti ulih ngubah utai ke bisi dalam pengidup kitai. Ngerami pengasih enggau kuasa Jesus ti dikemesaika nya (Epe. 1:20–23), kitai meri terima kasih ngagai Iya ketegal Iya udah merekat orang ke ngelingi kitai. Tu resia sampi ti ngubah ungkup Paul: sampi nya meh kunchi ngagai puji enggau terima kasih.

Paul mega madah, iya “enda ngetu-ngetu meri terima kasih ke kita lebuh aku ngingatka kita dalam sampi aku” (Epe. 1:16, NKJV; peda mega Pil. 1:3, 4; 1 Tes. 1:2; enggau 1 Tes. 5:16–18).

Nama reti “seruran besampi” (1 Tes. 5:17) ke bendar iya? Ukai reti iya kitai besugang aja-aja ba mua Allah Taala dalam sampi. Reti iya, diberekat ulih Roh Allah Taala, kitai neruska pengidup kitai enggau ati semampai tebuka ngagai pembisi enggau kuasa Allah Taala, selalu ngiga peluang kena meri terima kasih ngagai Iya. Reti iya, kitai besedia deka proses isu-isu pengidup tu ba mua Allah Taala, lalu ngiga tunjuk ajar ari Tuhan sekumbang kitai nengah kuing enggau pusin ke dibai pengidup tu. Reti iya, kitai ukai idup beserara ari Allah Taala tang begulai sejalai enggau Iya, lalu semampai tebuka ka pengiring Tuhan.

Kitai suah nganggap sampi nya sebagai nilai tambah ke manah ngagai pengidup kitai ke nyadi murid lalu dikereja kitai lebuh  bisi peluang ke manah. Tang Paul meri penemu tauka perening ke lain. Paul ngambi berat pengawa besampika orang Kristen di Epesus, lalu iya ngereja nya ari meri terima kasih ketegal sida (Epe. 1:16; banding Epe. 1:3–14) lalu ari besampi ungkup sida tauka ngarika sida (Epe. 1:17–23; banding Epe. 3:14–21). Ungkup iya, sampi nya meh tugas sentral, paling sentral, dalam pengarap orang Kristen. Ayat-ayat tu meri kangau ke beerat-rat ngambika kitai besampi, ngangauka siku-siku kitai berundingka ‘pengidup besampi’ kitai empu dalam senawah dedikasi Paul ngagai iya.

`Nama kebuah penting amat kitai selalu meri terima kasih ngagai Allah Taala dalam sampi ka utai ke ngasuh kitai beterima kasih?`