---
title:  Kristus Ari Atas Semua Kuasa
date:   12/07/2023
---

Paul udah ngerami pengawa ti ngemesaika Jesus, iya ke diatu duduk enggau Apai Iya datas kerusi diraja langit enggau dunya. Udah ke nerangka penuduk Kristus dalam kaul Iya enggau Apai (“duduk . . . muak ka kanan Iya di serega” Epe. 1:20, ESV), Paul pen nguing ngagai kaul Jesus ngagai “kuasa-kuasa” bukai nya. Laban Jesus bekunsi megai perintah enggau Apai Iya, Jesus “jauh ari atas semua” nya (Epe. 1:21).

`Bandingka jaku Paul pasal penyai, kuasa-kuasa roh dalam Epesus 1:21, Epesus 2:2, enggau Epesus 6:12. Dalam runding nuan, nama kebuah Paul kiruh amat bejaku pasal kuasa-kuasa nya?`

Surat Pasal Kereja Rasul 19:11–20, ke nusi jerita sida tujuh iku anak lelaki Skeba, nunjukka Epesus lebuh maya paul kelia endang palan orang ke ngembuan sereta bekenaka penemu itam enggau semua macham pengawa mejik. “Utai ke nyata amat ti nunjukka orang ke idup ba jeman perintah Grika (Hellenistic) kelia balat amat ngamalka pengawa mejik nya meh sida arap amat ka roh-roh bisi bekereja dalam semua aspek pengidup sida. Juluk ati sida ke ngamalka pengawa mejik nya ngambika sida nemu ngelala ni roh ke manah ni roh ke jai lalu nemu nama batang pengawa, enggau pengering enggau kuasa sida roh-roh nya. Ari utai ke ditemu nya, sida deka nempa jalai tauka chara, tauka rengka (sekalika nya ngena jaku aja, baka puchau, tauka ditulis, baka turai, tauka utai baka tangkal, batu, pengaruh, dll.) kena sida manipulasi roh-roh nya ngambika ngereja utai ka sida. Enggau fomula ke betul, penyakit ke digaga roh ulih digeraika, [tauka] lumba kereta kuda ulih menang.”—Clinton E. Arnold, Power and Magic: The Concept of Power in Ephesians, p. 18.

Ngangauka nama petara enggau kuasa-kuasa roh dalam jampi tauka puchau sigi utai ke biasa dalam pengarap orang di Epesus (peda Surat Kereja Rasul 19:13), enggau dalam dunya kitai diatu mega. Paul dekaka kitai meda enggau terang kaul entara Kristus enggau “kuasa-kuasa nya”: Jesus ke udah diangkatka tinggi nya lebih “jauh ari atas semua adat enggau pemerintah, kuasa, enggau perintah” nya (Epe. 1:21, ESV).

Kena iya nentuka bala peninga iya amat nemu nadai bisi kuasa bukai kelimpah ari kuasa Jesus, iya nunda pengawa sida ke bekenaka nama-nama petara sida dalam puchau, lalu madahka Jesus tinggi “ari atas semua nama” (Epe. 1:21, ESV). Nguing ari dimensi ruang lepas ngagai dimensi timpuh, Paul nekan lebih agi ngagai kronologi perintah Jesus ke lebih tinggi sereta nadai sekat. Iya merintah datas semua kuasa “ukai semina di dunya tu, tang mega di dunya ti deka datai” (Epe. 1:21, ESV).

`Nama sekeda pekara ke nyadi kemaya hari tu ke mandangka kuasa jai ke sama nya bisi diatu, lalu baka ni ku kitai deka nentuka diri enda tetarit ngagai, tauka tepejuh kedalam sebarang ni sida nya?`