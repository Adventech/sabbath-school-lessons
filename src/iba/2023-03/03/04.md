---
title:  Ngambi Bagi Dalam Kuasa Pengangkat
date:   11/07/2023
---

Dalam laluh ayat-ayat dalam riput sampi Paul, Epesus 1:20–23, Paul bejaku pasal topik ti ketiga senentang penemu ti dikarapka Iya deka dibai Roh Kudus ngagai orang ke arap: iya nya, pemesai kuasa Allah Taala ti dikena Iya ngarika sida. Iya berengkah ari nunjuk ngagai dua iti event/pekara ke udah nyadi dalam sejarah keselamatan mensia dikena iya mandangka kuasa Allah Taala: (1) pengangkat Jesus ari mati; (2) pengawa nudukka Jesus atas kerusi diraja langit enggau dunya (Epe. 1:20).

`Baka ni ku kuasa Allah Taala dipandangka nengah pengangkat Jesus? Epe. 1:20; 1 Kor. 15:20–22; Pil. 3:8–11; Heb. 13:20, 21; 1 Pet. 1:3.`

Pengangkat Jesus nya meh siti batang ajar pengarap Kristen ke nadai ulih dikelikuhka (1 Kor. 15:14, 17). Ketegal Jesus udah angkat ari mati, nya kebuah orang Kristen ke taluk ulih nganti hari pengangkat ti besai ti deka datai lalu meri sida pengidup ti meruan belama iya lebuh penatai Jesus ti kedua kali ila (1 Kor. 15:20–23). Ketegal Jesus udah angkat ari mati kitai ulih malik ngagai Iya sehari tu lalu bulih semua berekat ari injil, nyengkaum Roh Kudus ke bisi diau dalam pengidup kitai.

Gambar ti nunjukka Allah Taala “nudukka Iya [Kristus] muak ari kanan Iya Empu” (Epe. 1:20, NKJV) tu, diambi ari Masmur 110:1, ayat ke suah amat disebuat dalam Penyanggup Baru (semua ayat-ayat ke udah disebut tadi baka ti diambi ari nya magang). Pengawa ti nudukka Jesus tinggi di serega tu endang balat dikenang dalam Epesus. Orang ke arap deka “duduk enggau Iya [Jesus Kristus] di serega” (Epe. 2:6, ESV). Nambahka nya, Paul ngenang pemulai Jesus ke serega nyadika pemuka pengawa Kristus ti ngisi semua utai lalu meri pemeri ngagai gerija Iya (peda Epe. 4:8–11).

Dalam Epesus 4:8–11, Paul nangkan kitai enggau jaku ngambika kitai enda ngembuan runding ti ngumbai Jesus nya semina duduk jenuh aja datas kerusi diraja Apai, tang meda Jesus nya baka dalam “gambar Penyanggup Baru ke dinamik senentang Jesus ke udah diangkatka tinggi nya mansang nuju semua dunya dalam Roh Iya lalu ngalahka semua.”—F. F. Bruce, The Epistles to the Colossians, to Philemon, and to the Ephesians (Grand Rapids, MI: Eerdmans, 1984), p. 133. Nya alai Paul meri gambar Jesus ke diangkat tinggi lalu dichiri nyadi raja nya ukai semuti nyadi chunto kuasa Tuhan ke diberi ngagai orang ke arap, tang nyadika pun penatai kuasa nya.

`Baka ni jalai nuan begunaka kuasa Kristus nya dalam pengidup nuan, lalu baka ni ku kitai deka mudah agi bulih kuasa nya? Nama ulah tauka utai ti dikereja kitai ke nagang kitai ari bulih kuasa Iya nya?`