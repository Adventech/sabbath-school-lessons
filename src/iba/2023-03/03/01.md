---
title:  Kuasa Jesus ti Dikemesaika
date:   08/07/2023
---

### Bacha ka Pelajar Minggu Tu
Epe. 1:15–23; Epe. 3:14–21; 1 Tes. 5:16–18; Ul. Adat 9:29; 1 Kor. 15:20–22; Mas. 110:1.

> <p>Ayat Dikingat</p>
> Nengah Roh Kudus, orang ke arap ulih nemu “pemesai kuasa Iya ti nadai banding, ke kitai ti arap. Kuasa nya sebaka enggau kuasa ti besai ti udah dikena Iya ngangkatka Kristus ari mati, lalu nudukka Iya muak ari kanan Iya Empu di serega” (Epesus 1:19, 20, NKJV).

Mensia baka ke semampai deka ngulihka lebih mayuh agi kuasa. Ngambika chunto, kompeni Devel Motors ke ngaga kereta, bisi mandangka kereta prototype jenis Devel Sixteen, iya nya siti kereta ke ngembuan injin ke bisi 16-cylinder, 12.3-liter ke ulih ngeluarka 5,000 kuasakuda. Tauka, enti nya enda umbas, perundingka semi-trak Peterbilt ke ngena tiga iti injin jet Pratt & Whitney J34–48. Ngeluarka 36,000 kuasakuda, trak nya ulih nembuka satu suku batu dalam 6.5 sikin, lalu selalu manggai ngagai 376 batu sejam sebedau iya nagang diri ngena dua iti payung (parachutes).

Bebida enggau nya, Paul besampika orang Kristen di Epesus, ke selalu kena penguji deka tetarit ati ngagai mayuh bengkah kuasa enggau petara ke disembah dalam budaya sida, ngambika sida ngasaika nengah Roh Kudus pemesai-mesai kuasa Allah Taala ti deka diberi ngagai sida dalam Kristus. Kuasa Allah Taala tu enda disukat ngena kuasakuda, tauka mejik, tang dipeda dalam empat iti pekara ke nyadi dalam sejarah keselamatan mensia, ke nguyat kosmos/dunya tu: (1) pengangkat Jesus ari mati; (2) Jesus dikemesaika ba kerusi diraja Allah Taala; (3) semua utai diengkah dibaruh kuasa tauka dibaruh kaki Kristus; (4) Kristus udah diberi ngagai gerija nyadika Kepala iya (Epe. 1:19–23).

Lebuh ngerunding empat iti pekara tu, orang Kristen tau berengkah meretika—lalu ngasaika—pemesai rampa kuasa ti dikena Allah Taala ngarika sida.

_Pelajarka pelajar minggu tu kena nyediaka Sabat, July 22._