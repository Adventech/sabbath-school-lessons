---
title:  Bagulai Nyadi Siti Dalam Iya Siku
date:   07/08/2023
---

`Nama tujuh iti “siti” ke disebut Paul dalam tema penyerakup gerija iya? Nama poin ti ditekanka iya ngena lis/rintai nya? (Epe. 4:4–6).`

Paul ti nusun tujuh iti “siti” tu, baka dalam pantun, engka dikena iya nyaguka siti lagu penetap ke dikena dalam Epesus. Tusun nya dipunka ngena dua iti “siti” begulai: “Tubuh siti aja” (bejaku pasal gerija sebagai tubuh Kristus, Epe. 4:12, 16; Epe. 1:23; Epe. 5:23, 29, 30) enggau siti tauka “siku Roh” (Epe. 4:4). Siti ti ketiga, iya nya “dikangauka ngagai siti aja pengadang” (Epe. 4:4; banding Epe. 4:1).

Udah nya, tusun nya meri tiga iti agi elemen, [siti] siku aja Tuhan (bejaku pasal Kristus), siti aja pengarap (reti nya batang ajar di dikarapka orang Kristen), Epe. 4:13; Kol. 1:23; Kol. 2:7; Gal. 1:23; 1 Tim. 4:1, 6), lalu “siti aja baptisa” (banding Epe. 5:26) sebedau iya nutup ngena penerang ke luas agi senentang Allah Taala sebagai “siku [siti] aja Allah Taala ti Apai semua, ke ari atas semua, ke bekereja ngena semua, dalam semua” (Epe. 4:6, ESV).

Nama ti dikenataika Paul ngagai kitai ngena penerang ti baka pantun tu senentang Allah Taala, ti Apai nya?  Laban Allah Taala nya “ti Apai semua,” Iya meh Penengkebang [Pencipta]. Lalu jaku bukai dalam ayat nya madahka baka ni, lebuh dunya tu udah ditengkebang, Allah Taala nya bisi kaul ngagai “semua utai,” iya nya semua utai ke udah ditempa Iya. Paul ukai bejaku pasal ajar mapap orang ke megai ajar “pantheism” (ke ngumbai Allah Taala nya sama enggau utai asal [nature], tauka “panentheism” (ke ngumbai dunya tu endang disengkaum dalam Allah Taala empu, taja iya enda ngemunaska Tuhan nya empu). Tang, iya ke bendar, Paul nerangka penuduk Allah Taala ti tinggi “ari atas semua,” ke chakah merintah tauka “bekereja ngena semua”, lalu bisi “dalam semua.”

Peratika enggau manah dua iti idea senentang penyerakup gerija (Epe. 4:1–6). Keterubah,  penyerakup tu siti fakta spiritual, ke bepelasarka tujuh iti “siti” tu, iya nya siti realiti ke deka dikemesaika (Epe. 4:4–6). Kedua, penyerakup tu begunaka pengangkun kitai nanam sereta ngintu iya (Epe. 4:3). Kitai deka suah bisi kebuah nyabak lebuh kitai enda mujur nyapai penyerakup tu. Tang, taja pia, enda ngira dini alai kitai enda mujur nya, kitai patut begaga ati dalam pengawa Allah Taala--dalam-Kristus ti nyerakupka gerija, lalu begaga ati dalam realiti theologi “penyerakup dalam Roh” (Epe. 4:3). Enti kitai ngereja baka nya, Iya deka meri kitai kuasa mulaika diri ngagai pengawa berat ngerembaika penyerakup tu, tang enggau penetap ati ke baru laban reti nya kitai benung bekereja nembuka pengawa Tuhan.

`Bacha baru Epesus 4:4–6. Kati asai ati nuan laban iya? Baka ni asai ati nuan ke patut iya, lebuh nuan nemu jaku iya pasal penyerakup kitai dalam sereta enggau Allah Taala nengah tauka dalam Kristus?`