---
title:  Pemeri Ari Jesus ti Ditinggika
date:   09/08/2023
---

`Ngambi runding ari Masmur 68:18, Paul baru udah bejaku pasal Jesus ke udah angkat ari mati, diangkat tinggi, sereta menang, ke meri pemeri ngagai sida nembiak Iya ari atas din. Nama “pemeri-pemeri” ke udah diberi Jesus nya, lalu nama tuju iya? Epe. 4:11–13.`

Paul madahka empat raban orang ke udah “diberi” Jesus ngagai gerija Iya: (1) rasul; (2) nabi; (3) penginjil; (4) gembala (ESV) enggau pengajar (struktur frasa dalam jaku Grika madahka sida tu siti raban aja). Kristus meri pemeri tu kena ngulihka siti pengawa ti penting: “kena nyikap nembiak Tuhan ngereja pengawa orang Kristian, kena ngemansangka tubuh Kristus” (Epe. 4:12, ESV) lalu “datai ke semua kitai nyau segempung magang dalam pengarap, sama sepenemu pasal Anak Allah Taala, nyadi orang ke besai tuai lalu nyadi sebaka enggau Kristus” (Epe. 4:13, ESV).

Poin ti penudi tu bisi reti penting ti spesel ungkup orang Adventist keterubah kelia, lebuh sida berundingka pemeri Roh ke udah diberi ngagai Ellen G. White. Kati Bup Kudus semina ngemendarka pemeri Roh nubuatan dalam gerija semina ba jeman sida rasul kelia aja? Tauka pemeri nya deka terus diberi nyentuk ngagai penatai Jesus ti kedua kali ila? Sida Adventist keterubah suba tetemuka saut sida dalam Epesus 4:13 lalu bekunsika iya nengah siti jerita pasal siku jeragan kapal ke enda tau enda nitihka atur tauka tunjuk ajar ke udah diberi ungkup siti-siti pejalai. Lebuh kapal iya nyau deka datai ba pengkalan, atur tauka tunjuk ajar ke dipeda jeragan nya madahka siku “pilot” kapal deka datai ngagai kapal iya lalu nyaup ngiring pejalai kapal nya. Enti iya deka amat-amat nitihka tunjuk ajar ke asal nya, iya mesti nyagi “pilot” nya niki ngagai kapal iya lalu ngasika semua tunjuk ajar ke diberi udah nya. “Sapa orang ke agi ngasika bup tunjuk ajar ke asal nya diatu? Sapa sida ke nulak pilot nya, tauka sida ke nerima iya, nitihka tunjuk ajar bup nya? Kita meh ngakim iya kediri.”—Uriah Smith, “Do We Discard the Bible by Endorsing the Visions?” Review and Herald, January 13, 1863, p. 52.

Kitai patut bejimat lebuh deka ngelala sida ke dikumbai “gembala” (tauka “pastor”), “pengajar,” enggau “penginjil,” laban kitai ngerunding posisi sida nya dalam konteks enggau timpuh kitai diatu. Naka ke ulih ditemu kitai, lebuh jeman Paul kelia semua sida nya endang bala pengiring gerija biasa (lay leaders) ke ngereja pengawa dalam gerija-gerija ti di rumah di Epesus (banding 1 Pet. 2:9, Rasul 2:46, Rasul 12:12).

`Bacha Isaiah 5:4: “Kati aku nadai udah ngereja sekeda utai ba kebun tu? (Tauka: Nama agi ke ulih dikereja aku ngagai kebuh Aku, iya ke bedau dikereja aku dalam iya deh?”)(NKJV). Perundingka ayat tu dalam konteks utai ti udah diberi Allah Taala ngagai kitai dalam pelayanan Ellen G. White. Baka ni iya dikena (apply) ditu?`