---
title:  Penyerakup Roh
date:   06/08/2023
---

`Bacha Epesus 4:1–16. Baka ni ku Paul meransang sida ke arap ngambika ngintu penyerakup gerija?`

Paul ngepunka bagi ti kedua bup Epesus (bagi 4–6) ngena kangau ngagai penyerakup ti balat ngerak ati, tang dalam dua iti batang bagi: Keterubah, dalam Epesus 4:1–6 iya minta orang ke arap ngintu “penyerakup Roh” ari mandangka nilai-nilai ke nempa penyerakup (Epe. 4:1–3), siti kangau ke disukung iya ngena rintai tujuh iti “siti” (Epe. 4:4–6). Kedua, dalam Epesus 4:7–16, Paul madahka Jesus, iya ti menang sereta diangkat tinggi nyadika pun penatai pengasih dalam sida ke nguluka pengawa ngerembaika injil (Epe. 4:7–10) lalu nerangka, baka ni sida, begulai enggau semua anggota gerija, ngadaka pengerai, penumbah-mansang, enggau penyerakup tubuh Kristus (Epe. 4:11–16).

Kena ngepunka bagi tu, Paul ngangauka orang Kristen ngambika, “diau menyana nitihka kangau Tuhan” (Epe. 4:1, ESV). Iya ngena leka jaku kereja diau dalam reti beulah tauka idup (peda Epe. 2:2, 10; Epe. 4:17; Epe. 5:2, 8, 15). Lebuh Paul bejaku senentang kangau, iya bejaku senentang sida ke dikangauka ngagai pengarap Kristen (Epe. 1:18; Epe. 2:4–6, 13). Paul ngansak orang ke arap ngambika ngamalka ulah ke mai penyerakup ti nyereminka pelan besai Allah Taala (Epe. 4:9, 10). Iya ngepunka fokus/tumpu nya ngena kangau ti ngasuh ngamalka nilai-nilai ti mai penyerakup (Epe. 4:1–3), baka pemaruh ati, penelap, enggau pengeliat ati.

Aram kitai meda leka jaku nya siti-siti.

Paul nerangka reti jaku pemaruh ati ba ayat bukai, dalam Epesus 4:2, iya nambahka idea tu “enggau ati ti baruh, seruran ngumbai orang bukai pama agi ari kita” (Pil. 2:3, ESV). Nya alai, pemaruh ati tu, ukai reti iya siti nilai ti negatif ti nurunka rega diri (peda Kol. 2:18, 23) tang siti nilai ti positif ti meri rega sereta mela orang bukai.

Penelap (Epe. 4:2, ESV, NKJV) tau dikumbai “kualiti orang ke enda kelalu tinggi idung senentang pemesai guna diri” sereta mega mai reti “manah adat basa, ngerunding orang bukai, lemah lembut.”—Frederick Danker, ed., Greek-English Lexicon of the New Testament and Other Early Christian Literature, 3rd ed. (Chicago: University of Chicago Press, 2000), p. 861.

Ke penudi, pengeliat ati reti nya tan ati lebuh dichabar tauka diuji. Reti nya, semua kualiti tu, begulai dalam tema tauka rambai jaku anang fokus ba ngemesaika diri, tang, fokus ba ngemesaika orang bukai.

`Pemaruh ati, penelap, pengeliat ati. Perundingka baka ni nilai-nilai tu ulih nyaup nyerakupka kitai seraban. Baka ni ku kitai belajar deka ngembuan sereta ngemansangka nilai-nilai tu?`