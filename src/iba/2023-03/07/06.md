---
title:  Tumbuh Mansang Kedalam Kristus
date:   10/08/2023
---

`Nama bahaya ti ngemba penumbuh-mansang gerija nyadi besai tuai dalam Kristus? Epe. 4:14.`

Paul meda gaya utai ngelingi ke enda lain ari enggi kitai diatu ke alai mayuh macham penemu diajar ke tau ngujungka kitai nyau “dikebu lalu ditabanka kia-kia ulih genap macham ajar ti datai ari akal mensia, enggau ulih kelakar orang ke nipu.” Paul ngena tiga set gambar kena nerangka bahaya ke datai ari ajar ke salah: (1) anak mit ke bedau tuai runding, “kitai enda tau agi nyadi anak mit” (ESV); (2) bahaya ba tasik besai, “dipangkaka gumbang kin-kia lalu dikebu sereta ditabanka ribut genap macham ajar” (ESV); (3) “ulih kelakar orang ke nipu” baka orang ke landik bejudi tauka main silap mata. Paul ngena leka jaku Grika kubeia (“main dadu”) reti nya “ngelakar” (ESV) tauka “nipu”(NKJV).

Dalam penemu Paul bepechah-belah nya siti kelai ajar ti salah ti penting: Barang utai ti maja lalu ngasuh tubuh tumbuh mansang lalu nyaup iya meruan nyadi siti, nya utai ke manah, tang barang utai ti nginsap tubuh lalu ngasuh iya bepechah-belah nya utai ke jai. Ari ti nyeliahka ajar ke mechah-belah lalu nguing ngagai sida pengajar ke udah diuji lalu dikarapka pemetul iya (Epe. 4:11), sida deka mansang tuai dalam pengarap Kristen ke betul lalu ngambi peranan ke efektif dalam tubuh Kristus (Epe. 4:12, 13; banding Epe. 4:15, 16).

`Baka ni jalai gerija ke sihat berfungsi baka tubuh ke sihat? Epe. 4:15, 16.`

Dalam Epesus 4:1–16, Paul ngemeranka penyerakup gerija lalu minta sida ke ninga ajar iya neguhka penyerakup nya enggau chakah. Taja pen penyerakup nya tetap bisi dalam ajar theologi (Epe. 4:4–6), tang ngulihka iya deka begunaka kereja keras ari kitai (Epe. 4:3). Siti ari jalai ngukuhka penyerakup iya nya kitai enda tau enda nyadi “kereban” tubuh Kristus ke chakah (Epe. 4:7–16). Genap iku kitai endang sigi bagi kereban tubuh nya lalu patut kereja sama nentuka pengerai enggau penumbuh-mansang iya (Epe. 4:7, 16). Semua kitai patut mega beruntung ari pengawa sida rasul, nabi, penginjil, enggau pastor-pengajar (Epe. 4:11). Sida nya, baka urat, baka rakat, enggau ‘genap iti sambung’ (Epe. 4:16, ESV), bisi fungsi nyerakupka, lalu nyaup kitai tumbuh mansang sama-sama ke dalam Kristus, Iya ti nyadi kepala tauka pala ke tubuh nya (Epe. 4:13, 15).

`Nama sekeda “ribut macham ajar” ke bisi bepuput dalam gerija kitai diatu, lalu baka ni ku kitai deka ngeringka diri bediri ngelaban sida nya? Bai saut nuan ngagai kelas Sabat tu ila.`