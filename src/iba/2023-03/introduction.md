### Epesus: Baka ni Nitihka Jesus Lebuh Napi Maya ti Balat Nguji

Dalam Epistola[Surat] ngagai sida di Epesus, Paul madah ngagai kitai pasal orang Epesus empu. Nyau betaun-taun udah lepas pekara-pekara ke balat ngerak ati ke nyadi lebuh terubah pengawa misi Kristen ditumbuhka di Epesus, sida orang Epesus diatu nyau bisi kakang ati senentang reti pengarap Kristen sida.

Paul, ke dulu suba nyadi pengachau ekonomi bandar ke lumur empat besai dalam Empayar Rome, diatu udah dibuai ketisi lalu dijil. Nulis ari jil, iya irauka sida Kristen di Epesus nyau “tawar hati” (mantul pengarap), lalu enda ingatka reti nyadi murid Jesus ke bendar iya dalam pengidup ke mayuh pemerindang di nengeri besai, ke penuh budaya orang kapir di Epesus. Taja pen sida ke dituju surat iya nya endang udah Kristen, tang Paul munyi ke bejaku ngagai orang ke ukai Kristen. Tuju iya deka ngemasukka sida nya kedalam pengarap Kristen baru, deka ngidupka baru api pengarap sida ngagai Kristus, lalu ngangkatka baru pengeransing ati sida ngasaika diri nyadi kaban gerija Allah Taala dalam pengawa besai Iya di dunya tu.

Laban pengarap Kristen nya endang semua iya senentang Jesus Kristus, nya alai Paul penuh puji enggau sembah ka Iya. Enti sida murid Kristen ke gui-gui pejalai nya deka bediri tegap baru, sida enda tau enda mulaika baru pengerindu sida ka Kristus baka keterubah suba lalu neguhka baru pechaya sida dalam pengasih enggau kuasa iya. Nya alai Paul ngemesaika baru penuduk tinggi Kristus di serega, ari atas semua kuasa enggau petara ke nguji deka narit ati enggau sembah sida ke di Epesus. Jesus meh tuju pelan Allah Taala ungkup semua jeman, siti pelan ke alai sida ke arap, sebagai gerija, bisi peranan ke penting amat dalam pelan Allah Taala ti deka ngempung semua utai dalam Kristus.

Lebuh Paul ngulihka tuju iya ti deka mai sida Kristen di Epesus ngidupka baru pengangkun ati sida deka nyembah Tuhan, iya enda ngurangka tanggung pengawa nyadi murid Tuhan. Iya madah enggau lenak baka ni gamal ulah enggau komuniti orang Kristen. Orang Kristen dikangauka ngagai pengidup ke diiring Roh Kudus, ke ngemasaka Kristus, sembah ke nuju ngagai Allah Taala, ti disempaka Paul beulang-ulang kali. Pengangkun ngagai Kristus deka bisi pangka ba baka ni ulah orang Kristen enggau baka ni sida bejaku. Rinduka Kristus reti nya bebasa sereta benilaika orang ke sama bepengarap. Reti nya sida ngenggaika gaya ati ke mangah sereta jai lalu nyakal ulah kamah seksual ke balat nyadi dalam budaya sida. Reti nya, dalam kaul kitai didalam gerija enggau dalam diri sebilik, kitai niru teladan Jesus ke sanggup meri nyawa diri. Reti nya sida di Epesus sama meri teladan ngagai pangan diri senentang gaya pengidup baru.

Dalam surat iya Paul bejaku lebih mayuh agi senentang pengagit iya ka chara baru tu ti nunjukka reti nyadi mensia nengah nyadi anggota dalam gerija Allah Taala. Iya lebih agi gagit lebuh ngerunding baka ni Allah Taala udah nyerakupka raban mensia ke bebagi--iya nya, orang Judah enggau orang bansa bukai--ngaga sida nyadi siti dalam gerija. Dalam sida ke idup beserakup lebuh sida patut bemunsuh enggau pangan diri, sida bisi peluang ti manah kena mandangka karakter/perangai raban bansa baru Allah Taala enggau perintah Iya ti deka datai.

Kena nerangka pemesai reti nyadi kaban dalam gerija Allah Taala, Paul nempa empat iti metafora ungkup gerija. Raban orang ke arap nyadika tubuh Kristus, mandangka pengangkun sida ngagai Kristus sereta penyerakup sida enggau pangan diri. Sida nya meh kaaba ti idup, digaga nengah piring Kristus datas regang, ke alai Allah Taala disembah. Sida nya meh pengantin indu Kristus, iya ke nganti penikah besai lebuh Pengantin Lelaki datai lalu ngambi indu nya nyadi enggi Iya. Dalam metafora ti penudi ti mandangka pengeran Paul deka mai sida pulai baru ngagai jalai pengarap Kristen, sida iya dikumbai bala sedadu Kristus, ke belaban ngulihka pemaik dalam nama Iya, beperang ngelaban kuasa pemetang ngena pengering Allah Taala sekumbang sida nganti sereta ngarapka penatai Iya baru.

Nya alai, bup Epesus tu, bejaku lebih agi senentang timpuh baka enggi kitai diatu ke alai jayau dunya enggau timpuh ke makin abis udah ngemba orang ari nyadi murid Kristen. Iya ngangkatka Kristus tinggi lalu ngemesaika reti nitihka Iya sebagai kaban gerija ke chakah, ngambi bagi dalam pengawa gerija sambil kitai idup ngayanka pengadang kitai ka penatai Iya baru. Ba kuarter tu kitai bisi peluang mendingka bup Epesus lalu ngasaika baru pengagit ati nitihka Jesus dalam timpuh ke balat enchabar tu.

_John K. McVay, Ph.D., is president and professor of religion at Walla Walla University in College Place, Washington, USA, where he has served since 2006._