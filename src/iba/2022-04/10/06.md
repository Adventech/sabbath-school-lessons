---
title:  Ajar Bup Kudus
date:  01/12/2022
---

`Bacha 1 John 5:3–12. Nama kebuah rasul John nyekat “pengidup ti meruan belama iya” nya semina ngagai orang ke bisi dalam Kristus?`

Ajar Bup Kudus ti madahka bisi syarat alai mensia enda nemu mati (conditional immortality)—enti dibandingka enggau teori semengat ari asal enda nemu mati (natural immortality) ti nadai disukung Bup Kudus—sigi terang amat dipeda dalam 1 John 5:11, 12. Ngambika kitai ulih nangkap reti ayat tu ke bendar, kitai mesti ingat semina Tuhan Allah Taala (Godhead) aja ti “enda nemu mati” (1 Tim. 6:15, 16, NKJV) lalu Iya aja meh Pun Penatai pengidup (Mas. 36:9, Kol. 1:15–17, Heb. 1:2).

Lebuh dosa tama ke dunya tu nengah pengelabuh Adam seduai Awa (Pemungkal 3), seduai iya enggau semua peturun seduai (ke nyengkaum kitai) dituntung sumpah pemati fisikal lalu lenyau pemeri pengidup ti meruan belama iya. Tang Allah Taala kitai ti penuh pengasih bejalaika pelan dikena nyelamatka mensia ngambika sida tau bulih baru pengidup ti kekal nya, iya nya pengidup ke sigi enggi sida ari terubah iya. Munyi ti ditulis Paul: “Iya udah milih kitai dalam Kristus sebedau dunya digaga, ngambika kitai kudus, lalu nadai bepenyalah di mua Iya, ulih pengerindu” (Epe.1:4, NKJV).

Rasul Paul nerangka iya munyi tu: “baka dosa ti datai ngagai dunya nengah orang siku [Adam], lalu pemati datai laban dosa,” baka nya mega nengah “siku Mensia, Jesus Kristus,” pemeri pengidup ti meruan nya tebuka ngagai semua mensia (Rom. 5:12–21, NKJV). Ditu Paul bejaku pasal Adam literal ke mai dosa tama ke dunya tu. Kitai nadai ulih ngeretika sebarang utai dalam Bup Kudus enti nadai bisi Adam ke literal, iya ke ngelanggar jaku Allah Taala, udah mai dosa enggau pemati tama kedalam dunya kitai tu.

Ari nya, rasul John nambah, “Allah Taala meri kitai pengidup ti meruan belama iya, lalu pengidup nya dalam Anak Iya. Barang sapa bisi Anak Allah Taala, bisi pengidup. Barang sapa nadai Anak Allah Taala, nadai pengidup” (1 John 5:11, 12, NRSV).

Gambar tu deka lebih terang agi dipeda nengah jaku Jesus tu: “Semua orang ke meda Anak, lalu arapka Iya, bulih pengidup ti meruan belama iya, lalu Aku deka ngangkatka iya ba hari ti penudi” (John 6:40, NIV), enggau “Aku tu meh pengangkat enggau pengidup. Orang ke arapka Aku, deka idup taja pen sida mati” (John 11:25, NRSV).

Reti nya pengidup ti meruan belama iya nya endang pemeri Allah Taala nengah Kristus, iya ti udah ulih kitai diatu tang semina deka diasaika kitai enggau penuh sapengudah pengangkat ti penudi ila ungkup orang lurus. Simpul iya muntang aja: enti pengidup ti meruan belama iya nya semina diberi ngagai sida ti diau dalam Jesus, reti nya sida ke nadai diau dalam Jesus nadai bisi pengidup ti meruan belama iya nya (1 John 5:11, 12). Tang beserekang enggau nya, teori semengat ti enda nemu mati ari asal meri pengidup ti belama iya nya--sekalika di serega tauka di neraka--ngagai semua mensia, nyentuk ngagai sida ti nadai diau dalam Kristus. Taja pen ajar tu popular amat, iya nadai disukung Bup Kudus.