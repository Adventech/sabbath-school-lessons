---
title:  Di Serega Begulai Enggau Semengat ke Nadai Bisi Tubuh
date:  30/11/2022
---

Taja pen orang Protestant enda nerima ajar pasal purgatory tu, tang mayuh sida arapka semengat orang lurus ke mati nya udah pulai ke serega lalu lantang diau din begulai enggau Allah Taala. Sekeda sida nya madah sida “semengat” nya meh roh ke nadai bisi tubuh; tang sekeda ke bukai madahka sida nya meh roh ke nadai bisi tubuh fisikal tang disarung tubuh spiritual/rohani ti bemulia.

Enda ngira baka ni pen gaya tubuh orang mati ke agi idup nya, semua teori nya ngelaban ajar doktrin Bup Kudus senentang pengangkat enggau pengakim ti penudi ungkup orang ke udah mati nya. Nama kebuah agi bisi pengangkat enggau pengakim (P’dang. 20:12–14) enti semengat sida ke lurus nya udah enjoi diau di serega din deh?

`Bacha Surat Rasul 2:29, 34, 35 enggau 1 Korint 15:16–18. Nama penerang ti diberi ayat-ayat tu senentang gaya orang ke udah mati enggau sida ti nganti pengangkat nya?`

Bup Kudus madahka semua mensia ke bisi di serega diatu nya meh sida ke dibai kin idup-idup, baka kes Enok (P’kal. 5:24) enggau Elijah (2 Raja 2:9–11), tauka diangkatka ari pemati, baka Moses (Jude 9) enggau sida ke diangkatka sama enggau Jesus (Matt. 27:51–53).

Baka ke udah dipeda kitai, jaku ti nyebut bala semengat “ba baruh alta” ti ngangau ngagai Tuhan minta bebalas ka sida (P’dang. 6:9–11) nya semina metafora minta  keadilan lalu ukai nyadika bukti teori semengat ti enda nemu mati. Enti enda baka nya, reti nya, sida tu nadai lantang tauka enjoi ngasaika upah sida ti meruan. Iya ke bendar, kubur nya meh palan endur orang ke mati nya belelak, enda nemu utai, seraya nganti pengangkat ti penudi nya ila, lebuh pengidup sida diberi pulai baru ngagai sida. Sida ke mati nya, nyengkaum orang lurus ke mati, nya ukai semengat ti nadai betubuh ke terebai kin-kia di serega, nunggu enggau ati sabar ke maya sida deka besatu baru enggau tubuh sida lebuh hari pengangkat ti penudi nya ila.

Pia mega, nama utai ti dikejakuka Paul dalam 1 Korint 15:18, NKJV, lebuh iya madah enti nadai bisi pengangkat ungkup orang mati, “reti nya orang ke udah mati dalam Kristus, udah lenyau magang.” Baka ni ku sida nya udah lenyau magang enti sida udah diau lantang di serega lalu udah din kenyau ari maya sida mati deh? Ari nya, siti batang ajar ti penting amat dalam Penyanggup Baru, iya nya senentang pengangkat orang mati lebuh Jesus datai baru, deka nyadi nadai reti laban ajar ti salah ti madahka orang lurus ke mati deka pulai ke serega lalu nerima upah pengidup meruan din lebuh maya sida mati. Tu meh ajar ti didinga kitai selalu, lebih agi lebuh maya nyembiang tauka nguburka orang ke mati.

`Nama sekeda jalai ke ulih dikena nuan nyaup orang meretika ajar Bup Kudus ti madahka orang ke mati nya tinduk dalam tanah nya amat “berita manah,” ari reti sida nya amat-amat belelak lalu nadai agi ngasaika pemedis enggau pemerinsa?`