---
title:  Api Neraka
date:  26/11/2022
---

### Bacaan Untuk Pelajaran Minggu Ini
Mark 9:42–48; Mal. 4:1; Jude 7; 1 Tim. 2:5; Surat Rasul 2:29, 34, 35; 1 John 5:3–12.

> <p>Ayat Hafalan</p>
> “Uji dulu semua utai. Bepegai teguh ba utai ti badas” (1 Tesalonika 5:21. NKJV).

Siku orang ti landik ngarang pantun bebansa Itali benama Dante Alighieri (1265–1321) bisi nulis dalam bup iya ti tebilang, ti benama, The Divine Comedy, ti bejaku kelulu pasal pejalai semengat lebuh orang udah mati. Semengat nya mupuk, enti enda ngagai tugung api (neraka) dalam puak tanah din; tauka ngagai “purgatory,” (palan betuchi) ke endur roh mensia nya nuchi diri dulu ngambika iya diterima di serega; tauka terus ngagai “paradiso” (serega), ngagai mua Allah Taala Empu.

Taja pen nya semina pantun aja, bejaku pasal utai ti enda amai, jaku Dante nya udah meri empas ke besai dalam ajar theology orang Kristen, lebih agi ajar pengarap orang Roman Catholic. Ajar senentang semengat ti enda nemu mati nya mupuk ngagai neraka, tauka purgatory (palan betuchi), tauka serega tu endang bepun ari Gerija Katolik. Mayuh denominasi Protestant ti konservatif mega arapka semengat ti enda nemu mati nya deka niki ka serega, tauka nurun ngagai neraka lebuh mensia mati. Sigi pia meh iya, enti semengat mensia enda nemu mati, iya mesti ka bisi endur diau lebuh tubuh mensia nya mati, enda iya? Enggau jaku pandak, penyaru senentang gaya pengidup mensia udah ngasilka ajar theology ti salah amat baka tu.

Minggu tu kitai deka bejaku pasal sekeda teori ti ukai ari Bup Kudus tu, sereta mega bejaku pasal ajar Bup Kudus pasal utai ke nyadi lebuh orang mati.

_*Pelajarka pelajar minggu tu kena nyediaka Sabat, December 3._