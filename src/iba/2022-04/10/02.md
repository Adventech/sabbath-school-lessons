---
title:  Ulat ke Enda Nemu Mati?
date:  27/11/2022
---

`Bandingka Mark 9:42–48 enggau Isaiah 66:24. Nama reti ba nuan, jaku ayat tu ti madah, “ulat ti makai sida enda nemu mati” (Mark 9:48, NKJV)?`

Sekeda orang nerangka leka jaku “ulat” ditu (Mark 9:48) bejaku pasal semengat tauka roh ke pansut ari tubuh orang ke jai nya, lebuh orang nya mati, lalu terebai ngagai neraka, ke endur iya enda nemu mati tang natka pemerinsa ditunu belama iya dia.

Tang penerang baka tu enda nyukung ajar Bup Kudus ti madahka orang ke mati enda nemu utai; iya mega enda ibuhka latarbelakang ayat tu dalam Penyanggup Lama. Iya ke bendar, leka jaku “ulat” ditu ukai bejaku pasal siku ulat aja-tang bala ulat ke makai tubuh ke but.”—Robert G. Bratcher and Eugene A. Nida, A Translator’s Handbook on the Gospel of Mark (London: United Bibles Societies, 1961), p. 304.

Dalam Mark 9:48 tu Jesus nyebut ayat Isaiah 66:24, ke madah, “Lebuh sida angkat ari endur nya, sida deka tepedaka bangkai orang ke udah angkat ngelaban Aku. Ulat ti makai bangkai sida, enda nemu mati, lalu api ti nunu bangkai sida enda nemu padam. Semua orang deka geli meda bangkai sida.”

Gambar metafora (sempama) ti ngenakutka tu mandangka padang perang ke alai bala munsuh Allah Taala betegaring mati datas tanah dia. Tubuh ke enda dipakai api nyau but diri dipakai ulat, tauka dulu dipakai ulat lalu udah nya dipakai api. Enda ngira ni ke dulu, iya nadai nyebut sebarang utai ti madahka semengat orang nya mansutka diri ari tubuh ke mati nya lalu terebai ngagai neraka kin.

Tang, kati baka “ulat” ke enda nemu mati nya deh? Jaku metafora ti dikena Isaiah 66:24 (ke disebut dalam Mark 9:48 tu) ukai madahka sida ulat nya enda nemu mati. (Immortal worms?) Pekara ti ditekanka ditu iya nya sida ulat nya enda ninggalka pengawa sida ti makai but nya enda tembu. Reti nya, sida terus makai tubuh orang ke jai nya nyentukka tubuh nya abis lengis. Bebida ari nya, bala anembiak Tuhan ti taluk deka andal ati diau ba “langit ke baru enggau dunya ke baru” sereta nyembah Allah Taala ba mua Iya Empu (Isa. 66:22, 23; NIV). Enggau bida destini/pengujung ti besai baka tu dalam runding, aruh iya Jesus madah lebih manah orang tama kedalam perintah Allah Taala timpang ba tubuh--nadai lengan, tauka kaki, tauka nadai mata sepiak--ari ke bisi tubuh ti sempurna ti deka dirusakka ulat enggau api (Mark 9:42–48).

`Ba pengujung iya ila, enti kitai enda selamat sepenuh iya, kitai deka lenyau sepenuh iya. Nadai bisi tanah ditengah-tengah. Sekalika kitai bulih pengidup ti belama iya tauka nerima pemati ti belama iya. Nama pilihan ti enda tau enda digaga nuan sehari tu? Baka ni ku realiti tu--pengidup belama iya tauka pemati belama iya--meri empas ba pilihan ti digaga nuan nya?`