---
title:  Tambah Penemu
date:  02/12/2022
---

Bacha Ellen G. White, “The First Great Deception,” pp. 531–550; “Can Our Dead Speak to Us?” pp. 551-562, in The Great Controversy.

“Ajar ti salah pasal mensia ti enda nemu mati ari asal, nyadika pelasar doktrin ti salah pasal semengat ti sedar dalam pemati—iya nya siti doktrin, ti baka ajar pasal orang diperinsa belama iya, endang ngelaban ajar Bup Kudus ke bendar, ngelaban akal penemu, sereta nyakal pengasai ati mensia. Nitihka pengarap ti popular tu, orang ke selamat di serega nemu semua utai ti nyadi datas dunya tu lalu lebih agi utai ti nyadi ba kaban-belayan sida ke ditinggalka sida di dunya tu. Baka ni ku sida ke di serega nya ulih idup enggau ati lantang lebuh sida meda semua penanggul ti nuntung orang ke agi idup, lalu meda dosa ti dikereja kaban-belayan sida empu, lalu meda sida natka penusah, pengasa, enggau pemerinsa pengidup tu? Ni pemayuh pengelantang serega ulih diasaika sida sekumbang sida meda pemerinsa kaban-belayan ke agi di dunya tu? Lalu lebih jai agi ari nya ajar ti madahka lebuh seput orang padam dalam pemati roh/semengat orang ke bedosa nya terus dibuai ngagai api neraka ngambika ditunu dia belama iya! Naka meh penusah ati orang ke di serega nya lebuh meda kaban-belayan sida ke bedosa nya mati lalu dibuai ngagai palan dosa ke endur sida diperinsa belama iya!”—Ellen G. White, The Great Controversy, p. 545.

**Tanya ti Deka Dipejuraika**

`Kita ke kala berandau enggau orang Kristen bukai pasal gaya orang ke mati enggau gaya api neraka, tentu udah meda baka ni sida nya tetap majakka pengarap sida, senentang ukai semina orang ke selamat nya terus pulai ke serega tang mega sida ke enda selamat nya terus dibuai ngagai pemerinsa belama iya dalam neraka. Dalam runding nuan, nama kebuah baka nya kini? Engka enda pedis kitai meretika runding sida ti dekaka orang ti dikesayauka sida nya pulai ke serega lalu “begulai enggau Tuhan” lebuh sida mati (taja pen, baka ke udah dipeda kitai, kati enda asai ati sida meda penyai gaya utai ti nyadi di dunya tu). Tang, kati alai sida arap amat ke ajar ti salah amat pasal orang ke bedosa nya ke diperinsa belama iya dalam neraka deh? Nama ti diajar fakta tu ngagai kitai pasal berapa kuat ajar tradisi nya lekat ba runding mensia? Pejuraika tu dalam kelas.`

`Ketebal agi denominasi Kristen ngajar teori ti enda disukung Bup Kudus senentang semengat ti enda nemu mati ari asal (natural immortality of the soul) enggau semua macham teori bukai ti begulai enggau iya. Nama agi utai ti patut dikereja kitai sebagai gerija (kena nambahka utai ti dikereja kitai ngelama tu) dikena madahka ngagai dunya ajar Bup Kudus ke bendar senentang pemati enggau pengidup lepas nya?`

`Taja pen pantun Dante ti dikumbai, The Divine Comedy, nya semina ensera aja lalu nadai pengamat iya, iya bisi balat amat empas ti ngukuhka dalam runding mensia ajar ti salah pasal utai ke nyadi ngagai “semengat” udah orang mati. Nama pelajar ke ulih diambi kitai ari nya pasal berapa mudah ajar pengarap Kristen “dipengaruhi” oleh ajar orang luar? Nama sekeda ajar orang ukai Kristen ke udah nempa ajar enggau runding orang Kristen kemaya hari tu, lalu baka ni kitai ulih ngelindung diri kitai ari sida nya?`