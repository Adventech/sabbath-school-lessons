### Bejaku Pasal Pemati enggau Maya Deka Mati: Pengadang Kitai Dudi Hari

Allah Taala udah ngaga mensia ngambika enjoi belama iya dalam kaul enggau Iya enggau utai ti udah digaga Iya. Tang kaul tu udah rusak laban dosa ti pegari dalam serega (Isa. 14:12–15, Esek. 28:12–19, P’dang. 12:7–12) lalu ditangkan pengelabuh Adam seduai Awa (P’kal. 3:1–19, Rom. 5:12). Lalu tragedi iya, pemati ukai semina negam mensia aja tang semua utai ke idup, mega. Bukti pemati ulih dipeda kitai dalam daun-daun ke labuh ari kayu, bungai-bungai ti layu, jelu inang kitai mati, lalu lebih ari nya orang ti dikesayauka kitai dirampas ari kitai, kekadang enggau chara ti chukup jai. Dunya kitai tu endang penuh laban pemerinsa enggau ai mata ti enda alah dikendas agi.

Laban ke inginka dunya ti lebih manah, mayuh mensia udah ngelukis “serega” ka diriempu, ke endur sida deka diau. Ngambika chunto, dalam taun 1933 kelia, siku penulis novel bansa English benama James Hilton ngeluarka bup iya ti benama, Lost Horizon, iya ti digaga nyadi siti filem beberapa taun udah nya, ngena nama ti sama. Filem nya nusi jerita penerebai siti bilun ke abis minyak, lalu labuh terempas ba Bukit Himalaya ti dilamun seleju. Driba bilun nya mati, tang beberapa iku sida ke idup, diselamatka sereta dibai seraban orang bansa Tibet ngagai lebak Shangri-La, siti tempat ti pemadu manah. Laban ke jauh ari dunya luar, orang di tempat nya tumbuh mansang dalam pengerindu enggau penemu-dalam, lalu idup panjai umur, baka ti enda tau mati, dalam pengidup ti penuh harmoni enggau pengelantang.

Tang jerita tu, jerita fiction--ukai jerita ke amai.

Sebagai mensia ti tau mati, kitai begunaka penetap diatu enggau pengadang ka dudi hari. Baka ti betul amat jaku siku orang ti landik dalam theologi bansa Swiss ti benama Emil Brunner, “Baka lempuang ke begunaka oksigen, baka nya meh pengadang meri reti ka pengidup mensia. Arika oksigen lalu pemati nyadi, arika pengadang lalu mensia deka sendat seput; putus asa, ke ngujungka kuasa runding enggau pengarap iya deka padam ketegal iya ngasaika pengidup nadai reti sereta nadai tuju. Baka tubuh mensia ke begunaka bekal oksigen, baka nya meh nasit mensia bepanggai ba bekal pengadang.”—Emil Brunner, Eternal Hope (London: Lutterworth Press, 1954), p. 7. Iya ke bendar, pengadang ti diberi Bup Kudus, ngeringka kitai terus idup betapi enggau krisis dalam pejalai kitai ngagai pengidup ti kekal.

Bebida enggau jerita Shangri-La ti enda amat dalam Lost Horizon, pengadang kitai ka pengidup ti kekal nya ukai “cherita kelulu” (2 Pet. 1:16, NKJV). Iya bepanggai ba semaya Allah Taala ti endang tau dikarapka pasal siti dunya ti sempurna ke alai nadai agi bisi ai mata, pemedis, tauka pemati (P’dang. 21:1–5). Semaya ti pemadu manah tu udah nyadika peransang ngagai gerija jeman sida rasul, lalu dipegai, sereta dikerinduka, mayuh orang Kristen ari jeman ke jeman. Enggau nadai kurang kuasa iya, semaya ti sama tu meri reti enggau tuju ngagai pengidup kitai ke diatu. Iya ngasuh kitai ulih merening ke mua enggau pengarap. Iya meri kitai penetap ti madahka semua bala ti dikesayauka kitai ke udah tinduk dalam Kristus, deka diangkatka idup baru ari pemati ngagai pengidup ti meruan belama iya.

Pelajar kitai ke sekali tu deka ngenang tajuk Laya Besai entara pemadas enggau penyai ari segi dua iti batang tema/rambai jaku. Siti tema ari segi penatai asal enggau pemisi dosa enggau pemati. Tema ti siti da agi, nya meh, pengawa ti terus dikereja Tuhan dikena mutarka penanggul dosa tu lalu mulaika dunya tu ngagai gaya asal iya ti sempurna. Pia mega deka bisi tekan spesel senentang gaya pengidup mensia ti nemu mati tu, lalu baka ni pengangkat nya deka mai mensia ngagai pengidup ti enda nemu mati agi. Iya ke bendar, kitai enda patut takut ka pemati laban Kristus udah mati ka kitai lalu udah ngalahka kuasa pemati. Iya ke bendar, kitai dipadahka, Kristus “megai kunchi Pemati enggau Dunya pemati” (P’dang. 1:18, NCV).

Dalam kuarter tu kitai deka nyerungkai tajuk pasal pemati ti pedis, tang nengah cheremin mata pengadang ti diberi Tuhan dalam Jesus Kristus.

_Alberto R. Timm, PhD (Andrews University), is an associate director of the Ellen G. White Estate, Inc. and a member of the Biblical Research Institute Committee (BRICOM) and the Geoscience Research Institute Committee (GRICOM). Previously he served as president of the multi-campus Latin-American Adventist Theological Seminary (LATS)._