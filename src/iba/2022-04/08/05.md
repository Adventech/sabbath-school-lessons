---
title:  Lebuh Terumpit Bemunyi
date:  16/11/2022
---

Orang Tesalonika arapka pengidup ti kekal nya deka diberi semina ngagai orang ke mengkang idup ba Penatai Jesus ti Kedua Kali ila. “Sida udah bejimat sereta bebendar nyaga pengidup kaban sida, nangika sida mati lalu lenyau berengkat ti dianti-anti sida ti deka diterima sida ba penatai Tuhan sida. Tang meh sida, udah siku, siku ga kaban ti dikesayauka sida nya diambi ari sida, lalu enggau ati ti balat tusah orang Tesalonika nya meda mua sida ke udah mati nya kali ke penudi iya, enda berani ngarapka diri ulih betemu baru enggau sida nya dalam pengidup dudi hari ila.”—Ellen G. White, The Acts of the Apostles, p. 258.

`Bacha 1 Tesalonika 4:13–18. Baka ni ku Paul ngemetulka penyaru penemu sida tu?`

Dalam sejarah sigi bisi penyundung kitai deka macha kedalam genteran jaku “mai enggau Iya orang ke udah mati” (1 Tes. 4:14, NKJV) lebih ari ti disebut ayat tu. Mayuh orang ke nerima teori semengat ti enda nemu mati madahka Kristus, lebuh penatai Iya ti kedua kali ila, deka mai enggau Iya ari serega semengat orang kudus ke udah mati iya ke udah diau di serega enggau Allah Taala. Lalu semengat sida nya deka begulai baru enggau tubuh sida ke baru udah diangkatka nya. Tang intepritasi/penerang ti baka tu enda sedengung enggau seluruh ajar Paul senentang topik tu.

Uji bacha penerang ari siku orang ti ukai Advetist, ti landik ba theologi senentang reti ayat tu ke bendar: “Kebuah alai orang Kristen di Tesalonika tau bisi pengadang lebuh sida ngulitka kaban gerija sida ke udah mati iya nya Allah Taala ‘deka mai’ sida, iya nya, Iya deka ngangkatka orang ke arap ke udah mati nya lalu ngasuh sida bisi dia ba penatai Jesus baru, nya ke ngasuh sida bisi ‘enggau Iya.’ Nyadi implikasi iya, nya meh, orang arap ke udah mati nya, enda deka bisi pengurang lebuh penatai Kristus nya ila, tang sida deka bisi ‘enggau Iya’ dalam chara ke alai sida bekunsi sama enggau orang arap ke mengkang idup dalam mulia ti bekaul enggau penatai Jesus.”—Jeffrey A. D. Weima, 1–2 Thessalonians, Baker Exegetical Commentary on the New Testament (Grand Rapids, MI: Baker Academic, 2014), p. 319.

Enti semengat/roh orang kudus ke udah mati nya udah begulai enggau Tuhan di serega diatu, tentu nadai Paul perlu nyebut pengangkat ti penudi nya nyadika pengadang orang Kristen; iya tau aja nyebut orang ti kudus nya udah di serega din begulai enggau Tuhan. Tang, ku iya madah, “orang ke udah mati” (tauka tinduk dalam Jesus) (1 Tes. 4:14, NKJV) deka diangkatka ari pemati ba timpuh pengujung ila.

Pengadang ka pengangkat ti penudi nya udah ngibur ati orang Tesalonika ke benung ngulit nya. Pengadang ke sama nya mega ulih nyaup kitai ngembuan pengarap lebuh kitai betunga enggau pemati ti ngerampas kaban belayan ti dikesayauka kitai ari kitai.