---
title:  Pengadang Ngilah Pengidup Tu
date:  13/11/2022
---

Siku orang Grika ti landik pasal sejarah, benama Herodotus (abad ke-5 SM) nulis pasal sebansa mensia, lebuh anak sida baru ada, sida berengkah ngulitka iya laban ngayuka pemerinsa ti deka ditapi anak mit nya enti iya ulih idup nyentuk ngagai besai tuai. Taja pen ulah tauka adat baka nya jauh amat nyelai ba kitai, tang bisi lojik tauka pengamat ga dalam iya, enda iya?

Beribu taun udah nya, bisi siti iklan di menua Amerika ba pun abad ke-20 ke madah, “Nama kebuah idup, enti sepuluh dollar umbas kena nguburka nuan?”

Kitai nemu pengidup tu tau nyadi chukup pedis, taja pen kitai arapka Tuhan lalu bisi pengadang ka pengidup ti kekal. Tang, pikirka ulih nuan, berapa pedis utai tu ba sida ti nadai bisi pengarap tauka pengadang ka sebarang utai ngilah pengidup ti pandak ti suah agi merinsa tu. Mayuh penulis sekular udah ngenang pasal pengidup mensia ti nadai reti tu, ketegal semua kitai ukai semina deka mati, tang sekumbang ke idup kitai sedarka diri ti deka mati.  Lalu penyedar tu meh ti ngasuh projek pengidup mensia tu, ti suah pedis sereta penuh penusah dalam iya empu, baka ti puang sereta nadai reti sekali. Siku penyanding penemu ngelar pengidup mensia nya baka ti nadai utai tang “gumpal isi ti makin but ke malut tulang ti makin luluh.” Nyau ngasuh kitai gelesi, enda iya? Tang utai tu endang amat, enda iya?

Tang bebida ari semua nya, kitai bisi ngembuan semaya Bup Kudus ka pengidup ti meruan belama iya dalam Jesus. Lalu tu meh kunchi iya: kitai bisi pengadang tu dalam Jesus enggau utai ti diberi Iya nengah pemati enggau pengangkat Iya. Enti enda pia, nama pengadang ti dikemisi kitai deh?

`Bacha 1 Korint 15:12–19. Nama ti disebut Paul ditu senentang berapa rapat kaul entara pengangkat Jesus ngagai pengadang ka pengangkat kitai empu?`

Jaku Paul nyemetak amat ditu: pengangkat kitai enda ulih diseraraka ari pengangkat Jesus. Enti kitai enda diangkatka, reti nya Jesus mega nadai udah diangakatka, lalu enti Jesus nadai udah angkat, nama penyadi kitai deh?  “Reti nya pengarap kita nadai guna, lalu kita agi mengkang dalam dosa kita!” (NKJV). Reti nya, lebuh kitai mati kitai deka meruan mati, belama iya, lalu enti pia, semua utai nadai reti tauka guna. Nya meh reti jaku Paul dalam 1 Korint 15:32 (NKJV)—“Enti orang ke mati enda diangkatka idup baru, “Aram kitai makai ngirup, laban pagila kitai mati.”

Enti utai ti dikemisi kitai iya nya pengidup kitai ke diatu, ti digaga ari protoplasma karbon aja, lalu umur kitai ke “tujuh puluh taun (enti kitai benasit datai dia; tauka lebih gayu agi ari nya enti kitai enda nginsap tauka makai kelalu mayuh utai ke enda manah ka pengerai); enti nya aja pengidup ti dikemisi kitai, amat tusah kitai. Aruh iya Ellen G. White madah, “Serega nya berega ari semua utai ungkup kitai, lalu enti kitai lenyau serega kitai lenyau semua utai.”—Sons and Daughters of God, p. 349.

`Pikir ulih nuan berapa berega pengadang enggau pengarap ti dikemisi kitai. Nama kebuah kitai mesti naka alah ngereja semua utai ti ulih kitai, dalam pengasih Allah Taala, kena ngetanka iya?`