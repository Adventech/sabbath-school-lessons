---
title:  Pengadang Dalam Penyanggup Baru
date:  12/11/2022
---

### Bacaan Untuk Pelajaran Minggu Ini
1 Kor. 15:12–19, John 14:1–3, John 6:26–51, 1 Tes. 4:13–18, 1 Kor. 15:51–55.

> <p>Ayat Hafalan</p>
> “Tu meh saksi nya: Allah Taala meri kitai pengidup ti meruan belama iya, lalu pengidup nya dalam Anak Iya. Barang sapa bisi Anak Allah Taala, bisi pengidup. Barang sapa nadai Anak Allah Taala, nadai pengidup.” (1 John 5:11, 12, NKJV).

Taja nulis dalam jaku Grika, semua sida penulis Penyanggup Baru endang orang bansa Judah/Jehudi (semina Luke ukai), lalu udah tentu sida bejaku pasal gaya pengidup mensia ari perening orang Hebrew/Judah, lalu ukai ari perening orang Grika ti kapir.

Nya alai, ba Kristus enggau sida rasul, pengadang Kristen tu ukai pengadang ke baru, tang pengerembai pengadang ti endang lama udah bisi dikembuan sida aki ini enggau sida nabi. Ngambika chunto, Jesus nyebut pasal Abraham ti udah dulu meda serega begaga ati deka meda hari Iya (John 8:56). Jude madahka Enokh nilit pasal Penatai di Kedua Kali (Jude 14, 15). Lalu bup Hebrews bejaku pasal sida wira pengarap ke ngarapka upah serega ti bedau agi deka diterima sida nyentuk ngagai maya kitai nerima enggi kitai (Heb. 11:39, 40). Jaku ayat tu deka nadai bisi reti enti semengat sida nya udah diau enggau Tuhan di serega.

Ari ti nekanka semina sida ti mati dalam Kristus aja ti deka bulih pengidup ti meruan belama iya (1 John 5:11, 12), John nyakal teori semengat ti enda nemu mati nya. Iya ke bendar, nadai bisi pengidup ti meruan belama iya ari luar kaul enggau Kristus. Nya alai, pengadang dalam Penyanggup Baru nya meh pengadang ti bepusatka Kristus, lalu siti-iti pengadang ti deka ngaga pengidup ti nemu mati tu nyadi pengidup ti enda nemu mati siti hari dudi ila.

_*Pelajarka pelajar minggu tu ke nyediaka Sabat, November 19._