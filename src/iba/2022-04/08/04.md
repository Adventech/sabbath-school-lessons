---
title:  “Aku Deka Ngangkatka Iya”
date:  15/11/2022
---

Dalam siti ari kereja ajih Iya, Jesus meri makai lebih lima ribu orang ngena roti enggau ikan mimit (John 6:1–14). Ngasaika orang mayuh deka ngangkatka Iya nyadi raja maya nya (John 6:15), Jesus pen belayar ngelayang ngagai tebing seberai Tasik Galili. Tang hari siti nangkanka nya, orang mayuh nitihka Iya kin, ke endur Iya meri khutbah ti penuh kuasa senentang Roti Pengidup, nekanka lebih agi pasal pemeri pengidup ti meruan belama iya (John 6:22–59).

`Bacha John 6:26–51. Baka ni ku Jesus ngaitka pemeri pengidup meruan belama iya ngagai pengangkat ti penudi ungkup orang ke lurus nya ila?`

Dalam khutbah Iya, Jesus nekanka tiga iti batang konsep senentang pengidup ti kekal nya. Keterubah, Iya madahka Diri Empu nya meh “roti ti nurun ari serega lalu meri pengidup ngagai dunya” (John 6:33, 58, NIV). Ari ngumbai Diri “Aku meh [Greek egō eimi] roti pengidup” (John 6:35, 48), Jesus madahka Diri sebagai “AKU TU MEH AKU” ti Besai dalam Penyanggup Lama (P’sut. 3:14). Kedua, Jesus nerangka pengidup ti meruan belama iya nya semina ditemu di dalam Iya: “barang sapa datai ngagai Aku” enggau “barang sapa arapka Aku” deka bulih berekat tu (John 6:35, NKJV). Lalu ketiga, Jesus ngaulka pemeri pengidup ti enda nemu mati nya ngagai pengangkat ti penudi nya, meri penetap tiga kali ngagai sida ke ninga Iya, ku Iya, “Aku deka ngangkatka iya ba hari ti penudi” (John 6:40, 44, 54, NKJV).

Jesus mega meri semaya ti besai amat tu: “Enggau bendar Aku madah ngagai kita, barang sapa arap deka bulih pengidup ti meruan belama iya” (John 6:47). Enti pia, pemeri pengidup ti meruan belama iya nya endang udah amat bisi diatu. Tang ukai reti nya orang ke arap nya enda nemu mati, laban jaku “Aku deka ngangkatka iya” ti dikena ditu (John 6:40, NKJV) mai reti orang nya deka idup baru udah bekau iya mati.

Terang amat gambar ditu. Enti nadai Kristus, orang nadai bisi pengidup ti meruan belama iya. Tang, taja kitai udah nerima Kristus lalu ditetapka bulih pengidup ti meruan belama iya, kitai diatu agi nemu mati lalu dikuasa pemati. Ba Penatai ti Kedua Kali ila, Jesus deka ngangkatka kitai lalu, dia tekala nya, Iya deka meri kitai pemeri pengidup ti enda nemu mati agi, iya ti sigi udah enggi kitai. Pemeri nya dijamin, ukai laban kitai ngembuan semengat ti enda nemu mati munyi ku ajar sekeda orang, tang, laban pengelurus Jesus ti diberi ngagai kitai ulih pengarap kitai dalam Iya.

`Perunding dalam ka jaku Jesus, ti madah, enti nuan arapka Iya, nuan bisi pengidup ti meruan belama iya nya (diatu pen)! Baka ni ku semaya ti besai tu nyaup nuan betapi enggau gaya pengidup kitai ti nemu mati tu, diatu, taja pen keadaan tu sementara aja?`