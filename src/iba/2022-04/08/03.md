---
title:  “Aku Deka Datai Baru”
date:  14/11/2022
---

`Bacha John 14:1–3. Diatu nyau ka 2,000 taun udah kenyau Jesus ngaga semaya deka datai baru. Baka ni ku kitai ulih nyaup orang bukai meda tu, taja pen timpuh lama amat udah (iya ke bendar timpuh nya enda penting), semaya nya tetap releven ngagai generasi/serak kitai ke diatu, ke jauh ngejang ari maya Jesus nyebut semaya nya kelia?`

Empat kali dalam bup Pemandang, Jesus madah, “Aku deka datai enda lama agi!” (P’dang. 3:11; P’dang. 22:7, 12, 20, NIV). Pengarap ka Jesus ti deka datai enda lama agi udah meransang gerija jeman sida rasul bejalaika misi sida lalu ngisi pengidup orang Kristen ke enda alah diitung pemayuh enggau pengadang ari semua jeman. Tang serak beganti serak udah ngelebus sereta mati, tang penatai ti disemayaka nya lalu apin ga nyadi. Nya alai, mayuh orang nyau betanya-tanya: Ni pengelama agi kitai deka nusui injil ti madahka “Jesus deka datai enda lama agi”? Kati jaku nya udah ngadaka pengarap ti puang tauka enda realistik agi? (Peda 2 Pet. 3:4.)

Mayuh orang Kristen nyau memut pasal “tangguh” ti kelalu lama tu (bandingka enggau Matt. 25:5). Tang, enggau pengamai, kati ku kitai nemu “tangguh” tu lama amat deh? Nama timpuh ti “betul” endur Jesus patut datai baru deh? Kati Iya patut udah datai 50 taun ke udah, 150, 500 taun ke udah? Utai ti amat penting ditu iya nya jaku semaya Bup Kudus ti madah, “Tuhan ukai lubah ngamatka semaya Iya, munyi ku sekeda orang, tang Iya sabar enggau kita, laban Iya enggai nejuka indah siku kita dirusak, tang semua nesal ati” (2 Pet. 3:9, NIV).

Taja pen nyau ka dua ribu taun kenyau Jesus udah niki pulai ke serega, semaya Iya ti deka datai baru nya agi releven diatu. Nama kebuah pia? Laban naka utai ti dikemisi kitai nya meh pengidup kitai empu ti pandak tu (Mas. 90:10), lalu ditangkanka tinduk belelak dalam kubur (P’jar. 9:5, 10), lalu udah nya pengangkat ti penudi ila, lalu nadai bisi peluang agi ngubah destini kitai (Heb. 9:27). Ba genap iku sida ke udah mati nya (baka ti dikenang dalam pelajar tiga), laban semua orang ke mati nya tinduk lalu enda nemu utai, penatai Jesus ti kedua kali nya nadai lebih ari sekelip mata sapengudah sida mati. Ungkup nuan, dalam peneleba nuan empu (baka ungkup semua umat Tuhan dalam semua jeman), penatai Jesus baru nya pen nadai lebih ari sekelip mata sapengudah nuan mati. Reti nya, enda lama amat meh nya, enda iya?

Tiap hari ti beganti mai kitai sehari da makin semak ngagai penatai Jesus ti kedua kali ti penuh mulia nya. Taja pen kitai enda nemu kemaya Iya deka datai, kitai nemu Iya mesti deka datai, lalu nya meh utai ti penting.

`Siku pastor, dalam khutbah iya, madahka diri enda gago ka kemaya Jesus deka datai baru. Utai ti penting ba iya nya meh Jesus amat deka datai baru. Baka ni ku lojik runding iya nya dalam penemu nuan, lalu baka ni iya ulih nyaup nuan, enti sema jaku, nuan udah putus asa meda Jesus lalu enda datai?`