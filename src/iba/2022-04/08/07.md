---
title:  Tambah Penemu
date:  18/11/2022
---

Bacha Ellen G. White, “The Thessalonian Letters,” pp. 255–268; “Called to Reach a Higher Standard,” pp. 319–321, in The Acts of the Apostles.

“Orang bansa Rome,” ku Stephen Cave nulis, “nemu amat pasal pengarap orang Kristen ti ngarapka sida ti deka angkat idup baru ari pemati, nya alai, sida Rome enggau naka ulih ngeleseka nya lalu ngemuntanka pengadang nya. Bisi siti riput ari Gaul dalam taun 177 CE madahka orang Kristen ke dibunuh ketegal pengarap sida, deka ditejuka bangkai sida but ba tanah dia pengelama enam hari enda dikuburka, lalu udah nya ditunu lalu abus iya dibuai ngagai sungai Rhône—'Uji meh kitai meda enti sida deka angkat idup baru,’ ku sida bansa Rome diriputka bejaku.”—Stephen Cave, Immortality: The Quest to Live Forever and How It Drives Civilization (New York: Crown Publishers, 2012), pp. 104, 105.

Pelajar objek ke mit pasal enda arap tu, taja penuh drama, iya tekelidas poin; laban iya nadai meri bukti nama-nama senentang semaya pengangkat dalam Bup Kudus. Kuasa ke udah ngangkatka Jesus ari mati ulih mega ngangkatka kitai ari mati, enda ngira baka ni gaya tauka kondisi tubuh kitai maya nya. Enti Kuasa ke sama nya ulih nengkebang seluruh kosmos, udah tentu Iya mega ulih ngubah orang ke agi idup lalu ngangkatka orang ke udah mati. Nadai mesa nya!

“Laban kitai arapka Jesus udah mati, lalu udah angkat idup baru, nya alai, ulih Jesus, Allah Taala deka mai enggau Iya orang ke udah mati” [1 Tes. 4:14], ku Paul nulis. Mayuh orang nyalinka ayat tu madahka reti nya, orang kudus ke mati deka dibai enggau Jesus ari serega; tang reti jaku Paul ke bendar iya nya, baka Jesus udah diangkatka ari mati, baka nya mega Allah Taala deka ngangkatka orang kudus ari kubur sida lalu mai sida enggau Iya ka serega. Tu jaku ti tau amat ngibur ati! Pengadang ti amat bemulia! Ukai semina ungkup orang Kristen di Tesalonika, tang ungkup semua orang Kristen dini aja endur sida diau.”—Ellen G. White, The Acts of the Apostles, p. 259.

**Tanya ti Deka Dipejuraika**

`Bisi orang bejaku munyi tu: “Pemati nya ngapuska nuan. . . . Apus abis lengis, nadai bekau agi, lalu tu ngasi amat muai semua reti ari pengidup kitai.” Betul amat jaku orang nya. Enti baka nya, nama pengadang ti dikemisi kitai kena ngelaban penadaireti dalam pengidup kitai deh?`

`Baka ni ku kitai deka nyerakupka guna kitai deka tumbuh mansang nyadi chukup manah (sempurna) (Pil. 3:12–16) enggau fakta ti madahka kitai deka nerima pengidup ti nadai nemu mati sereta nadai dosa (1 Kor. 15:50–55)?`

`Baka ni ku kitai ulih nyaup orang ke arapka ajar “secret rapture” meda nama kebuah ajar nya salah?`

`Bacha baru 1 Korint 15:12–19. Nama utai dalam ayat-ayat tu ti meri bukti ti terang amat nyukung ajar senentang orang ke mati nya tinduk enti dibandingka enggau ajar ti madahka sida nya diau di serega begulai enggau Jesus? Kati bisi reti agi ayat-ayat tu enti orang kudus ke mati nya amat udah pulai ke serega lalu diau begulai enggau Jesus din, diatu?`