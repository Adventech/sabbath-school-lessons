---
title:  Betemu Belama Iya
date:  17/11/2022
---

`Bacha 1 Korint 15:51–55. Nama “misteri” ti diterangka Paul ditu? (1 Kor. 15:51) ditu?`

Sekeda guru injil ti popular/tebilang madahka “misteri” tu (1 Kor. 15:51) meh “secret rapture” (ditanggung ke serega enggau senyap) gerija, iya ti deka nyadi tujuh taun sebedau penatai Jesus ke dua kali ti penuh mulia nya. Dalam “secret rapture” tu orang Kristen ke taluk, deka ngenyit, sereta senyap, sereta belalai, ditanggungka ka serega, lebuh semua orang ke bukai tinggal di dunya tu lalu bebengap berundingka utai ti udah nyadi ngagai sida nya. Orang ke di dalam kereta tekenyit ati meda deriba nyau nadai agi dia, laban iya udah ditanggung ke serega, lalu utai ti tinggal iya nya semina gari sida. Bisi 16-jilid bup ti laku amat ti dikumbai Left Behind, udah digaga nyadi empat iti jerita movie ti ngerembaika ajar ti pelesu tu, ti udah nipu bemiliun mensia.

Tentu amat, nadai bisi ayat Bup Kudus ti nyukung ajar tu ti meri bida ti enda betul entara rapture/ditanggung enggau Penatai ti Kedua nya. Utai ti dikumbai Paul “misteri” ditu iya nya transformasi/ubah ti nyadi ngagai orang kudus ti agi idup ngambika sida begulai enggau orang kudus ke baru udah diangkatka ari pemati lebuh penatai Jesus ti kedua kali nya ila.  Tu meh “rapture” (ditanggung keatas) ke bendar. Nadai bisi “secret rapture” (ditanggung belalai) laban Penatai ti Kedua Kali nya deka dipeda semua mensia ke idup maya nya (P’dang. 1:7), lalu pengangkat orang ari pemati enggau ubah ti nyadi ba orang kudus ke agi idup deka nyadi serentak lebuh terumpit bemunyi lebuh penatai Jesus nya ila (1 Kor. 15:51, 52).

Penatai Jesus ti kedua kali nya ila deka mai gempuru ti pemadu besai kala udah nyadi. Orang kudus ke agi idup deka diubah “tekala nya, dalam sekejap mata” (1 Kor. 15:52). Lebuh Allah Taala bejaku, sida digaga nyadi mulia, lalu nyadi orang ti enda nemu mati agi lalu begulai enggau orang kudus ke baru udah diangkatka ari mati sida deka ditanggung katas lalu betemu enggau Tuhan di langit. Bala melikat “deka ngempuruka semua orang ke udah dipilih Allah Taala ari semua sukut dunya” (Matt. 24:31, NKJV).

“Sida anak mit deka dianjung bala melikat kudus ngagai indai sida. Kaban enggau pangan ke lama udah diseraraka pemati deka betemu baru, nadai agi deka beserara, lalu sama-sama sida belagu enggau ati ti gaga seraya ditanggung katas ngagai Nengeri Allah Taala.”—Ellen G. White, The Great Controversy, p. 645.

`Tu meh siti semaya ti chukup ngalitka ati, siti utai ti lain ari semua utai ti udah kala diasaika kitai, dataika kitai nyau pedis deka nangkap reti iya. Tang pikir ulih nuan pemesai kosmos ti luas tu, enggau baka nya mega pengidup kitai ti chukup kompleks tu. Utai ti udah ditengkebang semua mandangka kuasa Allah Taala ti pemadu besai. Nama ti diajar semua tu ngagai kitai senentang kuasa Allah Taala ti ulih ngubah orang ke idup lalu ngangkatka orang ke udah mati ba penatai Jesus ti kedua kali ila?`