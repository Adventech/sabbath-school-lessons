---
title:  Fasa Ngakim Alai Ukum Dipejalaika
date:  21/12/2022
---

Sekumbang Jeman Tengah (Middle Ages) ketebal agi mensia nganggap Allah Taala nya Tuan Akim ti terit ti ngukum enggau balat. Kemaya hari tu mensia bejaku ka Iya nya baka Apai ti nelap, ti siru, nyagi semua utai lalu nadai kala ngukum bala anak Iya. Tang, pengerindu ti nadai keadilan deka ngadaka penyarut enggau penadai adat, lalu keadilan ti nadai pengerindu deka ngindik sereta mejal orang nunduk. Proses Tuhan ngakim nyampurka keadilan enggau pengasih, kedua-dua nya datai ari pengerindu Iya ti nadai besyarat.

Fasa pengakim ti bejalaika ukum tu meh pemutus enggau ukum Tuhan ti penudi dalam sejarah mensia, ti enda ulih diubah agi. Fasa ngakim ti bejalaika ukum tu bisi udah nyadi, baka chunto, lebuh Sitan enggau bala melikat ti ngelaban Tuhan dibuai ari serega (P’dang. 12:7–12), Adam seduai Awa diburu ari kebun Eden (Pemungkal 3), Bah Besai (Pemungkal 6–8), pengerusak Sodom enggau Gomorah (Pemungkal 19, Jude 7), bala anak tuai ke mati di menua Egypt (Pemansut 11–12), enggau pemati Ananias enggau Sapira (Kereja Rasul 5:1–11). Nya alai kitai enda patut tekenyit meda ukum dipejalaika ngagai orang ke jai mega, ba pengujung sejarah mensia ila.

`Bacha 2 Peter 2:4–6 enggau 2 Peter 3:10–13. Baka ni ku ayat-ayat tu nyaup kitai meretika gaya ukum ti penudi nya ila? Baka ni ku sida nya meri gambar ukum udah tembu dipejalaika lalu ukai ukum ti enda nemu badu belama iya, laban enti baka nya, iya nyau nyadi penyalah-guna keadilan lalu ukai nunjukka keadilan agi?`

“Pemadas enggau pengeliat ati Tuhan, penyabar enggau pengasih ti ditunjukka Iya ngagai sida nembiak Iya, enda deka nagang Iya ari ngukum orang ke bedosa ke enggai ngasika peminta Iya. Ukai mensia—iya ke ngelaban adat Allah Taala ti kudus, tang diampun semina nengah piring besai ti udah digaga Iya lebuh meri Anak Iya mati ke ganti orang ti salah laban adat Iya enda ulih diubah—ti patut ngarah Allah Taala.”—Ellen G. White, Manuscript Releases, vol. 12, p. 208.

Semua utai ti ulih dikereja Allah Tala kena ngidupka mensia ngambika enda mati belama iya, udah dikereja Iya magang, nyentukka Iya Empu udah nanggung rega ti pemadu besai. Orang ke enda selamat nya udah ngaga pilihan ti udah mai sida ngagai pengujung ti ngenyinuka nya. Penemu ti madahka ukum Allah Taala keatas orang ke jai, nyentuk mupuska orang ke jai (enti dibanding enggau diperinsa balama iya), bedanjang enggau perangai Allah Taala ti penuh pengerindu, nya penemu ti salah. Iya nya pengerindu Allah Taala, lalu pengerindu Allah Taala aja, ti minta keadilan, mega.

`Nama ti diajar Regang nya empu pasal utai ti sanggup Allah Taala ngereja ngambika Iya ulih nyelamatka genap iku orang ti ingin deka diselamatka?`