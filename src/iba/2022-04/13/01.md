---
title:  Proses Pengakim
date:  17/12/2022
---

### Bacaan Untuk Pelajaran Minggu Ini
Matt. 25:31–46; Dan. 7:9–14; 1 Kor. 6:2, 3; 2 Pet. 2:4–6; Mal. 4:1; P’dang. 21:8.

> <p>Ayat Hafalan</p>
> “Laban semua kitai enda tau enda bediri di mua Kristus lalu diakim ulih Iya, ngambika genap iku kitai nerima upah, nitihka utai ti udah dikereja kitai siku-siku ngena tubuh tu, nemuka utai nya manah tauka jai.” (2 Korint 5:10, NIV).

Bup Kudus terang amat bejaku pasal pengamat pengakim nya. Allah Taala deka ngakim dunya tu. Mayuh ayat dalam Penyanggup Lama enggau Penyanggup Baru ke bejaku enggau terang pasal tu. Atur ke adil ke nadai di dunya tu diatu deka datai siti hari dudi ila.

Bup Kudus madahka Allah Taala ngembuan ‘penemu ti sempurna’ (Jop 37:16, NIV) lalu “nemu semua utai” (1 John 3:20, NIV), nyengkaum niat ati ti dilalaika kitai (Pengajar 12:14, Jer. 17:10). Kitai ulih belalai ari semua orang enggau semua utai bukai, tang nadai bisi utai belalai ari Tuhan.

Enti baka nya, Tuhan enda begunaka pengawa ngakim dikena Iya nemu pengidup tiap iku mensia. Pengakim Tuhan, iya ke bendar, diatur Tuhan lalu dipejalaika Iya ketegal utai idup ke udah digaga Iya, iya ke di serega enggau di dunya. Proses tu ngembuan chura kosmik-sejarah laban udah nya iya terus ngerembaika iya ngagai dunya tu (P’dang. 12:7–9).

Sekumbang minggu tu kitai deka ngenang proses pengakim ba timpuh pengujung dalam tiga batang fasa iya: pengakim sebedau penatai Jesus, pengakim sekumbang seribu taun, enggau maya ukum dipejalaika. Proses pengakim tu deka tembu enggau pemutus pechara ti ngelepaska orang ti lurus enggau pemati ti kedua ungkup orang ke jai.

_*Pelajarka pelajar minggu tu kena nyediaka Sabat, December 24._