---
title:  Ngakim Sekumbang Seribu Taun
date:  20/12/2022
---

Bup Kudus madahka kitai ba Penatai ti Kedua nya ila (1) orang kudus ke idup enggau orang kudus ke baru udah diangkatka ari mati deka “betemu enggau Tuhan di langit” (1 Tes. 4:16, 17); (2) semua orang kudus nya deka dibai ke serega lalu diau ba endur ti udah disediaka Tuhan Empu ka sida (John 14:1–3, NRSV); lalu (3) semina ba pengujung timpuh seribu taun nya baru Jerusalem ke Baru deka nurun ke dunya tu lalu nyadi rumah endur orang kudus deka diau belama iya (P’dang. 21:1–3, 9–11). Nyadi, sekumbang seribu taun nya, lebuh dunya tu kusi sereta sunyi, orang kudus deka megai perintah begulai enggau Jesus di serega (Jer. 4:23, P’dang. 20:4).

`Bacha 1 Korint 6:2, 3 enggau Pemandang 20:4–6, 11–13. Nama kebuah orang kudus bisi ngambi bagi dalam pengawa ngakim sekumbang seribu taun nya?`

Seluruh proses ngakim nya bisi beberapa iti tuju: (1)kena ngelepas tauka meresi perangai Allah Taala ari jaku tuduh Sitan ti nuduh Allah Taala enda adil dalam chara iya mela utai ti udah digaga Iya; (2) kena netapka upah orang lurus nya enda bechiping; (3) kena mandangka ukum orang ke jai nya adil; lalu (4) kena madamka semua pengakang ati ke tau ngujungka orang angkat ngelaban baru ba seluruh universe tu. Dalam pengawa ngakim pansik pra-advent ungkup orang ke lurus, semina sida ti di serega aja ngereja iya (Dan. 7:9, 10). Tang dalam pengawa ngakim orang ke jai enggau sida melikat ke udah labuh sekumbang seribu taun nya,  sida orang kudus empu deka enggau dalam pengawa nya (1 Kor. 6:3, Jude 6, P’dang. 20:4–6).

Pengawa ngakim pansik pra’advent nya udah berengkah ba taun 1844 lebuh “mayuh kerusi diraja lalu diengkahka ba endur nya, . . . Pengawa bechara lalu belabuh, lalu mayuh bengkah bup dibuka” (Dan. 7:9, 10, NKJV). Tang bechara tauka ngakim sekumbang seribu taun nya, deka berengkah selepas orang kudus udah dibai ke serega lalu duduk datas kerusi diraja, lalu pechara tauka pengakim nya udah diserahka ngagai sida. Lalu, sekali agi, bup-bup dibuka, lalu orang ke mati deka “diakim nitihka utai ti udah dikereja sida, munyi ti ditulis dalam bup nya” (P’dang. 20:4, 12, NKJV). Proses tu meri peluang ngagai orang kudus meresa rikod serega deka meda atur Allah Taala ti adil dalam semua kes. Ukai semina Iya ngupah semua orang nitihka utai ti patut diterima sida bepelasarka pemutus ke udah dipilih sida, tang Iya mega nerangka kebuah Iya ngereja baka nya.

`Nama ti diajar tu ngagai kitai senentang perangai Allah Taala, iya nya, sebedau orang jai ke mati nya diangkatka idup baru ngambika nerima ukum pemati ti kedua, orang ti selamat diberi bagi dalam pengawa ngakim sida, lalu nadai siku orang deka diukum, nyentukka kitai, mega, deka meda penglurus atur Tuhan ti amat adil nya? Bai saut nuan ngagai kelas lebuh Sabat tu ila.`