---
title:  Pengakim Sebedau Penatai Jesus
date:  19/12/2022
---

Konsep senentang pengakim sebedau penatai Jesus, tauka disebut kitai pengakim “pra-Advent,” bisi ditemu ba mayuh endur dalam Bup Kudus.

`Bacha Daniel 7:9–14; Matthew 22:1–14; Pemandang 11:1, 18, 19; enggau Pemandang 14:6, 7. Baka ni ku ayat-ayat tu meri penerang ngagai ajar pasal pengakim pansik pra-advent ke dipejalaika dalam kort serega? Nama guna pengakim ke bansa nya?`

Konsep pengakim pemansik pra-advent ungkup sida nembiak Tuhan tu bepelasarka tiga iti batang ajar Bup Kudus.

Kesatu, iya nya ajar ti madahka semua orang ke mati--sekalika lurus tauka enda lurus--diau dalam kubur sida lalu enda nemu utai nyentuk ngagai pengangkat ti penudi nya ila (John 5:25–29).

Kedua, iya nya deka bisi timpuh ngakim semua mensia (2 Kor. 5:10, P’dang. 20:11–13).

Ketiga, iya nya, fakta pengangkat ti keterubah nya meh upah ungkup orang ke lurus, lalu pengangkat ti kedua nya meh pemati ti meruan belama iya ungkup orang ke jai (John 5:28, 29; P’dang. 20:4–6, 12–15).

Nama reti semua nya deh? Reti nya, enti semua mensia deka diakim, reti nya sida enda tau enda diakim dulu sebedau hari pengangkat sida, laban ba hari pengangkat nya sida deka nerima upah ti penudi nya.

Bup Daniel nyaup kitai meretika timpuh enggau baka ni gaya pengakim pra-advent nya. Ba pengujung timpuh 2,300 hari ke simbolik nya—ba taun 1844—kaaba ti di serega deka dituchi (Dan. 8:14, bandingka enggau Heb. 9:23) lalu pengakim pansik pra-advent nya deka berengkah (Dan. 7:9–14), iya nya dua jalai bebida nerangka event ke sama. Lalu ngakim nya deka “ngarika bala nembiak Allah Taala ti Pemadu Tinggi” (Dan. 7:22, NKJV). Reti nya, tu meh berita manah ungkup bala nembiak Allah Taala.

Dalam Matthew 22:1–14, Jesus bejaku pasal mansik tauka meresa bala pengabang ke datai ngagai gawai nikah nya sebedau gawai nikah nya berengkah.

Lalu dalam bup Pemandang, pengakim pansik pra-advent nya dikumbai pengawa nyukat “orang ke besembiang” dalam kaaba Allah Taala (P’dang. 11:1, NKJV) lalu dalam jaku gerah ti madahka “maya udah datai alai Iya deka ngakim” (P’dang. 14:6, 7, NKJV; bandingka enggau P’dang. 14:14–16).

`Baka ni ku penemu kitai pasal maya ngakim di serega nya ngempaska gaya kitai idup di dunya tu?`