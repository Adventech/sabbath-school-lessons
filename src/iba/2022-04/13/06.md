---
title:  Pemati ti Kedua
date:  22/12/2022
---

Allah Taala benung nguluka sejarah mensia ngagai kemunchak ba timpuh pengujung dunya. Baka pengujung seribu taun nya semua orang jai ke mati deka diangkatka ari kubur sida ngambika nerima ukum ti penudi (P’dang. 20:5, 11–15). Udah nya, lebuh seluruh proses ngakim nya udah tembu lalu nadai agi utai bukai ulih ditambahka kia, orang ke jai deka ngaku Tuhan amat adil. “Lebuh semua fakta dalam laya besai nya nyata dipeda, seluruh universe, baika sida ke taluk enggau sida ke ngelaban, deka sama-sama ngaku: “Jalai Nuan endang lurus sereta betul, O Raja ke belama-lama iya! Lalu Sitan empu deka “ngenduk lalu ngaku ukum iya sigi adil.”—Ellen G. White, The Great Controversy, pp. 670, 671.

`Bacha Malaki 4:1; Pemandang 20:14, 15; enggau Pemandang 21:8. Ni pengasi “danau api” enggau “pemati ti kedua” nya ila?`

Pemupus Sitan enggau bala melikat iya enggau semua orang ke jai ti penudi nya deka nuchi universe tu ari dosa enggau konsekuensi dosa. Taja pia, pemupus orang ke jai nya pen pengawa pengasih Allah Taala, ukai semina ungkup orang kudus tang ungkup orang ke jai nya empu. Ka agi sida mati ari ke idup ba mua Allah Taala iya ke “api ti ngerusak” tauka nunu ka dosa (Heb. 12:29).

“Sida [ti enda selamat] nya pemadu keran deka ngelarika diri ari tempat kudus nya. Rindu agi sida mati, ngambika sida ulih belalai ari mua Iya ti udah mati deka nyelamatka sida. Destini orang ke jai nya udah ditetapka sida empu ari pilih sida. Sida iya empu ke udah milih enda tama ke serega, lalu adil sereta penuh pengasih ari piak Allah Taala.”—Ellen G. White, The Great Controversy, p. 543.

Nya alai, pemupus dosa enggau orang ke bedosa ti penudi iya nya—enti dibandingka enggau teori ti ukai datai ari Bup Kudus ti madahka sida nya dia diperinsa belama iya dalam neraka—meri ukum ti adil sereta setipak enggau penyai ti udah dikereja sida. Iya mega nunjukka dosa bisi pun lalu deka bisi pengujung. Nya baru seluruh universe tu deka pulai baru ngagai pemanah iya ti asal, sebedau dosa, penyai, enggau pengendangasi angkat ngena jalai ti ngalitka ati sereta nadai bisi kebuah patut nyadi.

Puji meh Tuhan laban Iya meh “Hakim ti lurus” (2 Tim. 4:8, NKJV), ti deka ngaga pemutus ti adil ti meri pengidup ti meruan belama iya ngagai sida ti lurus enggau pemati ti belama iya ngagai sida ti jai.

`Nama ti salah ba penemu ti madahka Allah Taala deka nyelamatka semua orang ba pengujung iya ila? Nama kebuah penemu nya salah tauka jai amat?`