---
title:  Konsekuensi(Empas) Dosa
date:  05/10/2022
---

`Nitihka Pemungkal 3:7–19 enggau Rome 5:12, nama batang konsekuensi dosa?`

Tekuing ati laban jaku ular ti manis nya, Awa enda berundingka konsekuensi tauka empas panjai ari jalai salah ti dititi iya nya. Dalam iya empu, pengawa iya ti makai buah ti mali diempa nya enda penting enti dibandingka enggau reti ti disempamaka iya. Ari pengawa iya ti enda ngasi nya, Awa udah mutuska penaluk iya ngagai Allah Taala lalu nyerahka penaluk iya ngagai Sitan.

Pemungkal 3 nusi pasal pengelabuh Adam seduai Awa sereta enggau konsekuensi iya ti pemadu jai. Ari segi perening theologi, seduai iya sama diserang theophobia (reti nya takut ka Allah Taala) lalu seduai ngelalaika diri ari Iya (P’kal. 3:8). Ari segi psycho-social, seduai ngasai malu ka diriempu lalu berengkah besalahka pangan diri (P’kal. 3:7, 9–13). Ari segi fisikal, seduai deka bepeluh, ngasai pedis, lalu pengujung iya deka mati (P’kal. 3:16–19). Lalu ari segi ecologi, dunya asal tu pen berengkah luya lalu nyadi jai (P’kal. 3:17, 18).

Kebun Eden nyau enda agi nyadi tempat ti manah sereta nyamai endur diau. “Lebuh seduai meda dalam bungai ti layu sereta daun ti labuh nya tanda pemati, Adam seduai Awa pen nyabak lalu ngulit lebih ari mensia ke diatu nyabak sereta ngulitka orang ke mati. Pemati bungai ti alus nya amat ngasuh seduai tusah ati; tang lebuh bala kayu ti kering nya berengkah gugur daun, tu ngingatka seduai pengamat pemati nya endang ngerampit semua utai ti idup.”—Ellen G. White, Patriarchs and Prophets, p. 62.

Adam seduai Awa enda terus mati tikala nya, ari reti badu idup, tang ba hari ti sama nya, seduai nerima ukum pemati. Udah nya Tuhan madah ngagai Adam, “Nuan deka bepeluh tusur ngulihka asil ari tanah, nyentuk ngagai maya nuan pulai baru ngagai tanah, laban nuan endang ditempa ari tanah. Nuan endang digaga ari amau, nya alai ngagai amau meh nuan pulai” (P’kal. 3:19, NKJV). Pengelabuh nya udah mai konsekuensi ti chukup jai ngagai semua mensia. Rasul Paul madah, “baka dosa ti datai ngagai dunya nengah orang siku, lalu pemati datai laban dosa, nya alai pemati ngelekai ngagai semua mensia, laban semua bela udah bedosa” (Rom. 5:12, NRSV).

Fakta ti ngasuh tusah sereta pedis iya nya, sama baka semua mensia ari kelia-lia, kitai kemaya tu pen merinsa laban konsekuensi utai ti udah nyadi ba Kebun Eden nya. Taja pia, kitai amat beterima kasih ketegal Jesus enggau regang nya, kitai bisi pengadang deka idup meruan belama iya dalam dunya ke endur nadai agi bisi dosa.

`Lebuh kitai ngenang peneleba Awa ti tragis nya, nama pelajar ti tau diambi kitai ari nya senentang konsekuensi pengawa dosa kitai empu?`