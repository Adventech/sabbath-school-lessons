---
title:  Kena Tipu Ular Nya
date:  03/10/2022
---

`Bacha Pemungkal 3:1–7. Nama kriteria ti dikena Awa milih entara Jaku Allah Taala enggau jaku ular nya?`

Pemungkal 3 nya meh siti ari chunto ti pemadu terang senentang psikologi penguji. Allah Taala udah nangkan Adam seduai Awa enti seduai makai buah mali nya, seduai mesti deka mati (P’kal. 2:16, 17). Nyaru diri nyadi ular, Sitan ngena beberapa bengkah strategi dikena ngumpan Awa ngagai dosa.

Keterubah, iya nyerariska jaku tagang Allah Taala ti spesifik. Iya nanya indu nya, “Kati amat Allah Taala enda nyagi seduai makai buah ari semua kayu ti dalam kebun tu?” (P’kal. 3:1, NASB). Awa nyaut madahka jaku tagang nya semina ba siti kayu aja, laban enti seduai makai buah kayu nya tauka negu iya, seduai deka mati.

Udah nya, Sitan pen nyerekang jaku Allah Taala nya. Enggau nyemetak iya nyaut, “Enda seduai deka mati deh!” (P’kal. 3:4, NASB).

Pengujung iya, Sitan pen nuduh Allah Taala nya sengaja ngelalaika penemu ke beguna ari iya enggau laki iya. Raja penipu nya madahka kebuah Tuhan nagang seduai makai buah nya, “laban Allah Taala nemu, lebuh seduai makai buah nya, seduai deka nyadi sebaka enggau Allah Taala, nemu ngelala bida entara utai ti manah enggau utai ti jai.” (P’kal. 3:5, NASB).

Ati Awa ti enggai enda nemu utai nya udah ngujungka iya enda berasai kena pugai Sitan. Dia iya dipejal milih sekalika iya terus taluk ngasika jaku perintah tagang Tuhan tauka nurut jaku umpan Sitan. Enggau ati ti kakang ke jaku Tuhan, iya ngarapka asai ati diri-nitihka utai ti diperatika iya—dikena ngaga pemutus entara dua bengkah jaku ti beserekang nya.

Kesatu, ari segi pemakai, iya “meda buah kayu nya manah ke pemakai.” Kedua, ari segi “estetik” (pemanah peda mata), buah nya “manah dipeda.” Ketiga, ari segi lojik, buah nya “tau ngasuh pintar.” Nya alai, dalam runding iya empu, iya sigi bisi kebuah ti manah alai ngasika jaku ular nya lalu makai buah ari kayu ti mali diempa nya. Bai nasit jai, iya pen makai buah nya.

Sekeda orang madahka semua bansa penemu nya endang bisi guna, selagi kitai “bepegai teguh ba utai ti badas” (1 Tes. 5:21, NASB). Tang peneleba jai ti nyadi ngagai Adam seduai Awa ba Kebun Eden mandangka penemu, dalam iya diri empu, tau amat mai pengerusak. Iya ke bendar, bisi sekeda utai lebih manah agi enti kitai enda nemu iya.

`Nama ti diajar jerita tu ngagai kitai pasal berapa mudah kitai bekelikuh deka “ngemetulka” pengawa kitai ti salah tauka dosa kitai?`