---
title:  Jaku ti Beserekang
date:  02/10/2022
---

Dunya tu sempurna, lebuh datai ari jari Tuhan (P’kal. 1:31). Adam seduai Awa enda nemu reti pemati. Dalam konteks nya, Allah Taala datai ngagai Kebun Eden lalu nangkan seduai enggau jaku: “Nuan tau makai buah ari semua kayu dalam kebun tu, tang nuan enda tau makai buah ari kayu penemu ti tau ngasuh nuan nemu semua utai, laban lebuh nuan makai buah nya, nuan deka mati” (P’kal. 2:16, 17, NRSV).

Baka ni Pemungkal 2:16, 17 nunjukka realiti/pengamat bisi kuasa bebas milih ba Eden ti sempurna nya? Iya nya, nama kebuah Allah Taala enggai nyadi enda meri seduai jaku tangkan enti seduai enda ulih bebas milih?

Ni pengelama Tuhan udah meri jaku tangkan nya, Sitan pen tama ngagai Eden, nyaru diri nyadi ular. Enggau ati gaga Awa ngemataka ular makai buah nya tang enda ga iya mati. “Iya (Sitan) empu udah makai buah ti mali diempa nya”  (Ellen G. White, Patriarchs and Prophets, p. 54), lalu nadai apa-nama nyadi ngagai iya.

`Bacha Pemungkal 3:1–4. Enti nuan ngengkah diri ba penuduk Awa, nama kebuah jaku ular nya te betul amat munyi iya?`

Ari segi runding lojik mensia, jaku ular nya munyi ke lebih betul agi ari jaku Allah Taala. Kesatu, nadai bisi bukti dalam dunya asal tu, naka ke diatu, ti nunjukka dosa enggau pemati nya bisi. Kedua, ular nya benung makai buah ti mali diempa nya lalu iya enjoi amat makai iya. Nya alai, nadai kebuah Awa nagang diri ari ngereja utai ti sama, enda iya? Jaku pesan/komand Allah Taala nya baka ti kelalu nagang sereta enda patut-patut.

Penyalah iya, lebuh Awa milih entara dua bengkah jaku ti beserekang nya, iya enda beberatka tiga iti batang adat tauka prinsip: (1) akal tauka runding mensia enda selalu iya likun dikena nimbang pekara spiritual; (2) Jaku Allah Taala tau dipeda baka ti enda betul sereta enda patut ngagai kitai, tang iya ke bendar, iya selalu betul sereta tau dikarapka; lalu (3) bisi sekeda utai enda jai tauka salah dalam iya empu, tang Allah Taala udah milih utai nya dikena iya ngabas/ngetis pengasi kitai.

Kitai patut ingat peneleba Awa ba Kebun Eden nya ukai siti kes ke nyadi kediri dalam timpuh. Tiap hari enggau tiap sikin kitai enda tau enda milih entara Jaku Allah Taala (ti enda popular ba mayuh orang) enggau adat budaya ngelingi kitai ti narit kitai baka jayau. Pilihan kitai deka mai empas tauka konsekuensi ti meruan belama iya.

`Baka ni jalai ajar Bup Kudus ti terang nya belaban enggau jalai dunya tu?`