---
title:  Pemati dalam Dunya ti Bedosa
date:  01/10/2022
---

### Bacaan Untuk Pelajaran Minggu Ini
P’kal. 2:16, 17; P’kal. 3:1–7; Mas. 115:17; John 5:28, 29; Rom. 5:12; 2 Kor. 5:21.

> <p>Ayat Hafalan</p>
> “Nya alai, baka dosa ti datai ngagai dunya nengah orang siku, lalu pemati datai laban dosa, nya alai pemati ngelekai ngagai semua mensia, laban semua bela udah bedosa.” (Rome 5:12, NKJV).

Kristus nya meh Ejen Tuhan ti dikena Allah Taala ngaga universe enggau dunya tu nyadi bisi (John 1:1–3, 10; Kol. 1:16; Heb. 1:2). Tang lebuh Allah Taala Apai meri basa ti spesel ngagai Kristus lalu madahka Sida deka nengkebang dunya tu, “Lucifer pen ngasai chemburu sereta kepapas ka Jesus Kristus” (Ellen G. White, The Story of Redemption, p. 14) lalu ngelanggur jalai ngelaban Iya.

Udah ke dibuai ari serega, Sitan pen mutus “deka ngerusakka pengelantang Adam seduai Awa” di dunya tu, lalu enggau nya “ngasuh penusah ati nyadi di serega.” Dalam runding iya “enti iya ulih nipu seduai [Adam enggau Awa] ngambika seduai enda ngasi, tentu Allah Taala deka ngaga atur dikena ngampun seduai nya, lalu ari nya iya empu enggau semua melikat ke udah labuh deka bisi peluang ke manah endur bekunsi enggau seduai nya ka pengasih Allah Taala.”—Ellen G. White, The Story of Redemption, p. 27. Allah Taala nemu amat langgur Sitan, nya alai Iya nangkan Adam seduai Awa enggau jaku enda ngasuh seduai ngayanka diri ngagai penguji (P’kal. 2:16, 17). Reti nya, taja pen dunya tu agi sempurna lalu nadai endur nyalah, Tuhan endang udah meri atur ti terit ti patut dititihka mensia.

Minggu tu kitai deka ngenang pengelabuh Adam seduai Awa, pasal baka ni dosa enggau pemati ngalahka dunya kitai tu, enggau baka ni Allah Taala udah nanam benih pengadang ungkup mensia ba Eden kelia.

_*Pelajarka pelajar minggu tu kena nyediaka Sabat, October 8._