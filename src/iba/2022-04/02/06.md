---
title:  Semaya Injil ti Keterubah
date:  06/10/2022
---

`Bacha Pemungkal 3:15, 21. Nama pengadang ungkup semua mensia bisi ditemu dalam ayat-ayat tu?`

Pemungkal 3 nusi tragedi besai ti ninggang dunya tu sapengudah Pengelabuh nya. Semua utai berubah, lalu Adam seduai Awa ulih meda bida entara dunya ke dulu ari nya enggau penyadi dunya udah lepas nya.

Tang lebuh seduai natka ati ti tusah sereta asa, Allah Taala pen meri seduai penetap ungkup maya nya enggau pengadang ke dudi hari. Kesatu, Tuhan nyumpah ular nya ngena jaku pengadang ka Mesias. Ku Tuhan bejaku, “Aku deka ngasuh nuan enggau indu tu begedika pangan diri. Anak iya enggau anak nuan deka seruran bemunsuh enggau pangan diri. Anak iya deka ngeredakka pala nuan, lalu nuan deka mantuk tumbit anak iya” (P’kal. 3:15, NKJV).

Leka jaku “bemunsuh” (Heb. ’eybah) reti nya, ukai semina laya besai sereta panjai entara pemanah enggau penyai, tang mega ati diri ti begedika dosa, ti udah ditanam pengasih Allah Taala dalam runding mensia. Ari gaya asal, kitai endang udah labuh amat (Epe. 2:1, 5) lalu nyadi “ulun dosa” (Rom. 6:20, NKJV). Taja pia, pengasih ti ditanam Jesus dalam genap iku mensia ngasuh kitai bemunsuh enggau Sitan. Lalu ati “bemunsuh” tu, ti udah diberi ngagai mensia ba Eden, ngasuh kitai deka nerima pengasih Iya ti nyelamatka kitai. Enti nadai pengasih ti ngubah tu enggau kuasa ti ngaga baru, dia deh mensia deka terus nyadi ulun Sitan, ti besedia deka ngereja sebarang utai ti diasuh iya.

Udah nya Tuhan nguna piring jelu dikena nyempamaka semaya Mesias tu (peda P’kal. 3:21). “Lebuh Adam, nitihka tunjuk ajar Allah Taala, ngaga piring ungkup dosa, nya meh pengawa ti pemadu pedis diasai iya. Jari iya enda tau enda dikena ngambi nyawa, iya ti semina Allah Taala ulih meri, lalu ari nya ngaga piring ungkup dosa. Nya meh ke terubah iya Adam meda pemati. Lebuh iya meratika jelu ti bedarah nya, kekasak mutuska seput, iya deka merening ka mua ulih pengarap ngagai Anak Allah Taala, ti disempamaka jelu ti mati nya, iya ti deka mati nyadika piring ungkup mensia.”—Ellen G. White, The Story of Redemption, p. 50.

`Bacha 2 Korint 5:21 enggau Hebrews 9:28. Nama ti diajar ayat-ayat tu senentang utai ti terubah dipandangka ba Eden?`

Nemu pengujung diri ti deka mati (P’kal. 3:19, 22–24), Adam seduai Awa pen ninggalka Kebun Eden. Tang seduai enda ninggalka tempat nya telanjai tauka ngelindung diri ngena daun kayu ara ti digaga seduai empu (P’kal. 3:7). Allah Taala empu “ngaga gari ari kulit jelu” ke seduai iya, lalu Tuhan empu “ngerasukka gari nya ba seduai iya” (P’kal. 3:21, NKJV), ti nyempamaka pengelurus Iya ti ngari kitai (peda Sek. 3:1–5, Luke 15:22). Baka nya meh, ari pun iya kelia, ba Eden, berita injil endang udah dipandangka ngagai mensia.