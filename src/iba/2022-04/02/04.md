---
title:  “Enda Seduai Deka Mati Deh”
date:  04/10/2022
---

`Bacha Pemungkal 3:4. Nama mayuh macham chara pemula tu udah diulang-ulang ari siti jeman ngagai siti jeman?`

Siti chunto ti besai amat pasal pemula tu iya nya dalam ajar pengarap ti madahka semengat (soul) enda nemu mati. Ajar tu meh ti nyadika pelasar mayuh pengarap enggau falsafah orang lama kelia. Di menua Ejip kelia, pengarap tu ngujungka sida ngamalka pengawa ngaga “mumia” enggau perengka kubur, baka ti dipeda dalam piramid Ejip.

Teori tu mega udah nyadi batang tiang tunjang falsafah orang Grika. Ngambika chunto, dalam The Republic of Plato, Socrates nanya Glaucon: “Kati nuan enda sedar ke semengat kitai enda nemu mati?” Dalam bup Plato, ti dikumbai Phaedo, Socrates nyebut jaku ti sebaka, madahka “semengat kitai enda nemu mati, lalu semengat kitai deka idup dalam “hades”--iya nya dunya orang mati.” Lalu penemu ke datai ari falsafah tu udah nempa ketebal agi budaya orang barat nyentuk ngagai pengarap Kristen sapengudah sida rasul nadai agi kelia.  Tang asal penatai iya endang lama dulu ari nya, endang bepun di Kebun Eden, ari Sitan empu.

Tu meh batang isu ke bendar dalam penguji Awa ba Eden, ke alai Sitan madah ngagai Awa, “Nadai seduai deka mati!” (P’kal. 3:4, NASB). Enggau jaku ti nyemetak tu, Sitan udah ngangkatka jaku iya lebih tinggi ari Jaku Allah Taala.

`Nama ti diajar ayat-ayat tu ti nyakal ajar pasal semengat ti enda tau mati, lalu baka ni kitai ulih ngena ayat-ayat tu ngelaban pemula tu? (Mas. 115:17; John 5:28, 29; Mas. 146:4; Matt. 10:28; 1 Kor. 15:51–58).`

Teori Sitan ti madahka semengat enda nemu mati tu majak idup, nyentukka dalam dunya moden tu pen. Bup-bup, wayang-wayang, enggau program TV semua majak ngerembaika pemula tu, ti ngajar, lebuh kitai mati, kitai pindah ari pengidup tu ngagai bansa pengidup ke bukai. Lalu iya ke ngenyinuka kitai iya nya pemula tu mega diajar dalam mayuh pengarap Kristen. Nyentukka sains mega udah masuk champur. Bisi siti gerempung di Amerika Syarikat ti nguji deka nempa siti teknologi, ti ulih dikena kitai bekuntik enggau orang ke udah mati, laban sida arapka orang ke udah mati nya agi mengkang idup nyadi orang PMP, reti nya “postmaterial persons” iya nya “orang udah lepas tubuh tu.” Enggau ajar ti salah tu balat amat dikarapka mensia, enda patut tekenyit ati kitai enti pemula tu deka bisi peranan ti besai dalam pekara-pekara ti penudi nyadi dalam sejarah mensia.

`Baka ni ku pemula tu nyata dalam budaya nuan empu? Nama kebuah kitai mesti manggaika pengarap kitai dalam Jaku Allah Taala lalu ukai ba pengasai ati kitai?`