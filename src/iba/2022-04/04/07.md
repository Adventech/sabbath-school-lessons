---
title:  Tambah Penemu
date:  21/10/2022
---

Bacha Ellen G. White, “Visions of Future Glory,” pp. 722–733, in Prophets and Kings.

Sains moden ngajar semua utai digaga ari ‘atom’ iya ti digaga ari dua bengkah simpir utai ke lebih mit, iya nya “quarks” enggau “leptons,” ti dipelabaka sida utai ti nyadi perengka dikena ngaga semua utai fisikal.  Nya alai, enti quarks enggau leptons nya utai ti ngaga dunya fisikal tu, kati, enda ka Allah Taala ke ukai semina udah ngaga tang mega udah ngintu dunya tu, ulih ngatur baru quarks enggau leptons nya lebuh maya udah datai endur iya ngangkatka kitai? Ngemeluka pengangkat nya, Bertrand Russell, siku orang ti enda arapka Tuhan, nanya nama ti deka nyadi ngagai orang ti udah diempa orang ke makai mensia, laban tubuh sida udah nyadi isi dagin orang ke makai sida, nya alai, sapa ke empu tubuh ni lebuh hari pengangkatka nya ila deh? Tang, kati enti Tuhan tembu ngambi quarks enggau leptons, ti nyadi perengka dikena ngaga pengidup, ari sebarang alai, lalu, bepelasarka infomasi ti dikembuan Iya senentang genap iku kitai, ngaga kitai baru ari quarks enggau leptons nya, kati deh? Tang meh, Tuhan, enda begunaka perengka asal kitai nya; sebarang iya tau dikena Iya. Tauka, iya ke bendar, Tuhan ulih ngajihka quarks enggau leptons ke baru lalu ngaga kitai ari nya.  Tang, baka ni aja pen chara Iya ngereja nya, Allah Taala ti udah ngaga universe tu ulih nempa kitai baru, baka ti disemayaka Iya deka dikereja Iya lebuh hari pengangkat orang ke mati.

“Tuhan ti meri pengidup deka ngangauka sida ti reta ti udah dibeli Iya dalam pengangkat ti keterubah nya ila, lalu nyentuk ngagai jam pemenang nya, lebuh terumpit deka ditebah lalu bala mayuh deka pansut ngagai pemenang ti kekal, setiap orang kudus ti tinduk nya deka diibun enggau likun lalu dijaga baka batu intan ti berega, sida ti ditemu Allah Taala ngena nama sida. Ulih kuasa Juruselamat ke diau dalam sida sekumbang sida ke idup lalu ketegal sida enggau bempu gaya pengidup Tuhan, sida deka diangkatka idup baru ari pemati.”—Ellen G. White Comments, The SDA Bible Commentary, vol. 4, p. 1143.

**Tanya ti Deka Dipejuraika**

`Dipelabaka bisi kira 2 trillion galaxy (gerempung bintang) di langit luar din, tiap iti ngundan bebiliun-biliun bintang. Lalu sekeda bintang nya bisi planet-planet ti bepusin-pusin ngelingi sida, sama baka planet-planet dalam sistem solar kitai bepusin ngelingi matapanas kitai. Diatu, pikir ulih nuan pemesai kuasa Allah Taala, iya ti ukai semina udah nengkebang semua bintang-bintang nya, tang Iya mega ngintu semua nya lalu nemu nama genap iti sida nya (Mas. 147:4). Taja pen realiti ti ngalitka ati kitai tu enda meri bukti ka Allah Taala ti sama nya ulih tauka deka ngangkatka sida ke udah mati, baka ni ku iya mandangka ngagai kitai kuasa besai ti sama ti dikembuan Iya nya nadai bisi penanggul ngangkatka orang ke mati?`

`Hebrews 11 mandangka penaluk enggau pengarap bala sida ke dikumbai “wira pengarap” jeman kelia. Baka ni ku bagi bup tu nambahka pemereti kitai senentang pengadang ti dikembuan sida “wira” dalam Penyanggup Lama tu, taja pen sida idup dulu ari pengangkat Jesus?`