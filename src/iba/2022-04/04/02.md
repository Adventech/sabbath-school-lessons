---
title:  “Aku Deka Meda Allah Taala”
date:  16/10/2022
---

`Bacha Jop 19:25–27 lalu bandingka enggau John 1:18 enggau 1 Timoti 6:16. Kemaya lalu dalam keadaan baka ni iya ngarapka diri “meda Allah Taala”?`

Pengidup tu endang enda adil. Kitai meda tu lebih agi lebuh kitai meda orang ke “manah” merinsa lalu orang ke “jai” mansang mujur (peda Mas. 73:12–17, Mal. 3:14–18). Ngambika chunto, Jop nya siku “orang ke badas sereta lurus,” sereta “nangika Allah Taala sereta enggai ngereja penyai” (Jop 1:1, NKJV). Taja pia, Allah Taala nyagi Sitan ngemediska iya ngena beberapa bengkah penusah. Tubuh fisikal iya diempa penyakit balat sereta pedis (Jop 2:1–8). Ari segi material/reta, iya lenyau semua jalu tupi enggau reta pengeraja iya (Jop 1:13–17). Dalam ruang-bilik, iya lenyau semua orang gaji iya nyengkaum bala anak iya mati magang (Jop 1:16, 18). Lalu ari segi emosi, nyentukka bala pangan iya bela nyalah iya lalu ngumbai iya meh mensia ti bedosa ti aruh nerima utai ti ditapi iya nya (Jop 4:1–5:27, Jop 8:1–22, Jop 11:1–20, etc.). Nyentukka bini iya empu bejaku, “Kati nuan agi mengkang tetap ati? Nama kebuah nuan enda nyumpah Allah Taala, lalu mati?’” (Jop 2:9, NKJV).

Nyadi tudah Jop endang enda nemu diri nyadi puak laya besai entara Allah Taala enggau Sitan. Ngasaika pemedis diri baka nya, Jop nyau ngutuk pengada diri lalu ngumbai lebih manah agi enti iya enda diadaka (Jop 3:1–26). Taja pia, penetap ati tauka penaluk iya ngagai Tuhan udah terang amat disebut ditu, “Taja pen Iya munuh aku, aku deka tetap arapka Iya” (Jop 13:15, disalin ari Alkitab Versi Borneo). Taja iya ngumbai diri enda lama da agi deka mati, iya netapka ati enda ngawakka pemati ngempu jaku ti penudi. Enggau pengarap ti kuat iya madah taja pen iya deka mati, Penebus iya deka bediri dudi ila, lalu Jop empu, deka meda Allah Taala enggau mata diri (Jop 19:25–27). “Tu jaku ti terang amat merening ngagai pengangkat nya.”—The SDA Bible Commentary, vol. 3, p. 549.

Tu meh pengadang ti pemadu bemulia ditengah-tengah tragedi! Taja dikelulung penyakit enggau pemedis, pengeruntuh ekonomi, kena pakai jaku, sereta anchur emosi, agi meh Jop ulih ngarapka hari lebuh iya deka angkat idup baru ari mati lalu meda Penebus iya. Iya ke amat, jaku Jop pasal pengangkat nya penuh enggau pengadang ke sama dikembuan Marta beratus taun udah nya dalam jaku iya ngagai Jesus: “Aku nemu iya [Lasarus] deka angkat idup baru lebuh pengangkat orang ari mati ba pengujung dunya.” (John 11:24, NKJV). Jop, baka Marta, enda tau enda nuntut semaya tu ngena pengarap, taja pen, enda baka Jop, Marta enda lama udah nya deka meda bukti pengarap iya nya dikamatka.

`Baka ni kitai deka belajar arapka Tuhan taja pen betapi enggau pengidup ti pedis sereta enda adil tu?`