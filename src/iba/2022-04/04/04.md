---
title:  “Ari Dalam Perut Bumi”
date:  18/10/2022
---

`Bacha Masmur 71. Nama reti jaku penulis masmur lebuh iya minta Allah Taala ngangkatka iya baru “ari dalam perut bumi” (Mas. 71:20, disalin ari Alkitab Versi Borneo)?`

Dalam Masmur 49 kitai udah tetemuka jaku pengadang dalam pengangkat nya, dibandingka enggau penentu ti pelesu ka sida ti lap sereta beli ti ngarapka pengaya sida. Dalam Masmur 71, penulis masmur ngiga pengelikun enggau pengadang ari Allah Taala sekumbang ti dikelulung munsuh enggau sida ti nuduh iya sebarang, ke madahka Allah Taala udah ninggalka iya (Mas. 71:10, 11).

Sekumbang dalam penguji, penulis masmur bulih pengelantang enggau penetap ati lebuh iya ngingatka baka ni Allah Taala udah ngibun iya ari suba. Keterubah, iya nemu Tuhan udah nyaga iya kenyau ari iya agi mit nyentuk mansutka iya ari kandung indai iya (Mas. 71:6). Udah nya, iya ngaku Tuhan udah ngajar iya kenyau ari iya agi biak (Mas. 71:17).

Enggau penetap ka Allah Taala nya ti batu enggau kuta iya, penulis masmur ngumbuk Iya, “Awakka Nuan nyadi pengelindung aku sereta nyadi kuta ti tegap nyaga aku, laban Nuan nyadika batu enggau kuta aku” (Mas. 71:3, NKJV). “Anang nulak aku ketegal aku nyau tuai. Anang ninggalka aku ketegal aku nyau lemi” (Mas. 71:9, NKJV). “O Allah Taala, anang jauh ari aku; O Allah Taala aku, datai enggau jampat lalu tulung aku!” (Mas. 71:12, NKJV). Udah nya ku penulis masmur nambah, “Nuan udah ngasuh penusah enggau pemerinsa ninggang aku, tang Nuan deka ngasuh aku kering baru, lalu mai aku angkat baru ari dalam perut bumi” (Mas. 71:20, disalin ari Alkitab Versi Borneo).

Genteran jaku “ari dalam perut bumi” tau disalin kitai reti iya bejaku pasal pengangkat fisikal penulis masmur dudi hari ila. Tang dalam konteks tu iya lebih betul agi dikena nerangka kondisi penulis masmur ke ngasaika penusah ati ke balat nyau asai ke tanah udah nelan iya (bandingka enggau Mas. 88:6 enggau Mas. 130:1). Nya alai, kitai tau ngumbai jaku tu “ke batang iya jaku sempama, tang iya mega ngayuka pengangkat fisikal ari mati.”—Andrews Study Bible note on Ps. 71:20.

Ba pengujung iya, utai ti beguna ti patut ditemu kitai, iya nya, baka ni kati pen situasi kitai, Allah Taala tetap bisi dia, Iya ibuh ka kitai, lalu pengujung iya, pengadang kitai ukai ba pengidup ke diatu tang dalam pengidup ti deka datai—iya nya pengidup ti meruan belama iya ti enggi kitai dalam Jesus sapengudah kitai diangkatka idup baru ba penatai Iya ti kedua kali ila.

`Semua kitai udah kala bisi ngasai pengasa ati ke balat. Taja baka nya, baka ni numpuka pikir kitai ngagai jalai Tuhan ti udah bisi enggau kitai lalu nyaup kitai dulu suba ulih nyaup kitai maju ke mua dalam pengarap enggau pechaya ka Iya lebuh maya Iya asai ke jauh amat ari kitai?`