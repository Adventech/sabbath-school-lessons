---
title:  “Kita ke Mati Deka Idup Baru”
date:  19/10/2022
---

`Bacha Isaiah 26:14 enggau 19. Nama bida entara sida ti deka mati belama iya (Isa. 26:14; peda mega Mal. 4:1) enggau sida ti deka bulih pengidup ti belama iya (Isa. 26:19)?`

Bup Isaiah ngayanka bida besai entara pemesai kuasa Allah Taala enggau penadaidaya mensia (peda Isaiah 40). Taja pen kitai baka rumput rangkai lalu baka bungai layu, jaku Allah Taala deka bisi meruan belama iya (Isa. 40:6–8). Tang taja pen kitai mensia tu bedosa, pengasih Allah Taala ti nyelamatka kitai endang tebuka ngagai semua mensia lalu nyadi ngasi nyentuk ngagai orang bansa bukai ti nerima sempekat Iya lalu ngintu hari Sabat (Isaiah 56).

Dalam bup Isaiah, pengadang ka pengangkat nya dikerembaika lebih besai agi. Dulu ari tu jaku pasal pengangkat dalam Bup Kudus datai ari jaku orang kediri empu  (Jop 19:25–27, Mas. 49:15, Mas. 71:20), tang nabi Isaiah bejaku pasal iya baka ti nyengkaum iya empu enggau komuniti sida ti arap dalam sempekat nya (Isa. 26:19).

Isaiah 26 meri bida ti terang amat ka pengujung orang ke jai enggau orang ke lurus. Ba sepiak siti, orang ke jai, deka mati belama iya lalu nadai bisi peluang diidupka baru, udah lepas “pemati ti kedua” (P’dang. 21:8). Sida deka dipunaska abis lengis, lalu semua pengingat sida deka mati belama iya (Isa. 26:14). Ayat tu nyukung ajar ti madahka nadai bisi semengat tauka roh ke idup ke deka terus idup udah lepas pemati. Bejaku pasal pengerusak ti penudi iya ungkup orang ke jai, ti deka nyadi udah nya, Tuhan madah ba ayat bukai, sida ke jai nya deka ditunu abis lengis, datai ka sida nadai agi tinggal “urat tauka dan” (Mal. 4:1, NKJV).

Lalu ba sepiak ke bukai, sida ti lurus deka diangkatka ari pemati lalu nerima upah sida ti beberekat. Isaiah 25 nyemetak madahka “TUHAN ti Pemadu Tinggi deka ngerusak pemati belama iya! Iya deka ngendas ai mata ari mata semua orang” (Isa. 25:8, NKJV). Kitai meda jaku tu dalam Isaiah 26: “Bala Nuan ke udah mati, deka idup baru! Bangkai sida deka idup baru. Semua sida ke tinduk dalam kubur deka dani lalu belagu gaga ati. Enggau bendar, ambun Nuan baka ambun ti terang, lalu bumi deka ngeluaka sida ti udah mati” (Isa. 26:19, disalin ari Alkitab Versi Borneo). Semua orang kudus ke udah diangkatka deka enggau pengerami makai besai ti disediaka Tuhan ka semua orang (Isa. 25:6). Pengangkat ti penudi nya deka ngumpul semua orang ke lurus ari semua jeman, nyengkaum kaban belayan ti dikesayauka nuan ke udah mati dalam Jesus Kristus.

`Uji nuan mikir enti kitai nadai bisi pengadang, tauka penetap, tauka sebarang kebuah alai kitai nganggap pemati nya meh pengujung semua utai ka kitai lalu nadai bisi utai bukai kelimpah ari nya. Lalu nambahka ka nya, semua orang ke nemu kitai deka lenyau magang, lalu enda lama udah nya kitai nyadi baka kitai ti nadai kala udah bisi lalu pengidup kitai nadai kala bisi reti tauka guna sekali. Baka ni ku nasit ti baka nya bebida enggau pengadang ti dikembuan kitai?`