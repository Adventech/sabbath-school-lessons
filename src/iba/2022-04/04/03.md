---
title:  Ari Kuasa Pendam
date:  17/10/2022
---

`Bacha Masmur 49. Nama ti ngasuh penulis masmur tu tentu amat ka pengangkat iya penudi ila (Mas. 49:15) enti dibandingka enggau sida ke mati enggau nadai penentu nya (Mas. 49:6–14)?`

Masmur 49 bejaku pasal pengarap pelesu orang ke beli “ke bekering ba pengaya lalu temegahka pemayuh pemisi sida” (Mas. 49:6, NKJV), sida ke “meri nama ngagai tanah sida ngena nama sida empu” (Mas. 49:11, disalin ari Alkitab Versi Borneo), lalu idup semina deka merekat diriempu (Mas. 49:18). Sida beulah baka ke rumah enggau mulia sida empu deka bisi belama lama iya (Mas. 49:11, 17).

Tang orang ke beli nya enda ingatka basa sida deka lesap lalu sida deka mati sama baka jelu-jelu mati (Mas. 49:12, NKJV). “Sida diletak mati baka bedus, lalu pemati deka nyadi pengibun sida. . . . tubuh sida deka buruk dalam dunya pemati, jauh ari menua diri empu” (Mas. 49:14, NKJV).

Munyi ti ku Jop beratus taun dulu ari nya, “Aku ada telanjai, lalu aku deka mati telanjai” (Jop 1:21, NIV; 1 Tim. 6:7). Penulis masmur madah, orang ke bepenemu-dalam enggau orang ke lap sereta beli, sama mati, “sida bela ninggalka pengaya sida ke peturun sida” (Mas. 49:10, NKJV).

Tang bisi bida ke nyata amat entara sida. Ba sepiak tu orang ke lap sereta beli nya mati, taja pen iya udah nguji ngulihka penentu dalam reta enggau utai ti udah dikereja iya. Tang sepiak nyin, bebida ari nya, sida ke bepenemu-dalam meda, kilah jerita pengidup mensia enggau jil dunya orang mati, upah ti bemulia ti udah digalau Allah Taala ka iya (1 Pet. 1:4). Enggau bisi persepsi tu dalam runding iya, penulis masmur ulih bejaku enggau penuh pengarap, “Tang Allah Taala deka ngelepaska aku. Iya deka ngelepaska aku ari kuasa pemati” (Mas. 49:15, NKJV).

Sapenemu enggau pengadang Penyanggup Lama, jaku ayat tu ukai madahka lebuh iya mati semengat penulis masmur nya deka terebai terus ngagai serega. Penulis masmur tu semina madahka diri enda deka diau belama iya dalam pendam. Bisi maya deka datai alai Allah Taala deka nyelamatka iya ari pemati lalu mai iya ngagai serega.

Sekali agi, penentu pengangkat dudi ila bisi dipadahka ditu, dikena meri pengadang, penetap, enggau reti ngagai pengidup kitai ke diatu. Nyadi, sida ke bepenemu-dalam deka bulih upah ti lebih bemulia sereta meruan belama iya enti dibandingka enggau utai ti ulih digumpul sida ke lap sereta beli ka diriempu sekumbang pengidup sida ti pandak tu.

`Baka ni sekeda jalai nuan udah meda pemeli sida ti manggaika pengarap sida ba pengaya enggau pengulih sida empu? Baka ni ku nujuka perening nuan ngagai regang nya ulih nyaga nuan ari labuh kedalam penyalah ti sama?`