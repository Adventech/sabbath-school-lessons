---
title:  Tambah Penemu
date:  04/11/2022
---

Bacha Ellen G. White, “Gethsemane,” pp. 685–697; “Calvary,” pp. 741–758, in The Desire of Ages; “Repentance,” p. 27, in Steps to Christ.

“Aku meda seluruh serega beberatka keselamatan kitai; kati patut ka kitai enda beberatka nya? Kati patut ka kitai cherida aja, baka nya ke siti pekara ke mit aja sekalika kitai selamat tauka enda? Kati patut ka kitai beberatka piring genselan ke udah digaga ketegal kitai? Sekeda orang udah ngaga baka tu. Sida udah nganggap pengasih Tuhan nya pekara ke mit aja, lalu nya ngasuh Tuhan enda lantang ati enggau sida. Roh Kudus Tuhan enda deka belama iya dikenusahka kitai. Iya deka ninggalka kitai enti kitai ngenusahka iya lama agi. Udah bekau Allah Taala ngereja semua utai ti ulih dikereja Iya dikena nyelamatka mensia, enti gaya pengidup sida nunjukka sida enda beberatka pengasih ti diberi Tuhan nya, dia deh sida deka nerima upah pemati, ke dibayar enggau rega ti chukup mar. Pemati nya meh iya ke pemadu pedis; laban sida ngasaika pemedis enggau pemerinsa ti udah diasaika Jesus datas regang dikena mayar rega keselamatan ka sida, ke udah ditulak sida. Nya baru sida sedarka utai ti udah lenyau ari sida—iya nya pengidup ti meruan belama iya enggau waris ti kekal. Piring besai ke udah diberi dikena nyelamatka kitai nunjuk ngagai kitai pemesai rega nyawa kitai. Lebuh nyawa orang ti berega nya udah lenyau sekali, iya lenyau belama iya.”—Ellen G. White, Testimonies for the Church, vol. 1, p. 124.

**Tanya ti Deka Dipejuraika**

`Hebrews 10:4 madah, “Laban darah sapi enggau darah kambin enda ulih muai dosa” (NIV). Enti baka nya, baka ni ku orang ba jeman Penyanggup Lama diselamatka deh? Baka ni ku banding kad kredit—ke dikena nuan bebayarka utai tang udah nya nuan deka mayar bil kad kredit nya—nyaup kitai meretika lebih manah agi senentang subjek tu?`

`Bacha 2 Korint 5:18–21. Enti Jesus udah mati ungkup dosa semua dunya, nama kebuah enda semua orang deka diselamatka deh? Nama kebuah pilihan kitai empu bisi peranan ke besai amat dikena nentuka sapa orang ti deka diselamatka ulih regang nya lalu sapa orang ti enda deka diselamatka taja pen piring ke besai nya udah digaga ungkup sida?`

`Nama sekeda utai ti diajar “penemu-dalam dunya” ngagai kitai tang utai nya “pemeli” ba Allah Taala?  Chunto iya: penemu mensia ti madah semua utai ti pemadu ngalitka ati dalam rupa enggau pemanah iya di dunya tu udah nyadi kediri empu? Tauka universe tu tembu nyadi kediri ari utai ti nadai? Nama chunto ke bukai ke dikingatka nuan?`

`Perundingka tanya ti penudi ba pelajar hari Selasa. Nama utai pasal regang nya, enggau utai ti nyadi dia, ngaga idea keselamatan ti bepanggai ba kereja badas kitai nya utai ti ngelebu amat, salah amat, lalu ngelaban amat pelan keselamatan Tuhan ka kitai?`