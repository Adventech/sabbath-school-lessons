---
title:  Iya Mati Ungkup Kitai
date:  29/10/2022
---

### Bacaan Untuk Pelajaran Minggu Ini
P’dang. 13:8; Matt. 17:22, 23; Mark 9:30–32; John 19:1–30; Rom.6:23; 1 Kor. 1:18–24.

> <p>Ayat Hafalan</p>
> “Baka Moses ke nuatka ular temaga di menua puang, baka nya meh Anak Mensia deka dituatka, ngambika barang sapa arapka Iya bulih pengidup ti meruan belama iya” (John 3:14, 15, NKJV).

Ku jaku orang, kitai enda ulih nyeliahka pemati enggau chukai. Tang jaku nya enda tentu betul. Orang ulih nyeliahka chukai, tang enda ulih nyeliahka pemati. Engka sida ulih ngelaunka diri mati beberapa taun, tang lama laun, pemati tetap datai. Lalu laban kitai nemu orang ke mati, sekalika lurus tauka jai, sama terengkah ba palan ke sama terubah iya, nya alai pengadang kitai ka pengangkat nya bereti semua utai ka kitai. Munyi ku jaku Paul, enti nadai pengadang tu, “reti nya orang ke udah mati dalam Kristus, udah lenyau magang” (1 Kor. 15:18, NKJV). Amat nyelai jaku Paul tu enti “orang ke udah mati dalam Kristus” nya udah niki ka serega lalu lantang begulai enggau Tuhan din.

Nya alai, pengangkat Kristus nya beguna amat dalam pengarap kitai, laban dalam pengangkat Iya nya pengangkat kitai dijamin. Tang sebedau Kristus diangkatka ari mati, Iya mesti dulu deka mati. Tu meh kebuah, lebuh iya natka penusah berat ba Getsemani, ngadangka Diri napi pemati, Iya besampi: “Diatu ati Aku balat tusah. Kati Aku patut nyebut --‘Apai, lepaska Aku ari maya tu’? Enda patut, laban nya meh kebuah Aku udah datai ngagai maya tu.’ ” (John 12:27, NKJV). Lalu kebuah nya meh ngambika Iya mati.

Minggu tu kitai deka numpuka pelajar ba pemati Kristus enggau nama reti iya ungkup semaya pengidup meruan belama iya.

_*Pelajarka pelajar minggu kena nyediaka Sabat, November 5._