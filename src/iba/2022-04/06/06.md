---
title:  Reti Regang Nya
date:  03/11/2022
---

`Bacha 1 Korint 1:18–24. Nama jaku Paul pasal regang nya, lalu baka ni ku iya bebidaka nya ari “penemu-dalam dunya”? Nama kebuah, lebih agi kemaya hari tu, lebuh penemu “materialisma” (iya nya penemu ti ngumbai semua utai ke amai nya semua material, ti reti nya nadai bisi Tuhan Allah Taala tauka dunya ghaib/supernatural) nguasa semua “penemu-dalam dunya,” mesej/ajar pasal regang nya beguna amat?`

Regang Kristus nya meh isi puak jerita lama penyelamat. “Eternity/keabadian enda ulih nyagam penalam pengerindu ti dipandangka ba regang diatas Kalvari. Dia meh pengerindu Kristus ti nadai nemu abis enggau pemingking Sitan ti beberatka diriempu aja betunga mua enggau pangan diri.”—Stephen N. Haskell, The Cross and Its Shadow (South Lancaster, MA: Bible Training School, 1914), p. v.

Lebuh Jesus enggau baruh ati meri Diri nyadika piring genselan kena nebus mensia, Sitan ngerigangka diri empu nginsah Iya enggau pemerinsa enggau pemedis. Jesus ukai mati semina pemati biasa ti deka ditapi genap iku mensia. Iya mati pemati ti kedua, ngambika semua orang ti nerima Iya enda deka ngasaika pemati nya ka diri empu.

Senentang reti Regang nya, bisi beberapa iti aspek penting ke patut dikingatka kitai. Keterubah, Regang nya meh pemandang ti pemadu terang senentang atur Allah Taala ti lurus ngelaban dosa (Rom. 3:21–26). Kedua, Regang nya meh pemandang ti pemadu terang senentang pengerindu Allah Taala ke mensia ti bedosa Rom. 5:8). Ketiga, Regang nya meh pun penatai kuasa ti besai kena mutuska rantai dosa (Rom. 6:22, 23; 1 Kor. 1:17–24). Keempat, Regang nya meh siti aja pengadang kitai deka bulih pengidup ti kekal belama iya (Pil. 3:9–11; John 3:14–16; 1 John 5:11, 12). Lalu kelima, Regang nya meh siti aja ubat tipang dikena nagang orang angkat ngelaban Tuhan di seluruh universe dudi ila (P’dang. 7:13–17, P’dang. 22:3).

Pemendar-pemendar ke penting amat senentang regang tu, nadai ulih ditemu ngena “penemu-dalam dunya.” Beserekang enggau nya, suba, baka ke diatu, berkhutbah pasal regang nya dikumbai “pemeli” dalam penemu dunya, iya ti suah agi enggai ngaku pemendar ti pemadu nyata dipeda: iya nya, Allah Taala ti Penengkebang nya endang amat bisi (peda Rom. 1:18–20).

Leka jaku Grika ti disalin nyadi “pemeli” endang bekaul enggau leka jaku English “moron” (tambap lap); reti nya, pengawa ti nusi berita injil nya dikumbai “pengawa tambap” nitihka “penemu-dalam dunya.” Penemu-dalam dunya enda ulih nemu Jesus tauka keselamatan ti diberi Iya ngagai kitai nengah pemati Iya datai regang nyadika ganti kitai.

`Taja pen sekeda “penemu-dalam dunya” bisi meri nilai ka kitai, nama kebuah kitai enda tau ngasuh iya ngachau utai ti dikarapka kitai senentang Jesus enggau pengadang ke diberika kitai nengah “pemeli pesan ti diajar ngagai kitai” (1 Kor. 1:21, NKJV)?`