---
title:  Ari Sebedau Penumbuh Dunya
date:  30/10/2022
---

`Bacha Pemandang 13:8, Surat Rasul 2:23, enggau 1 Peter 1:19, 20. Baka ni ku Kristus tau disebut “udah dibunuh sebedau penumbuh dunya” (NKJV)?`

“Semua orang ke diau di dunya deka nyembah iya, iya nya semua orang, kenyau ari sebedau penumbuh dunya, ti nadai nama ditulis dalam bup pengidup Anak Domba ti udah dibunuh.” (P’dang 13:8, NKJV). Utai ti beguna ba kitai ditu iya nya Kristus “udah dibunuh sebedau penumbuh dunya” tu. Iya ke nyata ditu, kitai mesti nganggap tu baka simbol tauka lambang aja, (bup Pemandang endang penuh simbol tauka lambang), laban Kristus enda diregang dataika beribu taun udah lepas dunya tu digaga. Utai ti ku ayat tu iya nya pelan keselamatan endang udah disediaka sebedau dunya tu digaga. Lalu utai ti sentral dalam pelan nya, iya nya, pemati Jesus, Anak Domba Allah Taala, datas regang.

`Bacha Titus 1:2. Nama ti diajar ayat tu ngagai kitai senentang berapa lama kelia pelan keselamatan, ti bepusatka pemati Kristus, udah disediaka?`

“Pelan keselamatan kitai nya ukai utai ti diperundingka dudi, tauka pelan ti digaga sapengudah pengelabuh Adam . . . . Iya mantaika prinsip tauka atur ti endang ari jeman kekal udah nyadi pelasar perintah Allah Taala.”—Ellen G. White, The Desire of Ages, p. 22.

Pelan nya udah dipandangka dulu ngagai Adam seduai Awa ba Kebun Eden (P’kal. 3:15, 21), lalu iya dilambangka setiap iti piring bedarah dalam seluruh Penyanggup Lama. Chunto iya, lebuh nguji pengarap Abraham, Allah Taala udah nyediaka siku kambin ti disembelih ke ganti Isak (P’kal. 22:11–13). Ganti tu lebih terang agi nyempamaka Jesus ke nyadi piring ganti kitai datas regang, dikena ngampun sereta nebus kitai.

Nya alai, puak seluruh pelan keselamatan nya meh pemati Jesus nyadika ganti kitai, ti disempamaka korban jelu ari kelia-lia, genap iti korban nya nyempamaka pemati Jesus datas regang sebagai “Anak Domba Allah Taala, ke muai dosa dunya!” (John 1:29).

`Nyembelih jelu nyadika piring nya endang pengawa ke bedarah sereta ngenakutka--sigi amat. Tang nama kebuah utai ti ngenakut sereta bedarah tu dikena ngajar kitai senentang pemati Jesus ke ganti kitai sereta pemerat ungkus dosa kitai deh?`