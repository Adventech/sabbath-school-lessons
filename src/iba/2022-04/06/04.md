---
title:  “Udah Tembu!”
date:  01/11/2022
---

`Bacha John 19:1–30. Nama mesej ke beguna amat ungkup kitai dalam jaku Jesus ti madah, “Udah tembu”?`

Pengujung iya, timpuh ti berat amat ungkup Jesus, ungkup mensia, enggau ungkup seluruh universe, pen datai. Enggau penusah ati ti berat amat, iya belaban enggau kuasa pemetang. Belubah Iya mansang ngagai Taman Getsemani, nengah pechara ti enda adil, nuju ngagai bukit Kalvari. Bala melikat ke jai nguji deka ngalahka Iya. Lebuh Jesus begantung datas regang nya, tuai imam, sida pengajar adat, enggau bala tuai-tuai ngeleseka iya, ku sida, “Iya ngidupka orang bukai, tang Iya enda ulih ngidupka Diri Empu! Enti Iya amat Raja orang Israel, awakka Iya nurun ari regang nya, ngambika kitai arapka Iya!” (Matt. 27:42, NKJV).

Kati ulih Jesus nurun ari regang nya lalu ngidupka Diri Empu? Ya, pemadu ulih; tang meh Iya enggai ngereja nya. Pengerindu Iya ti nadai syarat ka semua mensia, nyengkaum sida ke beduan Iya nya, enda nyagi iya ngalahka Diri. Iya ke bendar, “sida ke ngeleseka Iya nya meh entara orang ke sanggup Iya mati laban deka nyelamatka sida; lalu Iya enda ulih nurun ari regang nya lalu ngidupka Diri Empu, laban iya dipantang, ukai enggau paku lawang, tang laban peneka Iya nyelamatka sida.”—Alfred Plummer, An Exegetical Commentary on the Gospel According to S. Matthew (London: Elliot Stock, 1910), p. 397.

Nyadi ditu, dalam pemerinsa Kristus, Jesus benung ngalahka perintah Sitan, taja pen Sitan ke ngasut pekara ke nyadi ke ngujung ngagai regang, nyengkaum ngasut Judas nyual Jesus (John 6:70; John 13:2, 27). “Taja pen John enda nyebut iya ditu, pemati Jesus nya endang pengawa ari Sitan, tang iya mega pengawa ke alai Jesus menang ngalahka Sitan.”—George E. Ladd, A Theology of the New Testament, rev. ed. (Cambridge, UK; Lutterworth Press, 1994), p. 192.

Ngangau enggau nyawa inggar ari atas regang, “Udah tembu” (John 19:30), Jesus madahka ukai semina pemerinsa Iya udah tembu, tang lebih agi Iya udah ngulihka pemenang dalam laya besai nya, ngalahka Sitan enggau kuasa jai iya. “Semua serega menang dalam pemenang Juruselamat nya. Sitan udah alah, lalu iya nemu perintah iya udah lenyau.”—Ellen G. White, The Desire of Ages, p. 758.

Tusah kitai deka nangkap banding ti ngalitka ati ditu: iya nya, dalam Iya ti udah nyepi pemalu ti pemadu besai, Anak Allah Taala udah menang pemenang ti pemadu besai sereta bemulia, ungkup kitai enggau ungkup universe.

`Pikir ulih nuan berapa jai dosa nya ke alai semina pemati Jesus aja ke ulih ngampun iya. Nama ti diajar tu ngagai kitai pasal berapa nadai guna pengawa kitai ti nguji deka ngulihka merit/kredit ba mua Allah Taala? Iya ke bendar, nama utai ke ulih dikereja kitai dikena nambahka utai ti udah dikereja Jesus ka kitai? Bai saut nuan ngagai kelas lebuh hari Sabat tu ila.`