---
title:  Penulu Ngagai Regang
date:  31/10/2022
---

**Nama reaksi sida murid lebuh Jesus bejaku pasal pemerinsa enggau pemati Iya ti deka datai, lalu nama ti patut diajar reaksi sida nya ngagai kitai senentang bahaya kitai salah paham senentang Bup Kudus?**

`Matt. 16:21–23`

`Matt. 17:22, 23; Mark 9:30–32; Luke 9:44, 45`

`Luke 18:31–34`

Jesus udah diadaka ngambika mati, lalu Iya udah idup ngambika mati. Setiap singkang kaki iya mai Iya makin semak ngagai piring genselan ke besai Iya datas regang ba Kalvari. Iya chukup sedarka tauka nemu misi Iya nya, lalu Iya nadai nyagi sebarang orang tauka sebarang utai ngelimpangka Iya ari tuju nya. Iya ke bendar, “Seluruh pengidup Iya endang nyadika penulu ngagai pemati Iya datas regang.”—Ellen G. White, Fundamentals of Christian Education, p. 382.

Ba taun ti penudi dalam pengawa Iya di dunya tu, Jesus suah agi bejaku lebih nyemetak ngagai bala murid Iya senentang pemati iya ti makin dampih datai. Tang sida baka ti enda ulih sereta enggai nerima pengamat jaku Iya nya. Laban runding sida balat saru pasal peranan Mesias, nya alai sida nadai nyangka sekali, Jesus, ti nyadi Mesias nya, deka mati. Enggau jaku pandak, theologi tauka penemu sida ti salah nya udah ngenataika ngagai sida pemedis enggau pemerinsa ti enda patut udah nyadi.

Jesus udah terang madah ngagai Nikodemus, “Baka Moses ke nuatka ular temaga di menua puang, baka nya meh Anak Mensia deka dituatka, ngambika barang sapa arapka Iya bulih pengidup ti meruan belama iya” (John 3:14, 15, NKJV). Lebuh sida di Caesarea Pilipi, Jesus “madah ngagai sida murid Iya, Iya enda tau enda mansang ngagai Jerusalem lalu natka Diri diperinsaka bala tuai bansa, bala tuai imam, enggau bala pengajar Adat, lalu dibunuh, lalu diangkatka idup baru ari mati ba hari ti ketiga” (Matt. 16:21, NKJV). Lebuh mansa nengah Galili (Mark 9:30–32) lalu sekumbang pejalai Iya ti penudi nuju Jerusalem (Luke 18:31–34), sekali agi Jesus bejaku ngagai murid Iya pasal pemati enggau pengangkat Iya. Tang meh sida enda mending ka Iya, laban nya ukai utai ti deka didinga sida. Berapa mudah meh kitai ngaga utai baka nya, enda iya?

`Orang, lebih agi raban ti dipilih Tuhan, ngembuan penemu ti salah senentang penatai Mesias ti keterubah kelia. Nama sekeda konsep tauka penemu ti salah ke dikembuan mensia diatu senentang penatai Jesus ti kedua kali?`