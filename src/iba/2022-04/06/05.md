---
title:  Iya Mati Ungkup Kitai
date:  02/11/2022
---

`Bacha John 3:14–18 enggau Rome 6:23. Nama ti diajar ayat-ayat tu senentang utai ti udah nyadi tauka diulih ari pemati Jesus?`

Lebuh Jesus datai ba Sungai Jordan ngambika dibaptisa, John Pemaptisa madah, “Peda kita, nyin Anak Domba Allah Taala, ke muai dosa dunya!” (John 1:29, NKJV). Jaku tu ngelala tauka ngaku Kristus nya meh Anak Domba Allah Taala ti dilambangka semua piring ke betul dalam Penyanggup Lama.

Tang piring jelu kediri enda ulih muai dosa (Heb. 10:4). Sida semina meri pengampun besyarat ke bepanggai ba pengasi piring Kristus dudi hari ila datas regang. “Enti kitai ngaku dosa kitai, Iya endang tau dikarapka sereta lurus, lalu Iya deka ngampun kitai ari dosa kitai, lalu nuchi kitai ari semua penyai” (1 John 1:9, NKJV).

`Bacha John 3:16, 17. Nama pengadang besai tau diambi kitai ari ayat-ayat tu, lebih agi lebuh nuan amat ngasaika diri endang patut diukum ketegal utai ti udah dikereja nuan?`

Perundingka ulih nuan nama reti semua tu. Jesus, ke udah nengkebang kosmos (John 1:1–3), meri Diri ungkup kitai, nyadi piring kena ngampun dosa, ngambika kitai enda diukum baka ke patut kitai diukum. Tu meh semaya besai dalam Injil.  	Jesus Kristus madah, “Laban Allah Taala balat rinduka dunya, nya alai Iya meri Anak Tunggal Iya, ngambika mati ungkup kitai (John 3:16, NRSV). Tang kitai anang enda ingat Kristus ari peneka Iya Empu udah meri diri ungkup kitai (Heb. 9:14). Luther bejaku pasal regang nya sebagai “alta alai Iya [Kristus], dipakai api pengerindu ti nadai sekat ti benung menyadi dalam ati Iya, ngenjuk piring ti idup sereta kudus iya nya tubuh enggau darah Iya ngagai Apai ngena sampi seruan ti bebendar sereta enggau sabak ti inggar, enggau ai mata ti angat (Heb. 5:7).”—Luther’s Works, vol. 13 (St. Louis, MO: Concordia Publishing House, 1956), p. 319. Kristus udah mati sekali aja ungkup semua (Heb. 10:10) lalu sekali aja ungkup belama iya (Heb. 10:12), laban korban/piring iya endang pemadu chukup lalu nadai kala tauka deka lenyau kuasa iya.

Bisi agi utai bukai nambahka nya: “Enti sema bisi siku aja pen mensia ti nerima injil pengasih Iya, dikena nyelamatka mensia ke siku nya, Kristus tetap deka milih jalai pengidup ti merinsa sereta baruh enggau pemati Iya ti ngemaluka nya.”—Ellen G. White, The Ministry of Healing, p. 135.

`Bacha baru John 3:16, nukar leka jaku “dunya” enggau “barang sapa” ngena nama nuan empu. Baka ni ku nuan ulih ngaga semaya nyadi enggi nuan empu, tiap maya, lebih agi lebuh penguji mai nuan bedosa?`