---
title:  Pengalaman Nyau Deka Mati
date:  05/12/2022
---

Sekeda jaku ti pemadu popular dikena meri “bukti” nyukung ajar semengat ti enda nemu mati asal nya meh pengalaman orang ke nyau deka mati (“near-death experiences”). Dalam bup iya, Life After Life: The Investigation of a Phenomenon—Survival of Bodily Death (Atlanta, GA: Mockingbird, 1975), Raymond A. Moody, Jr., mantaika pemutus ari pansik lima taun digaga iya ngagai lebih seratus iku mensia ke udah ditetapka “mati klinikal” tang udah nya ulih diidupka baru. Sida nya ngambu diri bisi meda siku orang ti perenching tampak ti penuh pengerindu sebedau sida pulai idup baru. Lalu tu udah dianggap sebagai “bukti ti manah amat ti nunjukka roh mensia mengkang idup selepas pemati)(back cover). Sekumbang betaun-betaun ke udah, mayuh bup ke sama baka nya udah dichelak lalu dijual, ngerembaika penemu ke sama. (Peda Pelajar 2.)

`Bacha jerita pengangkat dalam 1 Raja 17:22–24, 2 Raja 4:34–37, Mark 5:41–43, Luke 7:14–17, enggau John 11:40–44. Berapa iku sida nya bisi bejaku pasal sebarang gaya pengidup sekumbang sida ke mati nya, lalu nama kebuah saut ngagai tanya nya beguna amat?`

Semua pengalaman orang ti nyau deka mati ke dikenang dalam bup jeman moden tu bejaku pasal orang ke udah mati klinikal, tang bedau mati amat, enti dibandingka enggau Lasarus ke udah mati empat hari lalu tubuh udah berengkah but (John 11:39). Lasarus tauka sebarang sida ke bukai ke udah diangkatka idup baru lebuh jeman Bup Kudus kelia nadai bejaku pasal pengalaman selepas pengidup tu, sekalika dalam serega, dalam purgatory/tempat penuchi, tauka dalam neraka. Tu amai-amai jaku ti senyap, tang iya setuju penuh enggau ajar Bup Kudus senentang gaya enda sedar orang ke udah mati!

Tang, kati ku pengalaman orang ke nyau deka mati ke balat dikejakuka orang kemaya hari tu deh? Enti kitai nerima ajar Bup Kudus ti madahka orang ke mati nya enda sedar tauka enda nemu utai (Jop 3:11–13, Mas. 115:17, Mas. 146:4, Pengajar 9:10), dia deh kitai semina bisi dua iti pilihan: sekalika nya halusinasi psikokimia ke nyadi dalam kondisi ekstrim, tauka iya nya pengawa antu Sitan ti nipu (2 Kor. 11:14). Penerang ke engkeman iya nya meh pengawa antu Sitan ti nipu, lebih agi laban dalam sekeda kes ke nyadi nya orang ngambu diri bisi betemu sereta berandau enggau kaban-belayan sida ke udah mati! Tang iya mega tau nyadi ari dua iti faktor nya dipegulaika.

Laban pengawa Sitan ti nipu tu makin majak nyadi, sereta mudah amat diterima mayuh orang, beguna amat kitai bepegai teguh ngagai ajar Jaku Allah Taala, enda ngira nama pen pengalaman ti diasaika kitai tauka orang bukai ti belaban enggau utai ti diajar Bup Kudus.

`Utai ti narit perening kitai ditu iya nya NDE (near death experience/pengalaman nyau deka mati) tu, kemaya hari tu, disukung ulih “sains” kenu. Nama ti diajar tu ngagai kitai pasal berapa bejimat kitai patut iya enggau utai ke kenu iya udah “dibuktika” ulih sains?`