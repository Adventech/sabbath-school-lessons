---
title:  Pengawa Nipu ba Timpuh Penudi
date:  03/12/2022
---

### Bacaan Untuk Pelajaran Minggu Ini
Matt. 7:21–27, John 11:40–44, 1 Pet. 3:18, 1 Sam. 28:3–25, Epe. 6:10–18.

> <p>Ayat Hafalan</p>
> “Sigi aruh iya! Indah Sitan deh nemu nyaru diri nyadi melikat penampak. Nya alai, enda nyelai enti bala ulun Sitan nemu nyaru diri nyadi ulun pengelurus. Sida deka nerima ukum ti setipak enggau utai ti udah dikereja sida” (2 Korint 11:14, 15, NRSV).

Dunya kitai ke diatu udah nyadi kawah besai ke endur “bubur” kuasa nyelai sereta ngalitka ati udah digirau begulai dia, lalu dibantu Hollywood, ke nadai kakang ati ngaga wayang ke bisi tema pengarap enggau utai nyelai ke endur ajar ke salah enggau pengawa nipu dichampurka dia magang. Jaku bula keterubah nya, “Enda nuan mati!” (P’kal. 3:4, NASB) udah mega meransang sekeda bup ti pemadu mayuh dibacha enggau wayang ti pemadu mayuh dipeda sekumbang beberapa puluh taun ke udah, enggau mayuh ari pemain video ti pemadu popular, mega. Enda ulih disalamka kitai agi, kitai endang tebuka sereta diumpan ngagai gelanggang Sitan ti nyayau kitai, ti pegari ngena mayuh macham rupa enggau bentuk, nyentuk, dalam sekeda kes, datai belalai dalam karung sains.

Siti ari fenomena ke pemadu nipu nya meh utai ke dikumbai pengalaman “near death” (NDEs) tauka “nyau ka mati,” ke alai orang ke “udah mati” nya pulai idup baru lalu bejerita ke utai ke udah nyadi ba iya. Lalu mayuh orang ngambi utai tu nyadika bukti semengat ke enda nemu mati!

Sekumbang minggu tu kitai deka berandau senentang pengawa nipu ba timpuh penudi tu, nyengkaum mistisisme (mysticism), pengalaman nyau ka mati, reinkanasi (roh idup baru dalam bentuk bukai), nekromansi (nemu bejaku enggau roh orang mati), nyembah roh aki ini, enggau pengawa bukai. Semua topik tu penuh bahaya magang ke patut ditemu kitai tang anang datai ka kitai tebuka ngagai “pengaruh” sida.

_*Pelajarka pelajar minggu kena nyediaka Sabat, December 10._