---
title:  Mistisisme (Mysticism)
date:  04/12/2022
---

Dunya kitai tu udah dilamun bah mistisisme ke besai. Leka jaku “mistisisme” (“mysticism”) tu leka jaku ke kompleks ke nyerangkum mayuh macham idea. Ari segi agama, leka jaku nya dikena nyebut kaul entara siku-siku orang enggau Tuhan tauka Kuasa Besai dalam sekeda peneleba spiritual tauka khayalan. Baka tu meh peneleba sekeda gerija lebuh sida besembiang tauka nyembah. Fenomena tu tau bebida dalam bentuk enggau pemalat iya, tang iya suah agi muai ke tisi kuasa Jaku Allah Taala ti Ditulis lalu nukar iya ngena asai ati orang siku-siku. Dalam sembah ke baka tu, ajar Bup Kudus nadai diguna, lalu orang Kristen nya mudah amat dibai pengalaman ti diasaika diriempu. Agama ti subjektif baka tu nadai meri pengelindung dikena nyaga orang ari kena tipu sebarang ajar, lebih agi penipu ba timpuh pengujung tu.

`Bacha Matthew 7:21–27. Dalam penampak ari jaku Jesus tu, nama reti iya kitai ngaga rumah spiritual kitai “datas batu” enggau ngaga iya “datas pasir”?`

Dunya Kristen selepas jeman moden tu deka galak agi muai ke tisi ajar doktrin Bup Kudus, ngumbai ajar nya enda releven/engkeman agi enggau pengidup diatu laban nya ajar pengarap orang kelia, ku sida. Lalu, dalam proses nya, jaku ajar Jesus udah diganti enggau batang tubuh Jesus Empu—dalam penemu sida, ngambika banding, sekeda jerita Bup Kudus nya ukai jerita ke amat laban Jesus, dalam runding sida, tentu enda deka ngasuh utai nya nyadi baka ti udah dituliska nya. Pengasai enggau penyamai ati diri pengujung iya nyau nyadi kriteria dikena nyalinka reti jaku Bup Kudus tauka nulak terus ajar Bup Kudus ti terang, ke suah agi bejaku pasal ngasika Tuhan, baka ti disebut Jesus utai ti pemadu beguna dikena nirika rumah kitai datas batu.

Sida ke ngumbai enda penting nama utai ti dikarapka sida dalam doktrin, asal meh sida arap dalam Jesus Kristus, nya meh orang ke diau dalam bahaya. Bala Roman Inquisitors (Inkuisitor Romawi) ke udah munuh orang Protestant kelia ke enda alah diitung pemayuh iya, pen arapka Jesus Kristus meh. Sida ke udah “muru antu” dalam nama Jesus (Matt. 7:22, NKJV) udah arapka Iya. “Penemu ti madahka nadai pulai ke apa nama utai ti dikarapka kitai nya meh siti ari jaku tipu Sitan ke pemadu mujur amat. Iya nemu pemendar, ti diterima enggau ati ti rinduka iya, deka nuchi roh orang ti nerima iya; nya kebuah iya seruran bebendar deka nukar pemendar enggau ajar ti pelesu, ensera ngapa, enggau injil ke lain.”—Ellen G. White, The Great Controversy, p. 520.

`Baka ni ku kitai ulih ngelaban ulah mensia ti ngasuh asai ati/emosi enggau pengingin kitai ngasuh kitai ngereja utai ti belaban enggau Jaku Allah Taala?`