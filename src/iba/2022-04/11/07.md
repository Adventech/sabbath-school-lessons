---
title:  Tambah Penemu
date:  09/12/2022
---

Bacha Ellen G. White, “Dealing With False Science, Cults, Isms, and Secret Societies,” pp. 602–609, in Evangelism; and “Spiritism,” pp. 86–93, in Confrontation.

Bisi siti gerempung ke ngambu diri benung ngaga teknologi ke ulih dikena bekontek enggau sida ke udah mati “nengah pesan pandak (sms), kangau talipaun, enggau konferens video.” Orang ke udah mati nya dikumbai sida PMP (post material persons [orang selepas tubuh material]), lalu laman web sida ngambu lebuh mensia mati sida betukar “ngagai siti fasa bukai ke kekal belama iya” tang, “mengkang bisi penyedar, identiti, enggau batang aspek bentuk fisikal sida ke suba.” Tang, iya ke lebih penting agi, Gerempung FonSemengat tu ngambu diri benung ngaga teknologi, dalam tiga fasa, ke deka ulih dikena berkomunikasi entara orang material(ke agi idup) enggau orang selepas material(ke udah mati).

Dalam Fasa keterubah sida deka  “ulih ngirum pesan pandak ngagai kaban-belayan ke udah mati sereta ngagai sida ke pakar dalam semua bidang pakar.” Dalam Fasa ti kedua, sida deka “ulih berandau enggau kaban-belayan sida ke udah mati ke diau ba tempat kekal ke bukai.” Lalu dalam Fasa ti ketiga, ku sida, orang deka ulih “ninga sereta meda sida ke benung idup dalam bidang ke endur semua utai ulih nyadi, tang dipeda ari perening tauka perati ke lain.”

Lebih agi ngenakutka ati nya meh chara sida deka ngetis sekalika orang mati ke berkomunikasi enggau sida nya amat-amat orang ke betul baka ti diambu sida. “Ngambika chunto,” laman sesawang nya madah, “apai indai ke benung ngulit nya tau nanya tanya-tanya dibaruh tu ngagai anak lelaki tauka anak indu sida ke udah betukar dunya” ‘Kati nuan bisi ukui benama Snoopy lebuh nuan agi mit suba? Kati bisi kami meri nuan pisau kuchik ke pemeri hari pengada nuan ke sepuluh taun suba?’” Roh Nubuatan udah meri kitai jaku tangkan ti nyemetak amat senentang utai baka tu: “Roh-Roh kekadang ngayanka diri baka gamal kaban kitai ke udah mati, lalu ngenang utai ke udah nyadi dalam pengidup suba lalu ngereja utai ti udah dikereja sida lebuh ke agi idup suba.”—Ellen G. White, Patriarchs and Prophets, p. 684.

**Tanya ti Deka Dipejuraika**

`Mayuh orang Kristen nerima sereta pechaya pia aja ka semua utai ti dikerembaika orang dalam media masa, laban nya meh utai ti diterima semua budaya jeman moden diatu, ku sida. Ni prinsip ari Bup Kudus ti patut nyadi garis lalau kitai lebuh bekenaka media masa, lebih agi enti utai nya terang-terang ngerembaika penemu ke ditemu kitai salah sereta nipu?  (peda Mas. 101:1–8, Jaku-dalam 4:23, Pil. 4:8)?`

`Baka ni ku kitai ulih nyaup orang ngalahka pengawa Sitan ti nipu ba timpuh pengujung tu seraya ngelindung diri ari kena pangka penipu ke sama nya?`

`Mayuh orang Kristen nganggap jerita ke alai “Samuel” dikangauka ari pemati nya nyadika bukti ari Bup Kudus ti nunjukka orang ke mati mengkang idup. Nama ti diajar jerita tu ngagai kitai senentang kebuah kitai enda tau berindik ba siti ayat tauka siti jerita aja endur nirika siti-siti doktrin, tang, iya ke betul, kitai mesti meda semua jaku Bup Kudus senentang siti-siti topik?`