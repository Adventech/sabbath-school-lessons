---
title:  Nyaru Diri enggau Ngayanka Diri
date:  08/12/2022
---

Nyau ka sama enggau ‘necromancy’ bisi mega pengawa antu nyaru diri baka gamal orang ke udah mati lalu ngayanka diri ngena jalai bukai. Antu tau nyaru diri baka gamal kaban-belayan ke udah mati, pangan, tauka sebarang orang ke bukai. Gamal fisikal enggau munyi nyawa iya sebaka enggau sida ke udah mati. Semua pengawa nipu ti dikereja Sitan tu deka dikena iya nipu orang ke enda teguh urat dalam Jaku Allah Taala. Ellen G. White meri kitai jaku tangkan tu, “Sida rasul, ke ditiru sida roh bula nya, digaga ngelaban utai ti udah ditulis sida ari iring Roh Kudus lebuh sida agi di dunya kelia.”—The Great Controversy, p. 557. Lebih ari nya, “Pengawa ti penudi ti deka dikereja Sitan dalam drama penipu ti pemadu besai tu, iya nya, Sitan empu deka nyaru diri nyadi Jesus.”—The Great Controversy, p. 624.

`Bacha 2 Korint 11:14, 15 enggau Epesus 6:10–18. Nama terabai kena nyaga kitai ari pengawa antu ti nipu baka nya?`

Rasul Paul nangkan kitai enggau jaku madahka, “kitai ukai beperang ngelaban isi enggau darah, tang ngelaban bala pemerintah, ngelaban perintah, ngelaban kuasa dunya ti petang tu, enggau ngelaban kuasa roh ti jai di langit” (Epe. 6:12, NRSV). Kitai ulih dilindung ari pengawa nipu nya semina lebuh kitai ngerasukka “semua senyata Allah Taala” (Epe. 6:13, NKJV) ke disebut dalam Epesus 6:13–18.

Pengawa antu Sitan ti nyaru diri lalu mandangka diri nya tau amat ngenakut sereta nipu kitai, tang sida enda ulih nipu orang ti dilindung Allah Taala lalu bediri teguh datas Jaku Allah Taala. Ari perspektif doktrin, sida ke arapka doktrin Bup Kudus senentang mensia ti enda nemu mati nitihka syarat nemu sebarang utai ti pegari tauka komunikasi enggau orang ke udah mati, nya endang pengawa antu Sitan lalu mesti ditulak ngena kuasa pengasih Allah Taala. Sekali agi, enda ngira berapa kuat, sereta baka ke amat pemandang nya dipeda, kitai mesti selalu bediri teguh datas ajar Bup Kudus ti madahka orang ke mati nya tinduk sereta nadai nemu utai dalam kubur sida.

Taja pia, uji nuan ngerunding diri bisi parai siku ari kita sebilik lalu udah nya nuan arap amat iya udah pegari ngagai nuan? Lalu madahka pengerindu iya ngagai nuan? Lalu madahka diri lelengau amat ka nuan? Lalu nyebut utai, ke semina kita aja nemu? Lalu iya madahka diri udah diau ba tempat ke lebih manah diatu? Enti orang enda nemu amat ajar Bup Kudus senentang gaya orang ke mati, tentu mudah amat orang nya deka arapka utai nya lalu kena tipu. Lebih agi laban orang nya sigi deka arapka utai baka nya, mega.

`Nama reti bepasukka “semua senyata Allah Taala”? Baka ni ku kitai deka ngereja tu ngena jalai ti praktikal tiap-tiap hari dalam pengidup kitai, lalu ukai semina lebuh betapi enggau pengawa nipu ti nyadi ba timpuh pengujung tu?`