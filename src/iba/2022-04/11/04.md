---
title:  Penjelmaan Semula (Reincarnation)
date:  06/12/2022
---

Pengarap orang kapir ke ngumbai semengat enda nemu mati nya nyadika pelasar teori penjelmaan semula tauka semengat pindah ke nadai diajar Bup Kudus. Teori tu udah diiru mayuh agama dunya ke besai. Lebuh ketebal agi orang Kristen arapka semengat ti enda nemu mati nya amat bisi lalu diau di serega tauka neraka lebuh mensia nya udah mati, orang ke arapka penjelmaan semula (reincarnation) madahka semengat ke enda nemu mati nya nengah mayuh pusin pemati enggau pengada baru di dunya tu.

Ba sekeda sida nya, penjelmaan semula tu dipeda baka siti proses ubah pemansang spiritual ti ngasuh roh sida teulihka renggat penemu enggau adat moral ke mansang tinggi sereta besai agi dalam pejalai sida ngagai kesempurnaan (pengidup ti chukup manah). Orang pengarap Hindu arapka semengat ti kekal nya bejalai nengah penyedar ti mansang,  ti dikumbai “samsara” ba enam iti kelas pengidup: aquatics (pengidup dalam ai), plants (utai tumbuh), reptilia enggau indu utai, burung, jelu, enggau mensia, nyengkaum orang ke diau di serega.

`Bacha Hebrews 9:25–28 enggau 1 Peter 3:18. Enti Jesus mati “sekali” aja (Heb. 9:28, 1 Pet. 3:18, NKJV) lalu baka nya mega semua mensia mati “sekali” aja (Heb. 9:27, NKJV), nama kebuah sekeda orang ke ngambu diri Kristen arapka penjelmaan semula (reincarnation) dalam sekeda rupa, deh?`

Mayuh orang arap ukai ka utai ti patut dikarapka sida tang dalam utai ti kadeka ati sida arap. Enti siti-siti teori ulih ngelantang sereta ngiburka ati sida, sida pen tepantup ati nerima iya enggau nadai kelikuh agi. Tang ba orang ke serius nerima jaku ajar Bup Kudus, nadai jalai sida deka nerima teori penjelmaan semula nya.

Kesatu, teori nya belaban engggau ajar Bup Kudus senentang “semengat” ti nemu mati sereta enggau pengangkat tubuh (1 Tes. 4:13–18).

Kedua, iya madamka doktrin senentang penyelamat ulih pengasih Tuhan nengah pengarap kitai dalam pengawa Jesus Kristus ti nyelamatka kitai (Epe. 2:8–10) lalu nukar iya ngena kereja badas mensia.

Ketiga, teori nya ngelaban ajar Bup Kudus ti madahka destini kekal mensia ditetapka belama iya ari pemutus ti digaga kitai sekumbang dalam pengidup ke diatu (Matt. 22:1–14, Matt. 25:31–46).

Keempat, teori nya ngaga penatai Jesus ti kedua kali nadai reti sereta nadai relevan tauka nadai tuju agi (John 14:1–3).

Lalu, kelima, teori nya madahka orang ke udah mati nya agi bisi diberi peluang ngaduka utai ti salah dalam pengidup diri, lalu ajar tu endang nadai dalam Bup Kudus (Heb. 9:27).

Disimpulka pandak, ajar pasal penjelmaan semula (“reincarnation”) tu endang nadai tempat dalam pengarap Kristen.