---
title:  Necromancy enggau Ancestor Worship
date:  07/12/2022
---

Leka jaku “necromancy” datai ari leka jaku Grika nekros (mati) enggau manteia (nujum). Diamalka mensia kenyau ari kelia-lia, necromancy tu meh siti pengawa ke ngangauka roh orang ke udah mati endur minta penemu, lebih agi senentang utai ti deka nyadi dudi hari. “Ancestor worship”, (nyembah roh aki ini) nya meh pengawa ti ngemasaka sida aki ini ke udah mati laban sida nya dianggap diri sebilik, lalu dikarapka, bisi empas ba pekara ke nyadi ba orang ke agi idup. Pengawa pengarap orang kapir baka tu tau amat narit ati orang ke arapka semengat ke enda nemu mati sereta mega sida ke lelengauka kaban-belayan ke udah mati.

`Bacha 1 Samuel 28:3–25. Nama pelajar spiritual ngelaban pengawa berkomunikasi enggau orang ke udah mati tau diambi kitai ari pengawa Saul ti ngelawa indu ti tau tujum ba Endor tu?`

Jaku Bup Kudus nyemetak amat senentang orang ke nemu nujum, nemu nilit, nemu bejaku enggau roh orang ke udah mati, sida manang, dukun, dalam pengidup orang Israel ke betuaika Allah Taala kelia. Allah Taala begedika semua sida nya, lalu sida nya patut dituku sampai mati (Adat Lewi 19:31; Adat Lewi 20:6, 27; Ulang Adat 18:9–14). Belalauka adat nya, Saul udah munuh semua orang ke tau tujum enggau manang ari Israel (1 Sam. 28:3,9).

Tang meh, sapengudah iya ti dibuai Tuhan, Saul empu mansang ngagai nengeri Endor ba menua Kanaan lalu betanya ka penemu ba siku indu manang (1 Sam. 28:6, 7, 15; bandingka enggau Josh. 17:11, Mas. 83:10). Iya ngasuh indu nya ngangauka nabi Samuel ke udah mati, iya ke lalu pegari baka roh lalu bejaku enggau Saul (1 Sam. 28:13–19). Roh penipu nya, ti ngaga diri baka Samuel, madah ngagai Saul, ‘Pagila nuan enggau bala anak nuan deka begulai enggau aku’ (1 Sam. 28:19, NKJV). Dalam iya ke nilit pemati Saul, roh penipu nya, ke semina ngaga diri dipeda baka Samuel, udah ngeringka teori semengat ti enda nemu mati ti nadai diajar Bup Kudus. Tu pengawa nipu ti pemadu kuat, lalu Saul sepatut iya nemu utai ke betul lalu enda patut ngereja pengawa ti salah nya, ke udah dikutuk iya dulu ari nya. 	Lebih dua ratus taun udah nya, nabi Isaiah nulis, “Lebuh sida bejaku ngagai kita, ‘Giga meh pesan ari orang ke tau tujum, enggau ari manang ke enchiap sereta muchau’ kita patut nyaut, ‘Kati enda ka bansa tu patut betanya ngagai Allah Taala sida? Kati patut ka sida betanya ngagai orang ke udah mati ngarika orang ke agi idup? Giga meh adat taurat enggau jaku saksi! Enti sida enda bejaku nitihka jaku nya, nya meh laban nadai bisi penampak di dalam sida” (Isa. 8:19, 20, NKJV; enggau Isa. 19:3) (Disalin aku empu neladanka Alkitab Versi Borneo enggau Bible English, laban dalam salin Bup Kudus Iban, jaku iya lain ari nya).

`Berapa suah, lebuh kitai kena stress tauka tertekan, kitai ngereja utai ti ditemu kitai salah? Nama kebuah pengarap, sampi, enggau pengasi ngagai Jaku Allah Taala nya aja penyaga ti tetap dikena ngelindung kitai ari diriempu?`