---
title:  Rega Penyumbung
date:  28/09/2022
---

Dalam Bup Kudus, kitai ulih meda dua bengkah rambai tauka tema besai ke belaban enggau pangan diri. Siti nya rambai Salem, Bukit Sion, Jerusalem, enggau Jerusalem ke Baru, ke ngarika perintah Allah Taala. Iya ti bukai nya rambai Babel enggau Babilon, ti ngarika perintah pelesu Sitan. Suah Allah Taala ngangauka raban nembiak Iya pansut ari Babilon lalu betuai ka Iya ba Tanah Semaya nya.

Ngambika chunto, Abram (ke nyadi Abraham) diasuh pindah ari Ur di Kaldea di Babilon ngagai Kanaan (P’kal. 11:31–12:9). Lebuh datai ba pengujung timpuh sida ditanka di menua munsuh, sida bansa Judah pen ninggalka Babilon lalu mulaika diri ngagai Jerusalem (Esra 2). Lalu dalam bup Pemandang, raban nembiak Allah Taala dikangauka pansut ari Babilon ba pengujung timpuh tu (P’dang 14:8) lalu diau enggau Iya pengujung iya ba Bukit Sion enggau Jerusalem ke Baru (P’dang 14:1; P’dang 21:1–3, 10).

`Bacha Isaiah 14:12–15. Nama konsekuensi tauka empas ti jauh pangka ngagai universe enggau dunya tu ketegal penyumbung Lucifer di serega?`

Dalam Bup Kudus, nengeri Babilon nya ngelambangka kuasa ti ngelaban Allah Taala enggau perintah Iya; lalu raja Babilon (lebih agi Nebukednesar) nyadika lambang penyumbung enggau pemegah. Allah Taala udah madah ngagai Raja Nebukednesar Babilon nya semina pala emas aja ba engkeramba ke besai nya ke ditangkan perintah-perintah ke bukai udah nya (Dan. 2:37, 38). Enchabar jaku Allah Taala nya, Raja Nebukednesar sengaja ngaga siti engkeramba ari emas aja—iya nya, ngelambangka perintah iya deka bisi meruan belama iya—lalu mejal semua orang nyembah iya (Daniel 3). Sama baka kes raja Tire (Esek. 28:12–19), raja Babilon mega nyadi lambang Lucifer.

Isaiah 14:3–11 nusi pasal pengelabuh raja Babilon ke sumbung sereta ngindik orang nya. Udah nya, Isaiah 14:12–15 ngalih ari jerita sejarah ngagai menua serega lalu nusi pasal sikap ti sumbung sereta bebegah baka nya udah ngelabuhka Lucifer. Ayat nya madahka Lucifer bisi langgur deka ngangkatka penuduk iya ari atas semua bintang di langit lalu ngaga diriempu  “nyadi sebaka enggau Allah Taala ti Pemadu Bekuasa” (Isa. 14:14). Tu meh pun situasi bemunsuh ti baru ti alai pengerindu enggau penyerakup Allah Taala dichabar sikap Lucifer ti ngemesaika diri sereta rindu bepekit. Munsuh nya enda kakang nuduh Allah Taala ngereja utai ti dikereja iya empu lalu ngerembaika pemula nya ngagai sida melikat ke bukai. Tu meh misteri asal penatai penyai ngagai universe tu.

`Nama kebuah mudah amat kitai nyadi sumbung tauka bebegah ketegal penuduk kitai tauka pemujur ke udah diulah kitai, tauka kedua-dua nya sekali? Baka ni ku ngelekatka perening kitai ngagai regang nya ulih nagang kitai ari labuh kedalam panjuk tu?`