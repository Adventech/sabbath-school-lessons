---
title:  Enda Beterima Kasih ke Ngalitka Ati
date:  27/09/2022
---

`Bacha Esekiel 28:12–19. Nama ke ulih dipelajarka kitai ari ayat tu senentang misteri penatai dosa?`

Ketebal agi bup Esekiel udah ditulis ngena jaku simbol pengujung timpuh. Suah, utai ti spesifik (baka orang, jelu, enggau objek bukai) sereta event tempatan dikena nyempamaka sereta nerangka realiti tauka utai ke amat nyadi dalam sejarah enggau rampa kosmik ke lebih luas. Dalam Esekiel 28:1–10, Tuhan bejaku pasal raja Tire (Tire tu meh siti bandar pengkalan ti maju di menua Phoenicia kelia) nya sebagai siku raja ti kaya sereta sumbung, iya nya semina “mensia” aja tang ngambu diri petara lalu ngambu diri duduk ba kerusi petara.

Udah nya, dalam Esekiel 28:12–19, utai ti amat dalam sejarah tu udah dikena nyempamaka pengelabuh Lucifer ari serega. Nya alai, raja Tire, iya nya siku mensia ke “dikelingi tasik” (Esek. 28:2, 8, NKJV), diatu nyempamaka siku melikat ti dipilih ti nyaga (Esek. 28:13, NKJV) ke udah diau “di menua Eden, kebun Allah Taala,” sereta “diau ba bukit Allah Taala ti kudus” (Esek. 28:14, NKJV).

Siti genteran jaku ti beguna amat dalam jerita tu ditemu dalam Esekiel 28:15, ti madah, “Ulah nuan suba nadai jalai mantah (nuan sempurna) kenyau ari maya nuan ditempa nyentuk ngagai maya nuan belabuh ngereja penyai.” Nya alai, lebih penting agi, Lucifer ti sempurna nya nyengkaum potensi iya ngereja penyai, potensi ngereja penyalah, kebuah pia, laban, sebagai mensia ti bermoral, Lucifer udah diberi kuasa bebas milih, laban nya meh siti ari reti nyadi mensia ti sempurna.

Iya ke bendar, Lucifer udah digaga sempurna—ti nyengkaum pengulih iya ngaga pilih ti bebas. Tang, lebuh iya ngayahka gaya ti sempurna nya lebuh iya ngena kuasa bebas milih nya enggau jalai ti salah, iya pen nyadi rusak ketegal ngira diri lebih penting ari diri ke bendar.

Enda puas ati agi enggau chara Tuhan udah ngaga sereta ngemasaka iya, Lucifer pen nyau enda beterima kasih agi ngagai Allah Taala lalu ingin deka dikelala lebih ari ti patut. Baka ni ku utai baka tu tau nyadi ngagai siku melikat ti udah digaga sempurna sereta diau dalam universe ti sempurna, baka ti udah disebut kitai dulu agi, nya meh siti misteri.

“Dosa nya meh utai ti amat misteri lalu enda ulih diterangka. Nadai bisi kebuah alai iya tau bisi; enti kitai nguji deka nerangka iya reti nya kitai nyau meri iya kebuah bisi, lalu kitai nyau ngemendarka iya bisi. Dosa timbul dalam universe ti sempurna, ianya, siti utai ti nadai bisi kebuah tau nyadi.”—Ellen G. White, The Truth About Angels, p. 30.

`Dalam 1 Tesalonika 5:18, Paul madah kitai patut meri terima kasih “dalam semua utai.” Baka ni ku jaku nya ulih nyaup kitai madamka semua pengasai ati kitai ti enda beterima kasih sereta ngasai sinuka diri, lebih agi lebuh maya bisi penguji?`