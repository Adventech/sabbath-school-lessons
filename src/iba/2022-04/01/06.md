---
title:  Pengerembai Pengenda-arap
date:  29/09/2022
---

`Bacha Pemandang 12. Nama ti diajar bagi bup tu senentang pengerembai pengawa ngelaban di serega ngagai dunya tu?`

Pengelabuh Lucifer nya ukai semuti pasal penemu ti belaban. Pemandang 12 nusi pasal perang besai ti nyadi di serega entara Lucifer disukung bala melikat iya ari sepiak enggau Kristus enggau bala melikat Iya ari sepiak siti. Dalam ayat nya,Lucifer dikumbai “naga ti besai,” “ular ti tuai,” “Antu tauka Sitan,” enggau “iya ke bedawaka bala menyadi kitai di mua Allah Taala” (P’dang 12:9, 10, NKJV). Kristus dikumbai “Mikael” (P’dang 12:7), reti nya “sapa ti baka Allah Taala.”

Berindik ari jaku ti nyebut “Mikael” nya tuai melikat (Jude 9), sekeda penyalin ngumbai Iya nya semina melikat aja. Tang dalam bup Daniel, tiap iti genera besai nuntung ba Kristus enggau perintah Iya ti meruan belama iya—ti disempamaka batu ti labuh kediri (Dan. 2:34, 45), sebagai Anak Mensia (Dan. 7:13), sebagai Anak Raja enggau Raja ke pemadu besai (Dan. 8:11, 25), lalu sebagai Mikael anak raja ti besai (Dan. 12:1). Nya alai, laban Melikat Tuhan nya meh Tuhan Empu (P’sut. 3:1–6, Kereja Rasul 7:30–33, etc.), reti nya Mikael nya meh Tuhan ti sama, iya nya, Jesus Empu.

Pemandang 12 meri kitai tinjau besai senentang laya ti benung nyadi tu, iya ti (1) berengkah di serega lebuh Lucifer enggau satu ari tiga melikat serega angkat ngelaban Tuhan, (2) lalu tembu ba pemenang Jesus datas regang, lalu (3) terus nyadi ngelaban sida nembiak Tuhan ba pengujung timpuh dunya tu.

Lebuh ngenang pun penumbuh laya besai tu, Ellen G. White nerangka “Dalam pengasih Iya ti besai, lama Allah Taala sabar ati enggau Lucifer. Iya enda terus diturunka pangkat ari penuduk iya ti tinggi nya lebuh iya terubah nurut sikap iya ti enda puas ati nya, tauka lebuh iya berengkah ngerembaika penemu iya ti salah nya ngagai bala melikat ti taluk ka Tuhan. Lama iya ditejuka diau di serega. Beulang-kali Tuhan meri iya peluang diampun enggau syarat iya enda tau enda ngesalka penyalah iya lalu nunduk ngagai Tuhan.”—Ellen G. White, The Great Controversy, pp. 495, 496.

Kitai enda nemu ni pengelama perang nya nyadi di serega. Enda ngira pemalat enggau pengelama iya nyadi, utai ti pemadu penting pasal laya enggau perang nya, iya nya Sitan enggau bala melikat iya “alah, lalu sida nadai agi endur di serega” (P’dang. 12:8, NRSV; peda mega Luke 10:18). Nyadi diatu, penanggul iya, nya meh sida udah datai kitu, ngagai dunya tu.

`Nama sekeda jalai kitai ulih meda pengamat perang tu benung nyadi di dunya tu? Nama ti tau dikarapka kitai ulih nyaup kitai ngalahka munsuh tu dalam perang nya?`