---
title:  Peneka ti Bebas, Pelasar Pengerindu
date:  26/09/2022
---

`Bacha 1 John 4:7–16. Nama ti dipadahka ayat tu pasal peneka ti bebas ti nyadika syarat kena ngidupka pengerindu?`

Bungai tiru te manah amat dipeda, tang sida nadai mansang tumbuh lalu ngerembai baka bungai ke amai. Robot udah di program dulu ngambika bejaku lalu ngereja mayuh macham pengawa, tang sida nadai bisi pengidup tauka pengasai/emosi. Iya ke bendar, pengidup enggau peneka ti bebas nya meh kondisi ti enda tau enda bisi diterima, dikerembaika, sereta bekunsika pengerindu. Nya alai, Allah Taala kitai ti penuh pengerindu udah ngaga sida melikat (nyengkaum Lucifer) enggau mensia ke diberi iya kebebasan ngaga pilihan ka diriempu, nyengkaum pengulih sida nitihka jalai ti salah. Disebut enggau jaku bukai, Allah Taala udah ngaga seluruh universe nyadi tempat ti sempurna sereta penuh harmoni ke endur pengidup ti udah digaga Iya ulih tumbuh mansang dalam pengerindu enggau penemu-dalam.

Dalam 1 John 4:7–16, rasul John nekan berat ka “Allah Taala nya pengerindu,” lalu Iya udah mandangka pengerindu Iya nya ari ngirum Anak Iya Empu ngambika mati ungkup dosa kitai. Lalu ketegal nya, kitai patut mandangka terima kasih kitai ka pengerindu iya ti nadai nemu abis ari kitai rinduka pangan diri. Pengerindu ti baka tu, ti datai ari Tuhan, nya meh bukti ti pemadu ngasi ti nunjukka Tuhan bisi diau dalam kitai lalu kitai diau dalam Tuhan. Kangau tu ti minta kitai mancharka pengerindu Tuhan tu ngagai pangan diri bisi reti semina enti diberi ngagai mensia ke ulih milih deka ngerembaika sereta mandangka pengerindu nya, tauka, bedajang enggau nya, idup semina berundingka diriempu aja. Taja pia, kebebasan milih tu tau dikena enggau jalai ti salah, baka ti dipeda dalam pengawa Lucifer ti angkat ngelaban Tuhan di serega.

Taja pen sida nemu pemesai guna peneka ti bebas tu, agi meh bisi sekeda orang berunding, Enti Allah Taala nemu Lucifer deka ngelaban, nama kebuah Tuhan ngaga iya deh? Laban Allah Taala udah ngaga Lucifer, kati enda ka Iya betanggung-jawab ka asal penatai dosa?

Tu meh tanya ti pedis amat deka dipetalatka kitai saut iya, laban iya bepanggai ba mayuh faktor, nyengkaum nama reti leka jaku “tanggung-jawap” ke bendar iya. Asal penatai enggau gaya dosa nya endang sekeda misteri ke nadai siku orang ke ulih nerangka iya enggau penuh.

Taja pia, Allah Taala nadai ngagihka dosa bisi; Iya semina ngemendarka dosa bisi, lalu udah nya, ba regang nya, Iya nanggung ba Diriempu ukum dosa nya, lalu pengujung iya, meri Iya kuasa munaska dosa. Dalam semua pemedis ti diputapka kitai pasal penyai ti nyadi, anang kitai mudah lupaka Allah Taala Empu ke udah mayar rega ti pemadu tinggi ketegal dosa enggau penyai kitai(peda Matt. 5:43–48, Rom. 5:6–11), lalu Iya udah natka pemerinsa ketegal nya jauh lebih ari pemerinsa ti kala tauka deka diasaika kitai.

`Peneka ti bebas (Free will), nya pemeri ari Allah Taala, iya kudus, tang datai enggau syarat enggau konsekuensi ti berat-berat, ukai semina ba diriempu tang ba orang bukai mega. Nama pemutus ti penting ti benung deka digaga nuan, ngena pemeri tu, lalu nama konsekuensi ti nyempulang sebarang pilihan ti digaga nuan nya?`