---
title:  Ngelaban dalam Universe ti Sempurna
date:  24/09/2022
---

### Bacaan Untuk Pelajaran Minggu Ini
1 John 4:8, 16; 1 John 4:7–16; Esek. 28:12–19; Isa. 14:12–15; Pemandang 12.

> <p>Ayat Hafalan</p>
> “Nuan bintang pagi ti terang, naka meh pemalat nuan udah labuh ari langit! Dulu menya nuan udah ngalahka semua bansa bukai, tang diatu nuan udah dibuai ke tanah” (Isa. 14:12).

Mayuh orang ke landik berunding udah nguji nerangka asal penatai penyai. Bisi sekeda madahka penyai endang udah selama iya bisi laban, dalam runding sida, pemanah semina ulih dihargai enti bisi penyai dibandingka enggau iya. Sekeda ke bukai madah dunya tu digaga sempurna tang, enda memukai, penyai pegari. Ngambika chunto, dalam mitos orang Grika, penyai berengkah lebuh Pandora muka siti kutak ti ditambit rapit lalu pansut ari nya semua penyai di dunya tu (tang mitos tu, enda nerangka ari ni penatai semua penyai ke ditambit dala kutak nya tadi).

Bebida ari nya, Bup Kudus ngajar kitai pasal Allah Taala ti penuh pengasih sereta pemadu bekuasa (1 Bansa Israel 29:10, 11) sereta sempurna (Matt. 5:48). Ari nya, semua utai ti dikereja Iya mesti sempurna ga (Ul. Adat 32:4), ti nyengkaum baka ni Iya udah nengkebang dunya kitai tu. Nya alai, baka ni ku penyai enggau dosa tau bisi timbul dalam dunya ti sempurna tu deh? Nunda ku Pemungkal 3, pengelabuh Adam seduai Awa udah mai dosa, penyai, enggau pemati ngagai dunya kitai tu.

Tang saut nya nimbulka siti agi isu ti bukai. Sebedau Pengelabuh nya, penyai endang udah bisi, dipandangka “ular” nya, ti udah nipu Awa (P’kal. 3:1–5). Ari nya, kitai enda tau enda pulai jauh ke pun, sebedau Pengelabuh nya, ngambika tetemuka ari penatai asal penyai ti balat nguasa pengidup kitai ke diatu lalu kekadang ngaga pengidup kitai balat merinsa.

_*Pelajarka pelajar minggu tu kena nyediaka Sabat, October 1._