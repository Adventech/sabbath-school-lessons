---
title:  Anak Indu Jairus
date:  26/10/2022
---

Pengangkat ti nyadi sebedau pemati enggau pengangkat Iya Empu nya ukai dikereja ngagai siti raban bansa spesifik tauka kelas sosial. Engka Moses meh pengiring mensia ke pemadu besai ungkup umat Tuhan ke kala bisi (Ulang Adat 34:10–12). Bebida enggau nya, indu balu Phoenicia nya endang ukai orang bansa Israel (1 Raja 17:9). Indu ari Sunem nya siku indu ke nyulut ba komuniti iya (2 Raja 4:8) tang iya mega, ukai orang Israel. Indu balu ari Nain nya bisi semina siku anak lelaki, ke endur iya bepanggai (Luke 7:12). Bebida enggau nya, Jairus tu siku tuai balai gempuru, dipelabaka ba Kapernaum (Mark 5:22). Enda ngira latarbelakang budaya sida ke bebida tauka status sosial sida, semua sida udah diberekat ari kuasa Allah Taala ti meri seput pengidup.

`Bacha Mark 5:21–24, 35–43. Nama ti ulih dipelajarka kitai pasal pemati ari jaku Jesus ti madah, “Anak mit tu ukai mati, tang tinduk!”? (Mark 5:39, NKJV).`

Anak indu Jairus ke beumur 12 taun benung sakit raya di rumah. Nya alai iya datai ngagai Jesus lalu ngumbuk Jesus datai ke rumah iya lalu ngengkahka jari iya ti bekuasa ngeraika datas iya. Tang bedau sempat sida datai dia, orang udah datai mai berita jai ngagai iya, “Anak nuan udah mati. Anang agi ngiruh Pengajar” (Mark 5:35, NKJV). Tang Jesus lalu bejaku ngagai apai ti balat tusah ati nya, “Anang takut. Arap aja” (Mark 5:36, NRSV). Iya ke bendar, nadai utai ulih digaga apai nya kelimpah ari arap penuh ka Tuhan deka ngereja utai.

Lebuh datai di rumah, Jesus bejaku ngagai sida ke begelumu dia, “Nama kebuah kita begau lalu nyabak baka tu? Anak mit tu ukai mati, tang tinduk!” (Mark 5:39, NRSV). Sida pen ketawa ka Iya laban (1) sida nemu anak indu nya udah mati, lalu (2) sida enda nangkap reti jaku Iya. “’Tinduk’ nya jaku ke alus kena nyebut ‘mati’ lalu Jesus rindu ngena jalai tu bejaku pasal pemati ([Matt. 9:24; Luke 8:52;] peda John 11:11–15). Pemati nya meh tinduk, iya nya tinduk ke pemadu jenak ke semina Iya ti meri seput pengidup aja ulih ngerak orang ke tinduk nya, laban Iya siku aja ke ngembuan kunchi ngagai pendam (peda P’dang. 1:18; cf. John 3:16; Rom. 6:23).”—The SDA Bible Commentary, vol. 5, p. 609.

Udah lepas pengangkat anak indu nya, sida ke meda iya “balat amat alit ati” (Mark 5:42, NRSV). Aruh iya. Laban pemati nya utai ti pengabis, ti penudi, ti pemadu iya, lalu nadai ulih disurutka agi. Nya alai sida ke bisi meda utai tu ngena leka mata sida empu udah tentu alit amat ati, meda utai ke tentu udah ngubah pengidup sida.

`Jaku Jesus, “Anang takut, arap aja” (Mark 5:36, NRSV),  agi meri reti besai ngagai kitai diatu. Baka ni ku kitai ulih belajar ngereja nya, lebih agi dalam situasi ti amat ngenakutka kitai, nya meh maya pemadu penting kitai majak arap?`