---
title:  Anak Lelaki Indu Balu Ari Nain
date:  25/10/2022
---

Bup Kudus madah, Jesus “bejalai ngagai mayuh bengkah endur ngereja pengawa ti manah, lalu ngeraika semua orang ke dirasuk antu, laban Allah Taala bisi enggau Iya” (Surat Kereja Rasul 10:38, NASB). Iya ke bendar, semua surat Injil endang penuh jerita pasal pengawa Jesus ti mela mayuh orang ke begunaka bantu enggau sida ke merinsa, lalu tu meh kebuah mayuh orang Judah, udah nya, arapka Jesus nya meh Mesias ti udah disemayaka.

“Bisi selampur genturung pendiau ke alai nadai didinga agi orang ke engkakai-rai ketegal sakit di sebarang rumah, laban Jesus udah nengah genturung nya lalu ngeraika semua sida ke sakit. Pengawa Iya meri bukti Iya amat udah ditata Tuhan. Pengerindu, pengasih, enggau penyiru nyata dipeda dalam setiap utai ti dikereja Iya; ati iya penuh penyinu enggau penyiru ngagai anak mensia. Iya nyadi mensia, ngambika Iya ulih ngisi penyuntuk mensia. Orang ke pemadu seranta enggau pemadu baruh ati nadai takut datai ngagai Iya. Nyentukka anak mit tetarit ati ngagai Iya.”—Ellen G. White, Steps to Christ, pp. 11, 12.

`Bacha Luke 7:11–17. Nama bida ti penting entara utai ti nyadi dalam pengangkat tu enggau iya ti dikenang kitai kemari?`

Sekumbang Iya bejalaika pengawa Iya di menua Galilee, Jesus udah ngeraika orang ke sakit lalu muru antu. Bisi hari siti Iya enggau bala ke nitihka Iya nyau ka datai ba pintu gerebang Nain lebuh sida betemu enggau raban ti pansut ari nengeri nya deka nguburka siku orang ke udah mati. Orang ke mati nya meh anak lelaki siku indu balu ke siku-iku nya aja, nya alai iya bendar amat nyabak. Enggau ati ti penuh penyinu ka indai nya, Jesus madah ngagai iya,

“Anang nyabak.” Udah nya Jesus pen nguing ngagai anak lelaki ke mati dalam sentubung nya lalu merintah iya, “Bujang! Aku bejaku ngagai nuan: angkat nuan!” Anembiak ke mati nya pen lalu angkat idup baru, “Jesus lalu nyerahka iya ngagai indai iya” (Luke 7:13–15, NKJV). Pembisi Jesus dia udah ngubah senario utai, lalu mayuh orang ke meda kereja ajih nya nyadi ukai semina nemu bisi utai ti ngalitka ati udah nyadi, tang siku orang spesel (ke dikumbai sida “nabi ke besai) bisi enggau sida.

Indu balu orang Phoenicia (1 Raja 17:8–24) enggau indu ari Sunem (2 Raja 4:18–37) sama minta tulung—siku ari Elijah lalu siku ari Elisha. Tang indu ari Nain udah ditulung taja iya nadai bisi minta tulung. Reti nya Tuhan ibuhka kitai taja pen kitai nadai ulih minta tauka ngasaika diri enda patut minta tulung ari Iya. Jesus meda penanggul iya lalu mutarka iya—endang baka nya meh Jesus sekumbang ke ngereja pengawa Iya.

`Pengarap ti tuchi, ti bendar nyengkaum ngintu orang ti patu balu ngelingi kitai (James 1:27). Taja pen kitai, enda ulih ngaga kereja ajih baka ti digaga Jesus, nama utai ke ulih digaga kitai dikena ngintu orang ke pedis ngelingi kitai?`