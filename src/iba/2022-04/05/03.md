---
title:  Dua Iti Kes Dalam Penyanggup Lama
date:  24/10/2022
---

`Bacha 1 Raja 17:8–24 enggau 2 Raja 4:18–37. Nama penyemaka enggau bida dipeda nuan dalam dua bengkah pengangkat tu?`

Dalam Hebrews 11, kitai macha pasal “Sida ke indu nerima kaban belayan sida ke udah mati, ke diangkatka idup baru” (Heb. 11:35, NASB). Tu meh utai ti udah nyadi dalam kes dua bengkah pengangkat ti dikenang dalam ayat tadi.

Iya ti keterubah (peda 1 Raja 17:8–24) nyadi lebuh orang Israel balat murtad, diuluka raja Ahab enggau bini iya Jesebel ti orang kapir nya. Lebuh kemarau balat nyadi ba menua nya, Tuhan ngasuh Elijah ngagai Sarepat, iya nya siti genturung pendiau ba luar menua Israel. Dia iya betemu enggau siku indu balu orang bansa Phoenicia, ke benung ngiga kayu ti deka dikena iya manduk pemakai ti pengabis iya ka iya empu enggau anak lelaki iya, lalu udah nya seduai deka mati. Tang pengidup seduai disambung nengah kereja ajih tepung enggau minyak, ti enda nemu abis nyentuk ngagai kemarau nadai agi. Enda berapa lama udah nya, anak lelaki iya nya pen sakit lalu mati. Enggau pengabis tusah ati, indai iya minta kasih ngagai Elijah, iya ti nguing ngagai Tuhan. Lalu “TUHAN nyaut sampi Elijah. Nembiak nya belabuh enseput baru, lalu idup” (1 Raja 17:22, NASB).

Pengangkat ti kedua (peda 2 Raja 4:18–37) nyadi ba Sunem, iya nya siti genturung pendiau ke mit ba selatan Bukit Gilboa. Elisha udah nyaup siku indu balu malas utang iya nengah kereja ajih ngisi minyak ngagai benda-benda (2 Raja 4:1–7). Dudi ari nya, di Sunem, iya betemu enggau siku bini orang ke beberita ke nadai bisi anak. Nabi nya madah ngagai iya, iya deka beranakka anak lelaki siku, lalu utai nya nyadi amat baka ti dipadahka iya. Anak nya tumbuh mansang sereta bepengerai, tang enda memukai bisi hari siti iya sakit lalu mati. Indu orang Sunem nya datai ngagai Elisha ba Bukit Carmel lalu minta iya datai lalu meda anak iya. Elisha pen bebendar besampi ngagai Tuhan, lalu anembiak nya pen idup baru.

Indu dua iku datai ari latarbelakang ke bebida, tang seduai sama ngembuan pengarap ti nyelamatka. Indu balu bansa Phoenicia nya meri makai nabi Elijah lebuh pengidup iya chukup pedis sereta suntuk lebuh maya nabi nya nadai bisi tempat ti likun endur diau di menua Israel. Indu orang Sunem nya enggau laki iya udah ngaga siti bilik spesel ba rumah iya ke ulih endur nabi Elisha diau lebuh iya mansa menua dia. Lebuh anak dua iku nya mati, indai seduai ke taluk ngagai Tuhan nguing ngagai seduai nabi Tuhan lalu penusah seduai betukar nyadi pengaga besai lebuh anak seduai angkat idup baru.

`Tu meh dua iti jerita ti pemadu manah, tang kati baka mayuh pemati bukai ke nadai kereja ajih baka tu udah nyadi deh? Nama ti diajar fakta ti ngenyinuka ati kitai tu senentang berapa penting kitai ngembuan pengarap ka pengangkat ti udah disemayaka Tuhan lebuh pengujung timpuh ila?`