---
title:  Pengangkat Moses
date:  23/10/2022
---

`Bacha Jude 9 enggau Luke 9:28–36. Nama bukti bisi ditemu kitai dalam ayat-ayat tu ti nyadika bukti pengangkat Moses?`

Sekeda Apai Pengarap dalam Gerija Grika ke datai ari Alexandria ngembuan penemu ti madahka lebuh Moses mati, bisi dua iku Moses dipeda: siku nya idup dalam roh, lalu iya ke siku mati dalam tubuh; siku Moses enggau melikat nikika serega, iya ke siku dikuburka dalam tanah. (Peda Origen, Homilies on Joshua 2.1; Clement of Alexandria, Stromata 6.15.) Nyadi lebas entara pemulai roh/semengat enggau pengubur tubuh baka tu sigi betul munyi iya ba sida ti arapka konsep orang Grika pasal semengat ti enda nemu mati, tang idea tu nadai dalam Bup Kudus. Jude 9 netapka ajar Bup Kudus senentang pengangkat tubuh Moses, laban iya ti diperebutka dia, iya nya “tubuh Moses” lalu ukai roh tauka semengat iya.

Ulang Adat 34:5–7 madahka Moses mati lebuh umur iya 120 taun, lalu Tuhan nguburka iya ba tempat ti dilalaika ba siti lebak di menua Moab. Tang Moses enda lama diau dalam kubur nya. “Kristus Empu, enggau melikat ke udah nguburka Moses, nurun ari serega lalu ngangauka Moses ke tinduk nya . . . . Tu meh keterubah iya Kristus deka meri pengidup ngagai orang ke udah mati. Lebuh Raja pengidup enggau melikat ti perenching nya datai ngampir pendam Moses, Sitan pen irauka kuasa diri. . . . Kristus enda kiruh deka belaya enggau Sitan . . . . Tang Kristus nyerahka semua utai ngagai Apai Iya, lalu ku Iya, ‘Tuhan ngerara nuan.’ Jude 9. . . . Pengangkat nya udah ditetapka kekal. Sitan udah telepas mangsa iya; orang lurus ke mati deka idup baru.”—Ellen G. White, Patriarchs and Prophets, pp. 478, 479.

Bukti pengangkat Moses ti terang amat nya meh lebuh  Jesus ti berubah gamal. Dia Moses bisi pegari begulai enggau nabi Elijah, iya ke udah dibai Tuhan idup-idup ka serega enda nyepi pemati (2 Raja 2:1–11). Moses seduai Elijah dipeda berandau enggau Jesus (peda Luke 9:28–36). “Tekala nya dua iku orang bejaku enggau Iya. Seduai nya Moses enggau Elijah, ke pegari ngena mulia lalu bejakuka pasal pemati Iya, ti baru deka dikereja Iya di Jerusalem” (Luke 9:30, 31, NKJV). Moses ti pegari ditu netapka pemenang Jesus ti deka datai ngalahka dosa enggau pemati, ti dipeda enggau nyata amat ditu. Endang batang tubuh Moses enggau Elijah empu ke pegari ngagai Jesus ditu, lalu ukai roh tauka semengat seduai (lebih agi Elijah, endang nadai udah mati).

`Moses enda disagi Tuhan masuk ngagai menua Kanaan di dunya tu (Ulang Adat 34:1–4) tang iya udah dibai masuk ngagai Kanaan di serega. Nama ti diajar tu ngagai kitai pasal baka ni Tuhan “ulih ngereja utai lebih ari ti dipinta tauka diperagam kitai, ulih kuasa ti bekereja dalam kitai” (Epesus 3:20, NKJV)?`