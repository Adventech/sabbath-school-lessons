---
title:  Lasarus
date:  27/10/2022
---

`Bacha John 11:1–44. Baka ni reti iya Jesus “dimuliaka” ulih penyakit enggau pemati Lasarus (John 11:4)?`

Ditu, mega, Jesus ngena jaku tinduk lebuh bejaku pasal pemati. “Pangan kitai Lasarus udah tinduk, tang Aku deka kin lalu ngerak iya” (John 11:11, NIV). Lebuh sekeda orang mikir Jesus bejaku pasal tinduk ke amat (John 11:11–13), Jesus madah enggau terang reti utai ti ku Iya nya: “Lasarus udah mati” (John 11:12–14, NIV). Iya ke bendar, lebuh Jesus datai di Betani, Lasarus udah mati empat hari; udah tentu tubuh iya nyau but (John 11:17, 39). Enti tubuh orang ke mati nya nyau berengkah but lalu bebau but, nadai ditanyaka agi utai: orang nya amat-amat udah mati.

Dalam konteks tu, lebuh Jesus madah ngagai Marta, “Menyadi nuan deka angkat idup baru” (John 11:23, NASB), iya netapka pengarap iya ba pengangkat ti penudi nya ila.  Tang Jesus madah, “Aku tu meh pengangkat enggau pengidup. Orang ke arapka Aku, deka idup taja pen sida mati, lalu semua orang ke idup lalu arapka Aku, enda mati. Kati nuan arapka nya?” (John 11:23–26, LEB). Lalu Jesus nambahka jaku Iya, “enti nuan arap, nuan deka meda mulia Allah Taala” (John 11:40, NASB). Marta pen arap, lalu iya meda mulia Allah Taala dalam pengangkat menyadi iya.

Bup Kudus madah ulih jaku Allah Taala pengidup ditempa (Mas. 33:6), lalu ulih jaku Iya pengidup ulih ditempa baru, baka ti udah nyadi ba Lasarus. Sapengudah iya besampi pandak, Jesus ngangau, “Lasarus, pansut nuan!” (John 11:43, NKJV). Tekala nya, dia, sida meda kuasa Allah Taala ti meri pengidup, kuasa ti sama ti udah nelah dunya tu nyadi, lalu kuasa ti sama ba pengujung timpuh ila ti deka ngangauka sida ke udah mati angkat idup baru ba hari pengangkat nya.

Ari ngangkatka Lasarus, Jesus nunjukka Diri bisi kuasa ngalahka pemati, lalu ba kitai ke enda tau enda mati tu--nadai pemandang mulia Allah Taala ke lebih besai agi ari nya, enda iya?

`Bacha John 11:25, 26. Ba siti genteran Jesus bejaku pasal orang ke arap deka mati, lalu ba genteran ke nangkanka nya Iya bejaku pasal orang ke arap nya enda deka  mati. Nama ti diajar Jesus ngagai kitai ditu, lalu nama kebuah pemereti kitai pasal pemati nya baka tinduk ke enda nemu utai nya beguna amat dikena kitai meretika jaku Jesus ditu? Lalu nama kebuah jaku Iya nya meri kitai, ke mesti mati tu, pengadang besai?`