---
title:  Pengangkat Sebedau Regang Nya
date:  22/10/2022
---

### Bacaan Untuk Pelajaran Minggu Ini
Jude 9, Luke 9:28–36, 1 Raja 17:8–24, Luke 7:11–17, Mark 5:35–43, John 11:1–44.

> <p>Ayat Hafalan</p>
> “Jesus lalu bejaku ngagai iya, “Aku tu meh pengangkat enggau pengidup. Orang ke arapka Aku, deka idup taja pen sida mati, lalu semua orang ke idup lalu arapka Aku, enda mati. Kati nuan arapka nya?” (John 11:25, 26, LEB).

Ayat-ayat Penyanggup Lama ke bejaku pasal pengangkat ke udah dikenang kitai naka ke diatu ketebal agi beduduk ari utai ti disadang orang siku-siku (Jop 19:25–27, Heb. 11:17–19, Mas. 49:15, Mas. 71:20) sereta ba semaya ungkup dudi hari (Dan. 12:1, 2, 13). Taja pia, kitai bisi mega ngembuan rikod pasal kes orang ke amat udah diangkatka ari pemati.

Iya ti keterubah, iya nya pengangkat Moses (Jude 9, Luke 9:28–36). Sekumbang Israel diperintah raja, anak lelaki indu balu ari Sarepat (1 Raja 17:8–24) enggau anak lelaki indu Sunem (2 Raja 4:18–37) sama mega diangkatka. Lebuh Jesus agi di dunya tu, Iya udah ngangkatka anak lelaki indu balu ari Nain (Luke 7:11–17), anak indu Jairus (Luke 8:40–56), lalu udah nya Lasarus (John 11). Kelimpah ari Moses, semua sida nya diangkatka idup baru sebagai mensia ti tau mati, lalu pengujung iya sida nya mati baru. Kes-kes tu nyukung ajar Bup Kudus pasal orang mati ke enda sedar tauka nemu utai (Jop 3:11–13; Mas. 115:17; Mas. 146:4; P’jar. 9:5, 10). Nadai bisi siti ari kes tu, tauka kes pengangkat ke bukai dalam Bup Kudus, bejaku pasal pengidup bukai selepas mati, baka ti dikarapka mayuh orang diatu.

Minggu tu kitai deka ngenang lebih silik agi pengangkat-pengangkat ti nyadi sebedau pemati enggau pengangkat Jesus empu nyadi.

_*Pelajarka pelajar minggu tu kena nyediaka Sabat, October 29._