---
title:  Ba Mua Allah Taala
date:  27/12/2022
---

Bup Kudus madahka Allah Taala nya “diau dalam penampak ti enda ulih digagai mensia” (1 Tim. 6:16, NRSV), lalu “nadai orang udah kala meda Allah Taala” (John 1:18, 1 John 4:12, NRSV). Kati reti nya orang kudus ti di serega din enda deka meda Allah Taala Apai? Nadai jaku nya. Utai ti nyata ditu iya nya mensia enda ulih meda Allah Taala udah lepas mensia Labuh, laban bisi beberapa iti ayat dalam Bup Kudus ti madahka orang kudus deka meda Allah Taala di serega.

`Bacha Matthew 5:8; 1 John 3:2, 3; enggau Pemandang 22:3, 4. Nama ku ayat-ayat tu madah ngagai kitai senentang peluang pemadu besai kitai meda Allah Taala?`

Rasul John ke sama ke madahka “nadai orang udah kala meda Allah Taala” (John 1:18, 1 John 4:12, NRSV) mega madahka “kitai deka meda Iya mua mata” (1 John 3:2, 3, NKJV) sereta “meda mua Iya” (P’dang. 22:3, 4, NKJV). Ulih dipetalatka kitai sekalika ayat tu bejaku pasal Allah Taala Apai tauka Kristus. Tang semua pengakang ati deka lenyau semua laban jaku Jesus empu, ti madah, “Beberekat meh orang ke tuchi ati, laban sida deka meda Allah Taala” (Matt. 5:8, NKJV). Naka-naka meh peluang orang ti selamat nya ila deka nyembah Allah Taala dalam kaaba Iya Empu! Tang peluang ti pemadu iya nya meh sida deka meda mua Iya.

“Sida nembiak Allah Taala deka bisi peluang berandau betunga mua enggau Apai lalu enggau Anak. ‘Kitai diatu semina meda ayas aja, baka ke meda dalam cheremin.’ 1 Korint 13:12. Kitai meda gamal Allah Taala, baka ti meda dalam cheremin, dalam pengawa dunya asal sereta dalam pengawa Tuhan dalam pengidup mensia; tang maya nya ila kitai deka meda Iya mua mata, nadai pengelindung ba entara. Kitai deka bediri ba mua Iya lalu meda mulia mua Iya.”—Ellen G. White, The Great Controversy, pp. 676, 677.

Peratika dalam sekeda ayat ke sehari tu kaul entara penuchi enggau meda Allah Taala. Orang ke “tuchi ati” deka meda Allah Taala; orang ke deka meda Allah Taala “nuchi diri empu, baka Kristus Empu ke endang tuchi” (1 John 3:3, NKJV). Nyadi, utai ti dipadahka ayat-ayat tu iya nya Allah Taala enda tau enda ngereja pengawa Iya di dalam kitai diatu dikena nyaup kitai nyediaka diri ungkup serega. 	Taja pen, ba pengujung iya, hak kitai tama ke serega endang udah ditetapka nengah pemati Jesus, kitai enda tau enda nengah proses penuchi ditu diatu ti deka nyaup nyediaka kitai ungkup rumah endur kitai deka diau belama iya. Lalu dalam proses penuchi tu iya ke batang utai beguna ditu iya nya pengasi ka Jaku Allah Taala.

`Bacha 1 Peter 1:22. Baka ni ku ayat tu nunjuk ngagai kaul entara pengasi enggau penuchi? Nama utai dalam pengasi ti nuchi kitai? Baka ni, ku Peter enggau lebih nyemetak, pengasi kitai nya deka ditunjukka?`