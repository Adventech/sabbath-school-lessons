---
title:  Langit ti Baru enggau Dunya ti Baru
date:  25/12/2022
---

Ba sekeda orang ke ngemeranka falsafah Grika, idea ti madahka sesebengkah utai nya fisikal reti nya utai nya jai. Nya kebuah sida nya enda ulih nerima runding ti madahka serega nya amat bisi lalu diuan mensia ke amat dudi ila. Nitihka penemu tu, ngambika serega amat bisi lalu amat manah, dia deh iya mesti dalam bentuk rohani, telepas ari pengurang enggau penyai ke bisi dalam dunya fisikal tu. Enti utai nya material, ku sida, iya enggai nyadi spiritual; lalu enti utai nya spiritual, iya enggai nyadi material. Tang bebida ari nya, Bup Kudus bejaku senentang serega ti nyenggenda nya ngena jaku ti nyemetak, tang iya nadai pengurang ketegal dikamahka dosa.

`Bacha Isaiah 65:17–25; Isaiah 66:22, 23; 2 Peter 3:13; enggau Pemandang 21:1–5. Nama batang pesan tauka ajar dalam ayat-ayat tu?`

Bup Isaiah meri gambar ke narit ati senentang baka ni gamal dunya tu sepatut iya enti bansa Israel udah taluk ngagai sempekat sida enggau Allah Taala (Isa. 65:17–25; Isa. 66:22, 23; bandingka enggau Ulang Adat 28). Seluruh rampa menua enggau semua bengkah utai idup dia udah tentu deka mansang makin nyadi baka pelan asal Allah Taala, iya nya, sebedau dosa masuk ke dunya tu.

Tang meh, pelan nya enda nyadi baka ti dikarapka. Udah nya siti pelan baru pen digaga, tang diatu enggau gerija, ke mungkur orang Yehudi enggau Bansa bukai ke datai ari semua raban bansa (Matt. 28:18–20, 1 Pet. 2:9). Nya alai, nubuatan nabi Isaiah, diatu, enda tau enda dibacha baru nitihka perspektif gerija (2 Pet. 3:13, P’dang. 21:1–5).

“Dalam Bup Kudus reta ti diagihka ungkup orang ti selamat nya dikumbai ‘siti menua.’ Hebrews 11:14–16. Dia Pengibun Bedus serega deka nguluka bala bedus Iya ngagai panchur ai ti idup. Kayu pengidup deka bebuah tiap bulan, lalu daun kayu nya deka diguna semua bansa. Ai sungai deka anyut belama iya, chiru baka kristal, lalu ba tisi sida nya bala kayu ke dipuputka ribut deka ngelindung enggau ayuk sida jalai ti udah disediaka ungkup orang ti diselamatka Tuhan. Dia bala emperan tanah ti luas deka ngalun ngagai bukit ti baik dipeda, lalu gunung Allah Taala bediri tinggi di belakang. Ba emperan ti tenang nya, ngimbai sungai ti idup nya, bala nembiak Allah Taala, ke lama udah nyadi kampar, deka tetemuka tempat endur diau.”—Ellen G. White, The Great Controversy, p. 675.

`Mayuh penulis sekular, ke nadai ngembuan pengadang ka pengidup kekal munyi ti diajar Bup Kudus, udah bejaku pasal pengidup mensia ke nadai reti. Taja pen penemu sida senentang dudi hari nya salah, nama kebuah pedis kitai deka betalat enggau jaku sida senentang penadai reti pengidup tu enti nadai pengadang ungkup dudi hari? Bai saut nuan ngagai kelas hari Sabat tu ila.`