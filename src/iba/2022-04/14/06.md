---
title:  Nama Iya ba Kening Sida
date:  29/12/2022
---

`Bacha Pemandang 22:3–5. Baka ni ku kitai ulih netapka diri deka begulai enggau orang ti deka bisi nama Allah Taala ditulis ba kening sida? Tauka, ulih ka enda kitai bisi penetap nya?`

Sapengudah Lucifer angkat ngelaban lalu Adam seduai Awa udah labuh, Allah Taala tau udah munaska seduai ke bedosa nya. Taja pia, dikena iya mandangka pengerindu iya ti nadai besyarat ungkup semua utai ti udah digaga Iya, Allah Taala netapka siti pelan pengasih ti deka dikena Iya nyelamatka semua orang ti deka nerima pemeri Iya nya. Pelan nya meh ke dikumbai “pelan keselamatan,” iya ke, endang udah bisi sebedau dunya tu digaga (Epe. 1:3, 4; 2 Tim. 1:9; Titus 1:2; P’dang. 13:8), tang terubah iya dipadahka ngagai mensia ba Eden, sereta mensia udah labuh. Udah nya, iya dipandangka dalam simbol enggau ayuk dalam servis kaaba ti dititihka orang Hebrew (Pemansut 25). Udah nya iya dipandangka enggau penuh dalam pengidup, pemati, enggau pengangkat Jesus (peda Rome 5).

Ba tengah-tengah pelan keselamatan nya meh semaya ka pengidup ti meruan belama iya, ti bepelasarka pemanah Jesus, ngagai semua orang ti deka nerima iya, ulih pengarap, pengidup ti diberi Jesus datas regang. Sebedau regang, enggau selepas regang—keselamatan kitai endang selalu iya ulih pengarap, lalu nadai kala ulih kereja badas kitai, taja pen kereja badas kitai nya mandangka kitai udah diselamatka.

`Paul nulis pasal Abraham, iya ke idup lama sebedau penatai Jesus, nyadika chunto keselamatan ulih pengarap: “Laban enti Abraham udah digaga lurus ulih pengawa ti dikereja iya, iya bisi utai ti tau dikemegahka iya, tang ukai di mua Allah Taala. Laban nama utai ti disebut Bup Kudus? ‘Abraham arapka Allah Taala, lalu ketegal nya, Allah Taala ngumbai iya lurus’ (Rom. 4:2, 3, NKJV). Baka ni ku ayat-ayat tu nyaup kitai meretika nama reti keselamatan ulih pengarap nya ke bendar iya?`

Baka nya meh kitai tau bisi penetap ka keselamatan kitai enti kitai udah nerima Jesus, udah nyerahka diri ngagai Iya, lalu udah nuntut semaya Iya, nyengkaum semaya pengidup ti baru diatu dalam Iya, lalu enti kitai bepanggai sepenuh iya ba pemanah Iya lalu nadai arapka utai bukai.  Abraham arap, lalu nya udah diitung nyadi pengelurus ka iya; baka nya mega nyadi ba kitai.

Tu meh reti iya kitai bisi nama Iya ditulis ba kening kitai. Enti kitai bisi nama Iya ditulis dia diatu lalu kitai enda ngelarika diri ari Iya, nama nya mega deka bisi ditulis dia dalam langit enggau dunya ke baru ila.