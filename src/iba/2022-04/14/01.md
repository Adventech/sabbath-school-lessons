---
title:  Semua Utai Baru
date:  24/12/2022
---

### Bacaan Untuk Pelajaran Minggu Ini
2 Pet. 3:13; P’dang. 21:3, 22; 1 John 3:2, 3; 1 Pet. 1:22; Isa. 25:8; P’dang. 22:3–5.

> <p>Ayat Hafalan</p>
> “Udah nya Iya ke duduk ba kerusi diraja bejaku, ‘Peda nuan, diatu Aku ngaga semua utai nyadi baru magang!’ Iya mega bejaku ngagai aku, ‘Tuliska tu, laban leka jaku tu bendar sereta tau dikarapka’” (Pemandang 21:5, NKJV).

Bup Kudus meri kitai pengadang tu: “Tang nitihka semaya Allah Taala, kitai nganti langit ti baru enggau dunya ti baru, endur alai pengelurus diau” (2 Pet. 3:13, NASB).

Tang, be sekeda orang, jaku semaya senentang “langit ti baru enggau dunya ti baru” tu (P’dang. 21:1) baka utai diangan-angan aja, jerita ti ditusi sida ti bekuasa ti bekenaka pengadang ka pengidup selepas pengidup tu kena ngawal mensia mayuh. Penemu sida baka tu: Taja pen pengidup kitai merinsa diatu, bisi hari deka datai ila alai kitai deka nerima upan kitai di serega, tauka tempat bukai ke baka nya.

Taja pen bisi orang udah ngena pengadang ungkup masa depan ti diajar Bup Kudus tu baka nya, penyalahguna sida nya enda ngubah pengamat jaku semaya ti dikemisi kitai senentang langit ti baru enggau dunya ti baru nya.

Ba hari ti penudi tu, deka bisi orang ke ngeleseka pengadang kitai ti penuh mulia nya (2 Pet. 3:3–7). Tang pengawa sida ti ngelese nya, baka ti udah dulu dipadahka Bup Kudus, tau dipeda kitai baka bukti ti nunjukka jaku Bup Kudus nya endang amat, laban Bup Kudus endang udah madahka sida ti ngelese nya deka datai.

Dalam minggu tu kitai deka ngenang pasal jaku semaya ti penuh mulia senentang langit ti baru enggau dunya ti baru nya, nyengkaum kaaba di serega, ngadap mua Allah Taala, pengujung pemati enggau ai mata—lalu, penudi iya, pemenang pengerindu Allah Taala.

_*Pelajarka pelajar minggu tu kena nyediaka Sabat, December 31._