---
title:  Nadai Agi Pemati Enggau Ai Mata
date:  28/12/2022
---

Teori pasal semengat ke enda nemu mati, tang diperinsa belama iya dalam api neraka ti nunu belama iya nya, belaban enggau ajar Bup Kudus ti madahka di langit enggau dunya ti baru nya ila “pemati nadai agi, nadai agi ngulit, nadai agi nyabak” (Rev. 21:4, NKJV). Enti teori pasal api neraka ti nunu belama iya nya amat, dia deh “pemati ti kedua” nya enda deka munaska dosa enggau orang ti bedosa ari universe tu, tang semina ngurung sida dalam api neraka ti penuh penusah enggau sabak belama lama iya. Nambahka nya: enti nya amat baka nya, reti nya universe kitai tu enda deka digaga baru baka pemanah asal iya sepenuh iya. Tang kitai meri puji ngagai Tuhan laban Bup Kudus meri kitai gambar ti lain amat ari nya!

`Bacha Isaiah 25:8, Pemandang 7:17, enggau Pemandang 21:4. Baka ni ku ayat-ayat tu ngelantangka ati kitai lalu meri kitai pengadang sekumbang kitai betapi enggau pemar enggau pemerinsa dalam dunya kitai ke diatu?`

Pengidup tu tau nyadi pedis amat, enda adil, sereta jai. Sekeda orang, ti dikesayauka kitai amat, udah dirampas pemati ari kitai. Tauka, bisi orang tama kedalam pengidup kitai, ngenchuri asai ati kitai, lalu udah nya ninggalka kitai pia aja, baka ti nadai apa nama. Chukup pedis asai ati dikeduan orang ke dikesayau sereta dikarapka kitai!  	Bisi mega maya, lebuh ati kitai udah remuk, kitai berunding sekalika pengidup tu bisi reti agi. Tang, enda ngira nama pen penusah kitai, Tuhan Allah Taala endang semampai ingin deka ngendas ai mata ari kuyu kitai. Taja pia, sekeda ai mata kitai ti pemadu mayuh deka terus nyaya nyentuk ngagai hari ti penuh mulia nya ila, lebuh pemati, penusah, enggau sabak deka nadai agi (P’dang. 21:1–5).

Kitai ulih arap ba pechara ti penudi nya ila Allah Taala deka mela genap iku mensia enggau jalai ti adil sereta penuh pengerindu. Semua orang ti dikesayauka kitai ke udah mati dalam Kristus deka diangkatka ari pemati lalu deka idup begulai enggau kitai belama lama iya. Semua orang ke enda bulih upah pengidup meruan belama iya deka dipunaska belama iya, lalu enda diau dalam serega ti enda nyamai tauka merinsa belama iya dalam api neraka ti nunu belama iya. Pengelantang ati kitai deka datai ari nemu Allah Taala deka mela genap iku orang enggau jalai ti adil. Lebuh pemati udah nadai agi, nya baru orang ti selamat deka manjung enggau ati ti chukup gaga, “O pemati, dini alai pemenang nuan? O pemati, dini alai penyengat nuan?” (1 Kor. 15:54, 55, NRSV).

Tuhan udah besemaya dalam langit enggau dunya ti baru ti deka digaga Iya nya, “semua utai ti lama, enda agi dikingatka” (Isa. 65:17, NIV). Ukai reti nya di serega kitai nadai ingatka utai agi, tang iya ke bendar semua utai ke lama nya enda deka ngerusakka pengelantang enggau pengaga ati ti meruan di serega.

`Sapa kitai ke enda kala ngasaika pengidup ti enda adil di dunya tu? Lebih agi lebuh maya pengidup kitai pedis,  baka ni ku kitai ulih belajar deka arap, lalu enggau naka ulih, begaga ati dalam pemanah enggau pengerindu Allah Taala?`