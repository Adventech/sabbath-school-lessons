---
title:  Dalam Kaaba Allah Taala
date:  26/12/2022
---

Sekeda orang bejaku pasal serega nya meh kaaba Allah Taala. Tang bup Pemandang bejaku pasal rumah kaaba ti spesifik di dalam Jerusalem ti Baru nya, ke alai kerusi diraja Allah Taala enggau tasik kacha nya ditemu (P’dang. 4:2–6, P’dang. 7:9–15, P’dang. 15:5–8). Dia meh alai semua bala mayuh orang kudus ari semua bansa, suku bangsa, enggau orang, enggau jaku deka begelumu nyembah Allah Taala belama iya (P’dang. 7:9–17).

`Bandingka Pemandang 7:9–15 enggau Pemandang 21:3, 22. Baka ni ku kitai deka ngasuh jaku ti madahka orang selamat ke mayuh amat nya ke “bediri di mua kerusi diraja Allah Taala lalu nyembah Iya siang malam dalam Rumah Sembiang Iya” (P’dang. 7:15, NKJV) setuju enggau jaku John ti madahka diri “nadai meda Rumah Sembiang dalam nengeri nya, (nengeri Jerusalem ti Baru) (P’dang. 21:22, NKJV)?`

Rumah sembiang/kaaba serega nya endang palan alai orang di serega nyembah Tuhan selama tu. Tang lebuh dosa masuk ke dunya tu, kaaba nya udah nyadi palan alai keselamatan diberi ngagai mensia. “Lebuh penanggul dosa tu udah nadai agi, dia deh kaaba serega deka pulai baru ngagai fungsi asal iya. Dalam Pemandang 21:22, John ti nulis Pemandang ngereput diri nadai agi meda rumah sembiang/kaaba dalam nengeri nya, laban Tuhan Allah Taala ti Pemadu Bekuasa enggau Anak Domba nya meh nyadi rumah sembiang tauka kaaba iya. Kati reti nya nadai agi bisi rumah Tuhan ke alai bala nembiak Iya ulih datai lalu begulai spesel enggau Iya? Nadai jaku nya!”—Richard M. Davidson, “The Sanctuary: ‘To Behold the Beauty of the Lord,’” in Artur Stele, ed., The Word: Searching, Living, Teaching, vol. 1 (Silver Spring, MD: Biblical Research Institute, 2015), p. 31.

Bup Pemandang numpuka perening ti spesel ngagai Iya ti benung disembah enggau sida ti nyembah Iya. Iya ti disembah di serega tu meh Allah Taala enggau Anak Domba nya (P’dang. 5:13, P’dang. 7:10). Endang selama iya, lalu sepatut iya, Jesus meh fokus sembah nya.

Bala penyembah nya meh “bala orang ke udah pansut ari penusah ti besai. Sida udah masu baju panjai sida, lalu ngaga baju nya burak ngena darah Anak Domba” (P’dang. 7:14, NIV). Sida nya meh nyadika saksi ke idup ka kuasa Tuhan ti nyelamat sereta ngubah. Sida menyanyi muji Allah Taala ketegal sapa Iya enggau nama ti udah dikereja Iya ka sida.

`Ku Pemandang 21:3: “Diatu Allah Taala deka diau enggau nembiak Iya! Iya deka diau enggau sida, lalu sida deka nyadika nembiak Iya, lalu Allah Taala Empu deka begulai enggau sida, lalu nyadi Allah Taala sida.” (NKJV). Ayat-ayat tu nandu jaku ti udah disebut ayat-ayat bukai (Jer. 32:38, Esek. 37:27, Zek. 8:8, Heb. 8:10). Nama reti tu ba kitai diatu, ke agi diau di dunya tu, Allah Taala deka nyadi Allah Taala kitai, lalu kitai deka nyadi nembiak Iya? Baka ni ku kitai idup ngayanka pemendar ti pemadu manah tu?`