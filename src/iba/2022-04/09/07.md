---
title:  Tambah Penemu
date:  25/11/2022
---

Bacha Ellen G. White, “ ‘A Great Gulf Fixed,’ ” pp. 260–271, in Christ’s Object Lessons; “Calvary,” pp. 749–752, in The Desire of Ages; and “Teachers as Examples of Christian Integrity,” p. 504, in Fundamentals of Christian Education.

“Dalam jerita sempama senentang orang kaya enggau Lasarus nya, Kristus nunjukka mensia nentuka destini diri empu ti kekal sekumbang dalam pengidup tu. Sekumbang timpuh pengasih agi bisi, pengasih Allah Taala endang diberi ngagai genap iku mensia. Tang enti mensia ngayahka peluang sida nya dalam pengidup ti semina ngelantangka diri, sida udah ningkilka diri ari pengidup meruan ti kekal nya. Nadai agi peluang diberi ka sida udah nya. Ari pilih sida empu sida udah ngengkah darung ke enda ulih diperaka ba entara sida enggau Allah Taala sida.”—Ellen G. White, Christ’s Object Lessons, p. 260.

“Lebuh orang Kristen ke terubah kelia diburu ngagai kampung bukit enggau menua puang, lebuh sida dibuai kedalam lubang tanah, diperinsa, lalu dilakka mati teberuran, sereta chelap, lebuh siti aja jalai ulih ngelepaska sida ari pemerinsa nya, iya nya mati ketegal pengarap, sida begaga ati ketegal sida disengkaum enggau orang ke aruh merinsa ketegal Jesus, ke udah mati diregang ketegal sida. Teladan sida tu tau meri pengibur enggau peransang ngagai raban nembiak Allah Taala ti deka betapi enggau timpuh penusah besai ti nadai kala udah nyadi baka nya.”—Ellen G. White, Testimonies for the Church, vol. 5, p. 213.

**Tanya ti Deka Dipejuraika**

`Baka ni ku pandangan seluruh Bup Kudus senentang gaya pengidup mensia ulih nyaup kitai lebih meretika sekeda ayat ke udah dipelajarka kitai minggu tu?`

`Kenang banding entara pengarap ti nadai betulak-ansur orang Kristen ke sanggup mati kelia enggau pengarap ti betulak-ansur orang ba jeman moden tu. Reti nya, nama utai ti berbaloi kitai mati ketegal iya? Taja pia, enti kitai ngembuan penemu ti ngumbai semua pemendar nya semina nitihka letak ati diri tauka budaya diri, nama kebuah kitai sanggup mati ketegal iya deh? Ba timpuh ke sama, nama ke ulih dipelajarka kitai ari sida ti sanggup mati nyadika kebuah ti ditemu kitai bula?`

`Kenang dalam ke agi jerita sempama senentang orang kaya enggau Lasarus. Lebuh Jesus udah diangkatka idup baru ari mati, mayuh orang arapka Iya. Taja pia, mayuh mega orang ke enda arap, taja sida meda bukti ti sama.  Nama ti diajar tu ngagai kitai senentang berapa keras ati mensia ngelaban pemendar? Nama ke ulih dikereja kitai dikena nyaga diri ari ngembuan pengeras ati ke sama?`

`Jesus bejaku pasal timpuh lebuh orang ke udah mati deka idup baru: “orang ke udah ngereja utai ti badas, diangkatka idup baru ngagai pengidup, lalu orang ke udah ngereja penyai, diangkatka idup baru lalu diukum” (John 5:29, NKJV). Dua bengkah pengangkat tu ditakahka timpuh seribu taun, taja pen dalam ayat tu munyi ke nyadi sereta. Baka ni ku tu ulih nyaup kitai meretika jaku Paul dalam Pilipi 1:23?`