---
title:  “Sehari tu . . . Enggau Aku di Serega”
date:  21/11/2022
---

Siti ari ayat ti pemadu suah dikena orang nyukung ajar pasal semengat/roh ti enda nemu mati, nya meh Luke 23:43—“Jesus lalu nyaut, ‘Enggau bendar Aku madah ngagai nuan, sehari tu nuan deka sama enggau Aku di serega’” (NRSV). Nyau ka semua versi Bup Kudus (kelimpah ari beberapa iti aja ke enda) nyalin ayat tu ngena jalai ti sama, meri kitai gambar ba hari Jesus ke mati nya, Jesus enggau penchuri nya deka begulai sama di serega. Nyadi tu enda patut ngenyitka ati kitai laban sida ke nyalin ayat nya semua arapka ajar pasal semengat/roh ti enda nemu mati. Kati tu aja salin ti pemadu manah tauka betul, kini?

`Bandingka Luke 23:43 enggau John 20:17 enggau John 14:1–3. Baka ni ku semaya ngagai penchuri ti udah bertobat nya di terangka kitai dalam rampa jaku Jesus ngagai Maria Magdalini enggau semaya Iya ngagai sida murid Iya?`

Anggapan ti madahka Jesus enggau penchuri nya niki ke Paradiso (tauka serega) sama hari nya udah belaban enggau jaku Jesus Empu ngagai Maria Magdalini selepas pengangkat Iya, ti netapka Iya apin agi pulai ngadap Apai Iya ti di serega (John 20:17). Ajar ti salah tu, ti ngumbai Jesus seduai penchuri nya pulai ke serega sehari nya, mega belaban enggau jaku semaya Jesus ngagai bala murid Iya ti madahka sida deka dibai ke serega semina lebuh penatai Iya ti kedua kali ila (John 14:1–3).

Isu ke bendar dalam Luke 23:43 tu, iya nya sekalika leka jaku “sehari tu” (Greek sēmeron) patut dikaulka ngagai kata kereja ti nangkanka iya (“deka nyadi”) tauka kata kereja ke dulu ari iya (“deka madah”). Wilson Paroschi ngaku enti “ari segi grammar” sigi enda ulih kitai nentuka ni ti lebih betul. Tang, “Luke suah deka ngena leka jaku tu bekaul enggau kata kereja ke dulu ari iya. Tu utai ti nyadi dalam 14 kali ari 20 kali leka jaku sēmeron tu dikena dalam Luke enggau Surat Kereja Rasul.”—Wilson Paroschi, “The Significance of a Comma: An Analysis of Luke 23:43,” in Ministry, June 2013, p. 7.

Enti pia, jalai ti pemadu betul kena macha Luke 23:43 iya nya “Enggau bendar Aku madah ngagai nuan sehari tu, nuan deka sama enggau Aku di serega.”  Ditu, jaku idiomatik “aku madah ngagai nuan sehari tu” nekanka pemerat jaku “nuan deka sama enggau Aku di serega.” Disebut enggau jaku pandak, Jesus meri iya semaya, tekala nya, ba tempat nya, iya deka diselamatka.

`Bacha jerita penchuri ti bertobat nya (Luke 23:39–43), taja pen bedosa, taja pen iya nadai bisi utai agi diberi ngagai Tuhan, tang disemayaka Jesus deka bulih pengidup ti meruan. Baka ni ku jerita tu mandangka pemendar ti besai senentang keselamatan ulih pengarap aja? Baka ni ku kitai sama baka penchuri nya? Baka ni ku kitai lain ari iya?`