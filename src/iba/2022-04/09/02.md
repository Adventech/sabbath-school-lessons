---
title:  Siku Orang Kaya enggau Lasarus
date:  20/11/2022
---

`Bacha Luke 16:19–31. Nama kebuah jerita tu ukai bejaku literal pasal gaya pengidup udah lepas pengidup tu?`

Sekeda orang ke landik pasal Bup Kudus madahka Luke 16:19–31 patut diterangka ngena chara literal, reti nya, iya bejaku pasal keadaan orang ke udah mati. Tang penemu baka tu deka ngasuh kitai ngaga pemutus ti enda disukung Bup Kudus lalu beserekang enggau mayuh ayat-ayat ti udah dikenang kitai ngelama tu.

Keterubah, enti kitai nyukung penemu tu, kitai enda tauka enda ngaku serega enggau neraka nya semak amat ngagai pangan diri nyentukka orang ke diau ba dua iti tempat nya ulih berandau enggau pangan diri (Luke 16:23–31). Lalu kitai mega enda tau enda nyangka, dalam pengidup lepas mati nya, lebuh tubuh orang nya gegaring dalam kubur, bisi roh tauka semengat iya dalam rupa ti sedar, ke ngembuan “mata,” “tunjuk,” “dilah,” sereta ulih ngasai aus (Luke 16:23, 24).

Enti genteran ayat tu amat bejaku pasal gaya mensia dalam pemati, reti nya, menua serega nya ukai tempat ti penuh pengaga, enggau pengelantang, laban orang ke selamat ulih meda pemerinsa enggau penusah kaban belayan sida ke di dunya tu, nyentukka sida ulih berandau enggau sida nya (Luke 16:23–31). Baka ni ku siku indai deka idup gaga sereta lantang di serega sekumbang iya meda anak iya bekakai-rai natka pemedis dalam neraka? Dalam konteks baka nya, udah tentu enda ulih dikamatka jaku semaya Tuhan di madahka nadai agi penusah, tauka sabak, tauka pemedis, di serega (P’dang. 21:4).

Ketegal utai tu mayuh besibir, mayuh bala ke landik jeman moden tu nganggap jerita tu semina jerita sempama aja ke alai ukai semua utai ke nyadi dia ulih disalin terus tauka literal. George E. Ladd, taja ukai orang Adventist, nyau munyi orang Adventist ditu lebuh iya madahka jerita tu semina “jerita sempama aja ti ditusi nitihka jalai runding orang Judah maya nya lalu ukai dikena ngajar pasal gaya orang ke mati.”—G. E. L[add], “Eschatology,” in The New Bible Dictionary, edited by J. D. Douglas (Grand Rapids, MI: Eerdmans, 1962), p. 388.

Jerita sempama senentang siku orang kaya enggau Lasarus tu ngambar bida ti besai entara siku orang kaya ti bengepan manah enggau “siku orang ke seranta, ke abis dibalut rumbak. Nama iya Lasarus” (Luke 16:19, 20, NKJV). Jerita tu ngajar kitai (1) upah kitai ke dudi hari ila enda bepanggai ba status enggau pangkat sosial kitai ke diatu, lalu (2) destini kekal genap iku kitai ditentuka dalam pengidup kitai ke diatu lalu enda ulih diubah tauka disurutka agi dalam pengidup udah lepas pengidup tu (Luke 16:25, 26).

`“Tang ku Abraham, ‘Enti sida enggai mendingka Moses enggau sida nabi, sida pen enggai mega arap enti orang siku angkat ari mati’” (Luke 16:31, NKJV). Nama mesej ari jaku Jesus ti bekuasa tu tau diambi kitai ka diriempu senentang kuasa Bup Kudus enggau baka ni respons ngagai iya?`