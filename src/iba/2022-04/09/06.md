---
title:  Semengat Dibaruh Alta
date:  24/11/2022
---

`Bacha Pemandang 6:9–11. Baka ni ku “semengat” sida ke udah dibunuh ketegal pengarap nyabak “ari baruh alta”?`

Lebuh chop tambit apocalyptic ti kelima dibuka, siti utai ti nyelai dipeda dia. Semengat sida ke udah dibunuh ketegal pengarap bisi dipeda ba “baruh alta” nyabak minta Allah Taala bebalaska sida (P’dang. 6:9–11). Sekeda komentator madahka “alta” tu meh alta endur nunu menyan ke disebut dalam chop tambit ti ketujuh (P’dang. 8:1–6). Tang Pemandang 6:8-11 bejaku pasal “darah” (ukai “menyan”) ke ngasuh kitai ngingatka piring tunu, ke alai darah piring nya dituang (Adat Lewi 4:18, 30, 34). Baka darah piring nya ke dipechik ngelingi alta, baka nya mega darah sida ke dibunuh ketegal pengarap sida, sechara simbolik, dituang atas alta Allah Taala, lebuh sida mati dibunuh ketegal sida taluk ngagai jaku Allah enggau jaku saksi Jesus (P’dang. 6:9, peda mega P’dang. 12:17, P’dang. 14:12).

Baka nya mega “semengat” dibaruh alta nya semina simbol aja. Enti kitai madahka tu literal, reti nya sida ke mati dibunuh ketegal pengarap sida nya, enda lantang diau di serega din, laban sida agi mengkang nyabak minta Tuhan bebalaska sida. Enti munyi nya, nadai enjoi meh sida ngasaika upah pengidup meruan, enda iya? Ati ti deka bebalas deka ngerachun pengidup diri. Mati pen merinsa ga?

Pia mega, beguna amat kitai deka ingat, serega ke dipeda John nya ukai gambar serega ke bendar. “Nadai bisi kuda burak, mirah, chelum, tauka puchat ke ditepan orang ke nurun beperang din. Nadai Jesus pegari dia baka anak domba ke bedarah telih laban pisau. Empat iku jelu nya ukai gambar ke amat ari jelu ke besayap ke disebut dia. . . . Baka nya mega, nadai bisi ‘semengat’ ba baruh alta di serega. Semua nya semina sempama ngena gambar enggau simbol aja.”—The SDA Bible Commentary, vol. 7, p. 778.

George E. Ladd, ke ukai orang Adventist, nulis (sekali agi munyi orang Adventist): “Dalam utai ke nyadi ditu [P’dang. 6:9–11], alta ditu endang terang alta endur ngaga piring ke alai darah dituang. Fakta John ti meda semengat orang ke udah dibunuh ketegal pengarap bisi dibaruh alta nya, nadai bisi sangkut-paut enggau gaya orang mati tauka situasi sida sereta sida mati; iya nya semina chara meri gambar enggau terang fakta sida ti udah dibunuh dalam nama Allah Taala sida.”—A Commentary on the Revelation of John (Grand Rapids, MI: Eerdmans, 1972), p. 103.

`Sapa (lebih agi sida ke udah nyadi mangsa pengawa ti enda lurus) ti enda kala ngangau ngagai Tuhan minta atur ti lurus, tang lalu bedau ga datai? Nama kebuah kitai, ulih pengarap, pechaya ba pengujung iya ila atur ti lurus nya, ti nadai dalam dunya tu diatu, deka dipejalaika maya nya? Nama pengibur ke ulih diambi nuan ari semaya ti manah tu?`