---
title:  Nusui Berita Manah Ngagai Sida Roh ti Kena Tutup
date:  23/11/2022
---

`Bacha 1 Peter 3:13–20. Baka ni ku Kristus “nusui Berita Manah ngagai sida roh ti kena tutup” . . . lebuh maya Noah menya”? (Peda mega P’kal. 4:10.)`

Sida ke arapka semengat tauka roh ke enda nemu mati selalu ngena ayat tu ke nunjukka Jesus ti “nusui Berita Manah ngagai sida roh ti kena tutup” (1 Pet. 3:19, NKJV) sekumbang Iya ti belelak dalam kubur. Ba penemu sida, roh Jesus ninggalka tubuh Iya lalu mansang kin ngagai neraka lalu nusui injil ngagai roh orang sebedau Bah ke dedin.

Taja pia, penemu ti manah munyi tu nadai disukung Bup Kudus, laban nadai bisi peluang ti kedua ungkup orang ke udah mati diselamatka (Heb. 9:27, 28). Enti baka nya, nama kebuah Jesus nusui Injil ngagai orang ke nadai agi peluang diselamatka deh?

Dalam timpuh ke sama, lalu lebih penting agi, teori tu belaban enggau ajar Bup Kudus ti madahka orang ke mati nya enda nemu utai lalu diau dalam kubur sida nyentuk ngagai hari pengangkat ti penudi ila (Jop 14:10–12; Mas. 146:4; P’jar. 9:5, 10; 1 Kor. 15:16–18; 1 Tes. 4:13–15).

Nambahka nya, enti ayat tu amat madahka Jesus, lebuh tubuh iya dalam kubur, roh Iya nurun ngagai neraka lalu nusui injil ngagai orang jai sebedau Bah, nama kebuah semina sida nya aja ke ninga Iya nusui injil nya deh? Kati nadai bisi orang jai ke bukai ke sama bela ditunu dalam neraka nya begulai enggau sida iya, pia? Nama kebuah semina orang ke idup sebedau Bah nya aja ke ninga Iya ngajar deh?

Enti kitai madah Kristus nusui Berita Manah ngagai sida melikat ke udah labuh ketegal ngelaban Tuhan lebuh maya Noah menya; pen nadai reti ga jaku nya. Enti sida “roh ti kena tutup” nya bejaku pasal sida roh “ke enda ngasi dulu menya” (1 Pet. 3:19, 20; NKJV), Bup Kudus bejaku pasal sida melikat ke jai nya mengkang enda ngasi diatu (Epe. 6:12, 1 Pet. 5:8). Nambahka nya, sida melikat ke udah labuh nya udah ditanchang “ngena rantai lalu nyimpan sida dalam endur ti pemadu petang, ngambika sida diakim lebuh Hari Pechara” (Jude 6), ke besai nya ila, lalu nadai bisi peluang diselamatka.

Kitai patut meratika dalam 1 Peter 3 sida “roh ti kena tutup” dalam ayat 19 nya dipadahka dalam ayat 20, mensia ke enda ngasai sebedau Bah, lebuh “maya Noah.” Leka jaku roh/spirit (Greek pneuma) dikena dalam ayat tu, enggau ba tempat bukai dalam Penyanggup Baru (1 Kor. 16:18, Gal. 6:18), bejaku pasal orang ke agi idup ke ulih ninga sereta nerima kangau ngagai keselamatan. Jaku “kena tutup” ditu, nyata ukai bejaku pasal rumah jil ke amat, tang ngagai rumah tutup dosa ke alai mensia ti bedosa sereta bedau digaga nyadi baru diau (Rom. 6:1–23, Rom. 7:7–25).

Pengawa Kristus ti nusui Berita Manah ngagai mensia apin Ai Bah nya dikereja nengah Noah ke udah diajar sereta diasuh Tuhan (Heb. 11:7) lalu nyadi pengajar “pasal pengelurus” ngagai mensia rebak iya menya (2 Pet. 2:5). Peter nulis ayat-ayat tu dalam konteks senentang reti idup taluk ka Tuhan; lalu ukai bekenang ka gaya orang ti mati (state of the dead).