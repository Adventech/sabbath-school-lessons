---
title:  Ninggalka Pengidup tu, Lalu Begulai Enggau Kristus
date:  22/11/2022
---

`Bacha Pilipi 1:21–24 enggau 1 Tes. 4:13–18. Kemaya Paul ngarapka diri “begulai enggau Kristus” (Pil. 1:23) lalu “begulai enggau Tuhan” (1 Tes. 4:17)?`

Paul ngembuan pengeran ati deka idup “dalam Kristus” diatu (2 Kor. 5:17) lalu “enggau Kristus” sapengudah penatai Iya ti kedua kali (peda 1 Tes. 4:17). Ungkup rasul tu, nyentukka pemati pen enda ulih matahka penetap iya ti diempu Juruselamat enggau Tuhan iya. Munyi ti ditulis iya dalam surat iya ngagai orang di Rome, “nemuka pemati, tauka pengidup” enda “ulih nyeraraka kitai ari pengerindu Allah Taala dalam Jesus Kristus Tuhan kitai” (Rom. 8:38, 39, NKJV). “Enti kitai idup, kitai idup ke Tuhan, lalu enti kitai mati, kitai mati ke Tuhan. Nya alai, nemuka kitai idup tauka mati, kitai endang enggi Tuhan” (Rom. 14:8, NKJV).

Enggau penetap tu dalam runding iya, Paul bejaku pasal orang ke arap ke udah mati nya sebagai “sida ti tinduk dalam Jesus” (1 Tes. 4:14, NKJV) lalu sida nya deka diangkatka lebuh penatai Jesus ti kedua kali ila lalu nerima pengidup ti meruan belama iya (1 Kor. 15:16–18, 1 Tes. 4:13–18).

Lebuh Paul madah “Aku bisi amat ati deka ninggalka pengidup tu, lalu begulai enggau Kristus” (Pil. 1:23, NKJV), kati reti jaku iya nya, lebuh iya mati roh tauka semengat iya deka ninggalka pengidup tu lalu idup sedar begulai enggau Kristus? Ukai baka nya iya. Dalam ayat tu, “Paul bejaku madahka pengingin ati iya deka ninggalka pengidup ke diatu ke penuh penusah lalu begulai enggau Kristus, enda nyebut takah timpuh ti tau nyadi entara dua bengkah pekara ke nyadi nya. Ayat tu enda ngajar kitai madahka Paul ngarapka diri niki ke serega lebuh iya mati. Jaku iya terang amat madahka diri enda deka nerima upah iya nyentuk ngagai maya Penatai Jesus ti Kedua Kali ila (2 Tim. 4:8).

Disebut pandak, Paul madah, ‘utai ti deka nyadi nangkanka sapengudah iya ninggalka pengidup tu (mati) iya nya Kristus deka datai diatas remang ari serega lalu ngangkatka idup baru orang ke udah mati, nya meh maya iya deka ‘begulai enggau Tuhan’ (1 Tes. 4:17). Siti agi utai ti patut diperatika ditu, iya nya, sida penulis Bup Kudus kekadang bejaku pasal dua bengkah pekara tu nyadi sereta taja pen dua bengkah pekara nya tau diseraraka timpuh ti lama entara seduai.”—Andrews Study Bible, p. 1555.

Tang nama kebuah Paul deka milih mati ari ke idup deh? Laban lebuh iya mati, iya ulih belelak ari semua penusah enggau pemerinsa iya, lalu enda ibuh idup lama agi ngenatka pemedis dalam tubuh iya (1 Kor. 9:27, NRSV). Lalu iya deka ngereja nya enggau penetap ke penuh ka diri ti deka nerima “makota pengelurus” ba Penatai ti Kedua Kali (2 Tim. 4:6–8, NKJV). Taja pen Paul udah tentu enggai mati, iya nemu utai ti deka nyadi lebuh iya udah mati.

`Lebih agi lebuh pengidup pedis sereta merinsa, sapa ti enda kala berunding manah agi enti ulih mejamka mata lalu mati, laban sapengudah nya, nuan nemu diri deka “begulai enggau Kristus”? Baka ni ku buah runding tu ulih nyaup kitai meretika utai ti ku Paul dalam Pilipi tu?`