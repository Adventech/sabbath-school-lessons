---
title:  Mayuh Orang Angkat Enggau Iya
date:  08/11/2022
---

> <p></p>
> “Kain tirai ti digantung dalam Rumah Sembiang lalu charik belah dua ari atas ke baruh. Tanah berenyang, lalu batu belah. Kubur mega tebuka, lalu mayuh nembiak Tuhan ke udah mati, diangkatka idup baru. Sida pansut ari kubur lebuh Jesus udah diangkatka ari mati. Sida tama ngagai Nengeri ti Kudus, lalu mayuh orang meda sida.” (Matt. 27:51–53, NKJV).

`Nama ti diajar jerita tu ngagai kitai senentang pengangkat Jesus enggau utai ti nyadi ketegal nya?`

Tanah berenyang nandaka pemati Jesus (Matt. 27:50, 51), lalu tanah berenyang mega nandaka pengangkat Iya (Matt. 28:2). Lebuh Jesus mutuska seput Iya, “tanah berenyang, lalu batu belah. Kubur mega tebuka, lalu mayuh nembiak Tuhan ke udah mati, diangkatka idup baru. Sida pansut ari kubur lebuh Jesus udah diangkatka ari mati. Sida tama ngagai Nengeri ti Kudus, lalu mayuh orang meda sida” (Matt. 27:51–53, NIV). Bala orang kudus tu diangkatka bemulia nyadika saksi ka pengangkat Jesus empu lalu nyadika chunto orang ti deka diangkatka ba pengangkat ti penudi nya ila.  Nya alai, sapengudah Jesus diangkatka, mayuh orang Judah udah diberi bukti ti kuat ngambika arapka ka pengangkat Iya lalu ari nya, nerima Iya nyadika Juruselamat sida, lalu mayuh sida ngaga baka nya, nyengkaum mayuh ari bala imam (peda Surat Rasul 6:7).

“Sekumbang Iya ngereja pengawa Iya, Jesus udah ngangkatka orang ti mati idup baru. Iya udah ngangkatka anak lelaki indu balu ari Nain, enggau anak indu pemerintah enggau Lasarus. Tang sida nya enda nyadi orang ti enda nemu mati agi. Udah sida ke diangkatka nya, sida agi dikuasa pemati. Tang sida ke diangkatka ari mati lebuh Jesus ti diangkatka, udah diangkatka ngagai pengidup ti meruan belama iya. Sida nya dibai Iya niki ke serega nyadika prais pemenang Iya ngalahka pemati enggau kubur. . . . Sida tu tama ngagai nengeri, lalu pegari ngagai mayuh orang, madahka Jesus udah angkat ari pemati, lalu kami tu udah angkat enggau Iya. Baka nya meh pemendar ti kudus senentang pengangkat nya udah dikekalka.”—Ellen G. White, The Desire of Ages, p. 786.

Ari segi mensia, sida kepala imam enggau sida tuai-tuai ngembuan pengelebih besai. Sida iya ngembuan kuasa agama ka bansa sida nyentukka sida ulih musinka pemesai perintah Rome enggau mensia mayuh ngambika nyaup sida bejalaika perambu sida. Tang sida lupa “Allah Taala ti Pemadu Tinggi bisi kuasa atas perintah mensia, lalu Iya ulih meri perintah nya ngagai sebarang orang ke dipilih Iya” (Dan. 4:32, NASB). Pemula sida udah disakal sereta dipadamka pembisi bala orang kudus ke udah diangkatka nya.

`Enda ngira berapa jai utai tau nyadi diatu, nama kebuah kitai ulih ngarapka pemenang Allah Taala ba pengujung iya ila ungkup kitai sekumbang kitai ke agi belaban idup dalam dunya ti bedosa tu?`