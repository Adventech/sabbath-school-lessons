---
title:  Buah Bungas ari Orang ke Udah Mati
date:  10/11/2022
---

`Bacha 1 Korint 15:20 (NRSV) dalam panchar Ulang Adat  26:1–11. Nama reti jaku Paul nyebut Jesus ti udah diangkatka nya “nyadi orang ke terubah diangkatka idup baru ari bala orang ke udah mati”?`

Ngenjuk piring “buah bungas” nya endang siti ari amalan orang Israel ti betanam-betupi kelia, ti ngundan reti ti dalam ba pengarap sida. Iya nya pengawa kudus ti ngelala Allah Taala ti pun penatai semua utai, ti udah ngemendarka sida pengibun reta Iya bekenaka tanah ke alai sida betenam ka pemakai sida (peda P’sut. 23:19, P’sut. 34:26, Adat Lewi 2:11–16, Ulang Adat 26:1–11). Buah bungas tauka buah ti keterubah nya ukai semina ngelaika pengawa ngetau udah berengkah tang mega nunjukka kualiti produk tauka asil iya.

Munyi ku Wayne Grudem, “lebuh nyebut Jesus nya ‘buah bungas’ (Gr. aparchē), Paul ngena jaku sempama ari pengawa betanam dikena nunjukka kitai deka nyadi baka Kristus. Sama baka ‘buah bungas’ tauka terubah nyepi asi baru nya nunjukka baka ni gaya ketau ti nangkanka nya, baka nya mega Kristus ti nyadi ‘buah bungas’ nunjukka baka ni gaya tubuh kitai ti diangkatka nya ila, ba timpuh ‘ngetau’ Allah Taala ti penudi nya ila, Iya deka ngangkatka kitai ari pemati lalu mai kitai ngagai mua Iya.”—Wayne Grudem, Systematic Theology (Grand Rapids, MI: Zondervan, 1994), p. 615.

Kitai patut ingatka Jesus pansut ari kubur enggau tubuh mensia ti bemulia, tang Iya agi ngembuan litan ari regang nya (John 20:20, 27). Kati reti nya bala anak Tuhan ti diangkatka nya ila deka mega ngembuan litan-litan ba tubuh sida ari pemerinsa sida? Dalam kes rasul Paul, kati iya agi deka mai dalam tubuh bemulia iya “sebengkah penyakit udah diberi ngagai tubuh” iya (2 Kor. 12:7, NKJV) enggau “litan Jesus ba tubuh aku tu” (Gal. 6:17, NKJV)?

Nyentuk ngagai pemati iya, Paul “deka meruan mai enggau iya dalam tubuh iya litan mulia Kristus, dalam mata iya, ti udah nyadi buta dipanchar penampak serega [peda Surat Rasul 9:1–9].”—Ellen G. White, The Story of Redemption, p. 275. Tang ukai reti nya Paul tauka sebarang sida ke bukai ke udah ditebus enggau mulia deka diangkatka idup baru mai litan pemerinsa sida (bandingka enggau 1 Kor. 15:50–54). Dalam kes Jesus, “litan penyai ti dikereja ngagai Iya deka meruan dibai Iya. Tiap litan paku lawang nya deka nusi jerita pasal pengawa nebus mensia ti pemadu besai nya, enggau rega ti dibayar kena nebus iya.”—Ellen G. White, Early Writings, p. 179. Litan Iya nya meh nyadi jamin litan kitai deka belama iya nadai agi.

`Kristus deka mai litan regang Iya belama-lama iya. Nama ti dipandangka nya ngagai kitai senentang pengerindu Allah Taala ka kitai enggau berapa rega ti dibayar kena nyelamatka kitai? Baka ni ku iya nunjukka ngagai kitai mega, berapa mayuh Tuhan udah melabur dalam pengawa Iya ti nyelamatka kitai?`