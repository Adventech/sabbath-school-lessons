---
title:  Tambah Penemu
date:  11/11/2022
---

Bacha Ellen G. White, “In Joseph’s Tomb,” pp. 769–778; “The Lord Is Risen,” pp. 779-787; “Why Weepest Thou?”, pp. 788-794; The Walk to Emmaus, pp. 795-801; “Peace Be Unto You,” pp. 802-808; in The Desire of Ages.

Runding orang moden enda arapka utai baka pengangkat Jesus. Taja pia, bukti ari sejarah endang chukup kuat nyentukka sida ke enda ulih nerima pengamat pengangkat nya pen dipejal ngaku mayuh orang arap amat sida udah meda Jesus ke udah diangkatka nya. Nya alai, mayuh macham jaku orang ti nyakal pengangkat nya nguji deka nerangka nama ti ngasuh semua orang ke mayuh bengkah nya arapka diri udah meda Jesus ti udah angkat nya.

Sekeda orang nuduh sida murid nya semina berhalusinasi (ngingau) ka Jesus ti udah angkat nya; sekeda ke bukai madah Jesus nya nadai amat udah mati tang semina luput aja lalu udah nya idup baru lebuh Iya udah diturunka ari atas regang, lalu lebuh Iya pegari baru, bala murid Iya ngumbai Iya udah diangkatka ari pemati.  Lalu (arap ka enda) sekeda orang madahka Jesus nya bisi menyadi sapit Iya, lalu sida murid saru ngumbai Iya meh Jesus udah angkat idup baru. Reti nya, bukti sejarah chukup kuat nyukung pengangkat Jesus dataika orang nyau mansutka semua macham jaku tu kena ngelamun iya. Ketegal pengangkat nya pemadu beguna, nya alai kitai enda patut tekenyit ati ka semua kebuah ti manah ti udah diberi ka kitai ngambika kitai arapka iya.

“Munyi nyawa ti ngangau ari atas regang, ‘Udah tembu,’ bisi didinga orang ke mati. Iya nembuska semua dinding kubur, lalu ngerak sida ke tinduk dalam pemati nya ngambika dani lalu angkat. Baka nya meh utai ti deka nyadi lebuh munyi nyawa Jesus deka didinga ari serega. Munyi nyawa Iya deka nembuska semua kubur lalu muka pendam, lalu sida ti udah mati dalam Kristus deka angkat idup baru. Lebuh Jesus angkat ari pemati kelia, beberapa iti kubur tebuka, tang ba penatai Iya ti kedua kali ila, semua orang kudus ti mati deka ninga munyi nyawa Iya, lalu sida deka angkat ngagai pengidup ti bemulia sereta meruan belama iya. Kuasa ti sama ti udah ngangkatka Jesus ari pemati deka mega ngangkatka gerija Iya, lalu ngemuliaka iya enggau Iya, keatas semua perintah, keatas semua kuasa, keatas semua nama ti bisi nama, ukai semina di dunya tu aja, tang mega di dunya ti deka datai.”—Ellen G. White, The Desire of Ages, p. 787.

**Tanya ti Deka Dipejuraika**

`“Udah tembu” (John 19:30) enggau “Iya udah diangkatka ari mati” (Matt. 28:6, NKJV) tu meh dua genteran jaku ti pemadu besai reti ti kala disebut. Baka ni ku seduai nya ngeringka pangan diri dalam sejarah keselamatan mensia? Nama pengadang ti besai amat ditemu dalam jaku nya ungkup kitai?`

`Keterubah iya sida tuai pengarap ngasuh bala sedadu nyaga kubur nya kena nagang sida murid ngenchuri tubuh Jesus. Udah nya sida ngupah bala sedadu ngambika bejaku madahka sida murid amat udah ngenchuri tubuh Jesus. Baka ni ku jerita tu nyaup nunjukka pengamat kubur Jesus nya puang, lalu nama kebuah kubur ti puang nya beguna amat ngagai kitai orang Kristen?`