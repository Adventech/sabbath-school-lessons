---
title:  Kubur ti Ditambit Ngena Chop
date:  06/11/2022
---

Misi Kristus baka ke udah abis (lalu baka ti puntan) lebuh iya mati datas regang. Sitan udah mujur ngasut Judas nyual Jesus (Luke 22:3, 4; John 13:26, 27) enggau kepala imam enggau sida tuai-tuai ke minta pemati Iya (Matt. 26:59, Matt. 27:20). Udah Jesus ti ditangkap, “semua murid ninggalka Iya, lalu rari” (Matt. 26:56, NKJV), lalu Peter nyangkal Iya tiga kali (Matt. 26:69–75). Diatu Jesus gegaring dalam pendam ti ditebuk ba bukit batu, ditutup enggau lampang batu ke besai ke lalu di tambit ngena chop, lalu dijaga bala sedadu Rome (Matt. 27:57–66), lalu dikemataka bala kuasa antu ke enda dipeda. “Enti iya ulih, ingin amat Sitan deka ngunchi Jesus belama iya dalam kubur nya.”—Ellen G. White, Manuscript Releases, vol. 12, p. 412.

Sekumbang Iya bejalaika pengawa Iya di tunya tu, Jesus ukai semina udah dulu madahka pasal pemati Iya datas regang tang mega pengangkat Iya ari mati. Ngena chara jaku orang Timur--ke alai selimpir hari reti nya sehari penuh—Jesus nyebut “baka Jonah ke dalam perut ikan paus tiga hari tiga malam, baka nya meh Anak Mensia deka mengkang dalam tanah tiga hari tiga malam” (Matt. 12:39, 40, NKJV). Ba maya ke bukai Jesus mega bisi bejaku pasal Diri ti deka dibunuh tang ba hari ti ketiga Iya deka angkat idup baru (Matt. 16:21; Matt. 17:22, 23; Matt. 20:17–19). Sida tuai imam enggau sida Parisi ingatka jaku Jesus nya lalu sida ngaga atur ti dikarapka sida ulih nagang Jesus angkat idup baru.

`Bacha Matthew 27:62–66. Baka ni ku atur tauka tindakkan sida nya semina nyaup meri mayuh agi bukti ti nunjukka pengamat pengangkat Jesus nya ngagai dunya dudi ari nya?`

Semua atur pengelikun ti dikereja dikena ngunchi Jesus dalan pendam nya semina ngasuh pemenang Iya keatas pemati enggau semua kuasa ke jai makin tampak agi dipeda laban semua atur enggau langkah ti dikereja sida dikena nentuka pengangkat nya enda ulih nyadi.

Nambahka nya, tentu mega sida udah ninga pasal kereja ajih ti udah dikereja Jesus; sida tentu udah meda sekeda nya. Taja pen pia, dalam runding sida, ngengkah bala sedadu nyaga dia tentu ulih nagang Iya, ke udah ngaga mayuh kereja ajih, ari angkat ari pemati?

Pia mega, ngengkah sedadu nyaga pendam nya enggai ka—nama? Enggaika sida murid Iya ngenchuri tubuh Iya lalu udah nya madahka Iya udah angkat idup baru ari mati? Lebuh orang nanya sida, Dini Jesus ke udah diangkatka nya diatu deh? Sida deka nyaut: Arap aja ke jaku kami.

Enti nadai utai bukai, utai ti dikereja sida nya nunjukka sida tuai imam nya balat takut ka Jesus, nyentukka Iya udah mati pen sida agi takut. Engka, dalam lubuk ati sida din, sida amat nangika Iya tau amat angkat idup baru.