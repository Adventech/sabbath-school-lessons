---
title:  “Iya Udah Diangkatka!”
date:  07/11/2022
---

Pemenang Kristus ngalahka Sitan enggau kuasa jai iya udah ditetapka ba regang lalu dikompom ulih pendam ti puang. “Lebuh Jesus disimpan dalam pendam, Sitan menang. Iya ngarapka Jesus enda deka ngambi pulai pengidup Iya baru. Iya ngambu tubuh Tuhan nya, lalu ngengkah sedadu nyaga pendam nya, enggau tuju deka ngetanka Jesus dia. Iya balat amat ringat lebuh bala melikat iya lari lebuh siku melikat ari serega datai. Lebuh iya meda Kristus pansut ari pendam nya dalam pemenang, iya nemu tekala nya perintah iya deka abis, lalu iya enda tau enda mati pengujung iya.”—Ellen G. White, The Desire of Ages, p. 782. Lalu taja pen pengidup mensia Jesus mati, pengidup Tuhan iya enda mati. Dalam pengidup Tuhan iya, Jesus ngembuan kuasa mutuska tanchang pemati.

`Bacha Matthew 28:1–6; John 10:17, 18; enggau Rome 8:11. Sapa ke besangkut-paut terus dalam pengangkat Jesus?`

Lebuh Iya ngereja pengawa Iya ba Samaria-Peraea, Jesus madahka Diri Empu bisi kuasa nyerahka nyawa Diri lalu ngambi iya pulai baru (John 10:17, 18). Iya madah ngagai Marta, “Aku tu meh pengangkat enggau pengidup” (John 11:25). Ayat-ayat ke bukai bejaku pasal pengangkat Iya nya sebagai pengawa Allah Taala (Surat Rasul 2:24, Rom. 8:11, Gal. 1:1, Heb. 13:20). Nyentukka siku melikat Tuhan ti bekuasa bisi besangkut-paut enggau pengangkat ti penuh mulia nya (Matt. 28:1, 2).

Ba maya ke sama, Matthew 28:11–15 mandangka pengawa bala tuai-tuai ti beli sereta nadai penunga nya ti ngeringak ngelaban Jesus. Bala sedadu Rome madah ngagai sida tuai-tuai nya “semua utai ti udah nyadi” (Matt. 28:11, NKJV). Reti nya, jaku sida endang terang nunjukka sida bisi meda pengangkat nya nyadi. Enti enda pia, nama reti jaku sida nya deh? Siku melikat nurun ari serega, ngaringka batu penutup nya, lalu duduk datas iya, lalu bala sedadu rebah luput? Lebuh sida ngeleda, sida meda pendam nya udah puang? Engka, lebuh sida sedadu Rome ke luput nya, melikat nya mai tubuh Jesus ke bukai kini? Engka bala murid Iya udah mai tubuh Jesus ke bukai kini? Tauka bisi orang bukai ngenchuri iya? Nama pen utai ti udah nyadi, utai ti nyata, tubuh Jesus nadai dia agi.

Siku melikat nurun ari serega, sida sedadu rebah luput, lalu pendam udah puang, udah chukup ngeruga ati sida tuai pengarap. Tang pengawa sida ke “meri duit (mayuh) ngagai sida soldadu nya” (Matt. 28:12, NKJV) kena nutup mulut sida nunjukka utai ti dipadahka bala sedadu nya ngagai sida udah balat amat ngeruga runding sida. Lalu utai ti udah dipadahka sida nya, endang nadai utai bukai, tang pasal pengangkat Jesus ari mati.

`Sekeda orang ngeleseka idea/jaku ti madahka orang ti dulu meda Jesus udah Iya angkat idup baru nya meh bala sedadu Rome. Nama kebuah? Baka ni jalai pemendar tu nyempamaka utai ti deka nyadi dudi hari udah nya: iya nya injil deka disadung ngagai orang bansa bukai, mega?`