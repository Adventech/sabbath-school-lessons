---
title:  Bala Saksi Kristus ti Udah Diangkatka
date:  09/11/2022
---

`Bacha John 20:11–29 enggau 1 Korint 15:5–8. Baka ni reaksi bala murid lebuh sida terubah betemu enggau Jesus ti udah diangkatka nya?`

Dua iku melikat ba kubur ti puang nya madah ngagai Maria Magdalini enggau sekeda indu ke bukai Jesus udah angkat idup baru (Matt. 28:1, 5–7; Mark 16:1–7; Luke 23:55; Luke 24:1–11). Tang enda lama udah nya Jesus Empu ngayanka diri ngagai sida, lalu sida pen nyembah Iya (Matt. 28:1, 9, 10; John 20:14–18). Iya mega pegari ngagai Peter (Luke 24:34, 1 Kor. 15:5) enggau ngagai dua iku murid ti bejalai ngagai Emaus, ke ngasuh ati seduai “asai ke disar api lebuh Iya bejaku enggau” seduai (Mark 16:12, Luke 24:13–35). Lebuh Jesus tama ngagai Bilik Atas nya, terubah iya sida murid berasai takut tang udah nya sida nyadi gaga sereta alit ati betatika utai ti udah nyadi (Luke 24:33–49, John 20:19–23). Seminggu udah nya Jesus tama baru ngagai bilik ke sama tang sekali tu enda muka pintu, nyentukka Tomas mega nyau arap ka Iya amat udah angkat idup baru (John 20:24–29).

Sekumbang empat puluh hari entara pengangkat Iya enggau pemulai Iya ke serega, Jesus “pegari di mua lebih lima ratus iku murid Iya sereta sekali” (1 Kor. 15:6, NKJV) lalu dipeda James (1 Kor. 15:7). Jesus datai ngagai beberapa iku murid Iya ba tebing Tasik Galili lalu makai pagi enggau sida, lalu udah nya berandau enggau Peter (John 21:1–23). Kelimpah ari nya bisi ga maya bukai Jesus pegari (Surat Rasul 1:3) sebedau iya ti penudi iya lebuh Iya angkat pulai ke serega (Luke 24:50–53, Surat Rasul 1:1–11). Paul mega ngambu diri nyadi saksi ka Jesus ti udah diangkatka nya, Iya ti pegari ngagai iya ba jalai ngagai Damaskus (1 Kor. 15:8; banding enggau Surat Rasul 9:1–9).

Lebuh sida murid ke bukai terubah madah ngagai Tomas ti nadai enggau sida, sida udah meda Tuhan ti udah diangkatka nya, saut Tomas ngagai sida, “Enti aku enda meda abi paku lawang ba jari Iya, lalu ngachukka tunjuk aku ngagai abi paku lawang nya, lalu ngengkahka jari aku ba rusuk Iya, aku enggai arap.” (John 20:25, NKJV). Seminggu udah nya, lebuh Jesus pegari baru ngagai bala murid Iya, diatu Tomas bisi enggau sida, Jesus bejaku ngagai Tomas, “Engkahka tunjuk nuan ditu, lalu peda jari Aku. Unjur lalu engkahka jari nuan ba rusuk Aku. Anang kakang ati, tang arap!” (John 20:27, NKJV).  Nya baru Tomas ngaku, “Tuhan aku, Allah Taala aku!” Jesus lalu nyebut ngagai iya, “Kati nuan arap laban nuan udah meda Aku? Beberekat meh orang ke arap, taja pen sida enda meda Aku!” (John 20:29, NKJV).

`“Beberekat meh orang ke arap, taja pen sida enda meda Aku!” Taja pen nuan nadai kala meda Jesus ti udah diangkatka nya, nama kebuah bukai ti ngasuh nuan bisi pengarap dalam Jesus?`