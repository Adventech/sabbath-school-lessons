---
title:  Tubuh Kitai Nyadika Kaaba
date:  12/12/2022
---

Teori ti beserepang dua ti madahka tubuh nemu mati tang semengat enda nemu mati tu udah ngadaka mayuh macham teori ke bukai senentang tubuh mensia. Ngambika chunto, ba bala penyanding penemu orang Grika kelia, tubuh mensia nya meh rumah pasung semengat, ke dilepaska ulih pemati. Lalu nyemaka konsep orang kapir tu, mayuh orang Kristen kemaya hari tu pechayaka tubuh mensia nya semina rumah sementara alai semengat ke enda nemu mati nya diau, ti deka dirakupka baru enggau tubuh lebuh hari pengangkat ila. Bebida enggau nya, sida ke dikumbai “pantheist” (tu orang ke arapka Tuhan nya bisi dalam semua utai), arapka tubuh mensia nya endang Tuhan; lalu dalam penemu sida Allah Taala enggau universe nya endang satu lalu sama. Ba sida iya, semua utai nya Tuhan lalu tubuh mensia nya semina sebagi ari tubuh Tuhan ti beserakup sereta universal. Nya alai, laban kitai dikelingi mayuh macham teori ti beserekang enggau pangan diri baka tu, kitai mesti bediri teguh datas jaku ajar Bup Kudus senentang gaya pengidup mensia.

`Bacha 1 Korint 6:19, 20 enggau 1 Korint 10:31. Baka ni ku pengereti kitai senentang “tubuh kitai nya rumah [kaaba] Allah Taala” enggau “rumah kaaba Roh Kudus” ulih meri empas ti positif ngagai stail pengidup kitai?`

Kedua-dua Adam seduai Awa udah digaga neladan ka gamal Allah Taala Empu (P’kal. 1:26, 27), iya ti dipeda ukai semina dalam perangai seduai tang dalam aspek fisikal seduai mega. Ketegal gamal nya udah rusak lalu dilalaika ulih dosa, pengawa penebus nya meh dikena ngangkatka mensia pulai baru ngagai kondisi asal sida, nyengkaum pengerai fisikal sida, naka ke ulih dikereja ungkup mensia ke enda ulih makai buah kayu pengidup nya.

Pengawa mulaika gamal Allah Taala tu begunaka proses sapemanjai umur mensia lalu semina deka tembuh ba penatai Jesus ti kedua kali ila, lebuh “tubuh ti nemu buruk tu enda tau enda diubah nyadi tubuh ti enda nemu buruk, lalu tubuh ti nemu mati, enda tau enda diubah nyadi tubuh ti enda nemu mati” (1 Kor. 15:53, 54).

Ku rasul John nulis ngagai pangan iya Gaius, “Menyadi, aku besampi ngambika nuan mujur dalam semua utai, sereta gerai nyamai, baka nuan ke mujur dalam roh” (3 John 1: 2, NRSV).

Enti kitai nerima mensia nya segala lalu enda ulih dibelah-bagi, lalu agama mungkur semua aspek pengidup mensia, dia deh kitai patut nganggap pengerai tubuh fisikal kitai nya baka tugas agama kitai mega. Kitai patut belalauka prinsip tu, “nemuka kita makai tauka ngirup, tauka ngereja sebarang utai, kereja semua utai nya ke mulia Allah Taala”(1 Kor. 10:31, NKJV). Tang ingat, kitai tu agi diau di dunya ke alai orang ke manah ulih ngereja naka pemanah ti ulih dikereja sida, tang taja pia, sida agi kena pangka konsekuensi gaya mensia ti bedosa enggau rampa ngelingi sida ke bedosa. Nya kebuah kitai enda tau enda pechaya ka Tuhan lalu ngereja naka ke ulih dikereja kitai, kelimpah ari nya, serahka aja pemutus iya ngagai Tuhan.