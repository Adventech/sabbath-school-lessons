---
title:  Pengiring Ari Roh
date:  14/12/2022
---

Roh Kudus nya meh ejen ke kuat ke nuang pengerindu Allah Taala ke dalam ati kitai (Rom. 5:5), nguluka kitai ngagai pengalaman ke bendar ke nyelamatka kitai (John 16:7–11), ngiring kitai ngagai semua pemendar (John 16:13), lalu meri kitai kuasa dikena bejalaika pengawa injil (Kereja Rasul 1:8). Ketegal Roh Kudus nya meh ti ngelaban pengawa Sitan ti ngerusakka kitai, nya kebuah kitai enda tekenyit meda Sitan nguji semua macham chara dikena iya nesatka pemereti kitai senentang pengawa Roh Kudus ke bendar. Bisi sekeda orang nyangkal personaliti Iya, lalu bisi ke bukai ngemesaika pemeri Roh lebih ari kuasa Iya ti ngubah.

`Bacha Kereja Rasul 8:4–24. Simon ke tukang keramat di Samaria ingin deka bulih pemeri ari Roh Kudus tang enda diubah ulih Roh Kudus. Baka ni ku sikap ti sama agi dipandangka mensia kemaya hari tu?`

Sida anembiak Allah Taala nya meh sida ke diiring ulih Roh Kudus (Rom. 8:14) ngagai semua pemendar dalam Jaku Allah Taala (John 16:13, John 17:17). Jesus meri jaku tangkan ti terang amat, “Ukai semua orang ke ngangauka Aku ‘Tuhan, Tuhan’ deka tama ngagai Perintah serega, tang semina orang ke ngereja peneka Apai Aku ti di serega. Lebuh Hari nya ila mayuh orang deka nyebut ngagai Aku ‘Tuhan, Tuhan! Kati kami nadai udah nusui pesan Allah Taala dalam nama Nuan, lalu muru antu dalam nama Nuan, lalu ngereja mayuh kereja ajih dalam nama Nuan?’ Udah nya Aku deka bejaku ngagai sida, ‘Aku enda ngelala kita. Rari ari Aku, kita ke ngereja penyai.’” (Matt. 7:21–23, NIV). Reti nya, Roh Kudus enda kala ngiring orang limpang ari Jaku Allah Taala—ti datai ari Iya Empu—tang Iya seruran ngiring kitai ngasi sereta nitihka Jaku nya.

Roh Kudus ti sama ti ngiring kitai ngagai semua pemendar mega meri kitai kuasa kena nguluka orang bukai ngagai pemendar ti manah nya (Matt. 28:18–20, Kereja Rasul 1:8). Lebuh kitai bejalaika pengawa misi kudus nya, kitai bisi saup ti spesel ari Iya. Nya alai, tiap pagi, kitai mesti besugang ba mua Tuhan lalu ngemaruka sumpah semaya kitai ti nyerahka diri ngagai Iya. Enti kitai ngereja baka tu, Iya deka meri kitai Roh Kudus Iya, ti bekuasa ngidup sereta nguduska kitai.

Taja pia, kitai mesti selalu tebuka ngagai pengiring Iya ari kitai ti milih, tiap hari, deka ngereja utai ti ditemu kitai betul lalu nyeliahka ka utai ti ditemu kitai salah. Reti nya, semina ari kitai ti keran deka idup nitihka chara ti patut, ngena pengering ti diberi Tuhan, baru kitai deka tebuka lalu nerima kuasa Roh Kudus ke dalam pengidup kitai, ti udah disemayaka Tuhan ngagai kitai.

`Nama kebuah penting amat, tiap pagi, kitai deka besampi ngambika kitai tebuka ngagai pengiring Roh Kudus dalam pengidup kitai?`