---
title:  Runding Kristus
date:  13/12/2022
---

Sekeda orang pechaya enti orang ngubah gaya utai ti ngelingi iya, orang nya deka berubah. Sigi amat, kitai patut nyeliahka tempat enggau keadaan ke tau ngasuh kitai mudah kena penguji (Mas. 1:1, Jaku-dalam 5:1-8). Tang, iya ke bendar, penanggul kitai senentang penguji enggau dosa nya, semina ulih diputarka nengah ubah ati tauka runding kitai empu. Jesus negu puak pekara tu lebuh iya madah, “Laban ari dalam mensia, ari ati mensia pansut runding ti jai: bambai, ngenchuri, munuh orang, butang, amu, ulah ti jai, nipu orang, ulah ti kamah, kepapas, bejakuka orang, sumbung, enggau pemeli” (Mark 7:21, 22, NIV). Reti tu, runding kitai mesti berubah ngambika ulah kitai ulih diubah.

`Bacha ayat-ayat tu: 1 Korint 2:16; Masmur 24:3, 4; Rome 12:2; Pilipi 4:8; enggau Kolosi 3:2. Nama reti ngembuan “runding Kristus”?`

Tuhan udah besemaya dibaruh “sempekat ti baru” Iya deka ngengkah adat Iya dalam runding sida nembiak Iya lalu nulis iya ba ati sida (Jer. 31:31–33, dibandingka enggau Heb. 8:8–10, Heb. 10:16). Nya alai, kitai enda patut tekenyit enti dalam Ajar Jesus datas Bukit nya, Iya ngerembai sereta ngenalamka reti pesan Allah Taala ngagai tingkat runding enggau niat ati (peda Matt. 5:17–48). Enti baka nya, kitai ulih menang ngalahka penguji semina ngena pengasih Allah Taala ti ngubah pengidup, lalu ba tingkat runding enggau niat ati, kitai patut nuntut semaya nya ngambika kitai ulih madamka runding ti bedosa.

Taja pia, dalam pengidup tu, enda ngira berapa taluk meh kitai, udah tentu kitai enda ulih datai ba tingkat alai kitai nadai agi bedosa. Tang enti kitai bisi dalam Kristus, kitai deka dibap enggau penuh ulih pengelurus Iya. Taja pen kitai apin sempurna, kitai dikira udah sempurna di dalam Iya (Pil. 3:12–15). “Lebuh kitai berakup enggau Kristus, kitai ngembuan runding Kristus. Penuchi enggau pengerindu bepanchar dalam perangai sida, pemaruh ati enggau pemendar ngawal pengidup sida. Gamal mua iya pen berubah. Kristus ke diau dalam pengidup iya deka ngeluarka kuasa ti ngubah, lalu gaya ti dipeda di luar mandangka pemaik enggau pengaga ti merintah di dalam.”—Ellen G. White, Selected Messages, book 1, p. 337.

Semina ari nyerahka diri tiap hari, mati ka diri tiap hari, mutus ati bekereja keras tiap hari, lalu ulih pengarap, deka ngasika Jesus, nya baru kitai deka bisi ubah ti baka tu dalam pengidup kitai.

`Uji nuan ngerunding baka ni enda pengidup nuan enti nuan ulih madamka semua runding nuan ke jai. Berapa lain kini pengidup nuan ari ke diatu? Nama siti aja jalai ngambika nuan tau ngembuan peneleba pengidup ke baka tu?`