---
title:  Belelak Enggau Sida Aki-Ini
date:  13/10/2022
---

`Bacha Pemungkal 25:8, 2 Samuel 7:12; 1 Raja 2:10; enggau 1 Raja 22:40. Nama ti ditambahka ayat-ayat tu ngagai penemu nuan pasal pemati?`

Mayuh bengkah jalai Penyanggup Lama nyebut pasal pemati enggau pengubur. Siti jaku nyebut orang ke mati nya digumpul begulai enggau aki-ini iya. Ngambika chunto, pasal Abraham, kitai dipadahka iya “nyintak seput iya ti penudi lalu mati lebuh umur iya udah chukup tuai, siku orang tuai ti penuh umur, lalu iya digumpul begulai enggau sida aki-ini iya” (P’kal. 25:8, nitihka salin Alkitab Versi Borneo). Aron seduai Moses mega digumpul ngagai bala sida empu (Ulang Adat 32:50, nitihka salin Alkitab Versi Borneo).

`Raja ke manah enggau raja ke jai pegi ngagai tempat ke sama lebuh sida mati. Nama ti diajar tu ngagai kitai pasal gaya pemati? (2 Raja 24:6, 2 Bansa Israel 32:33).`

Siti agi jalai nyebut pemati iya nya madahka orang nya udah belelak enggau aki-ini iya. Pasal pemati Raja David, Bup Kudus (Alkitab Indonesia) madah David belelak enggau aki-ini iya lalu dikuburka di Nengeri David (1 Raja 2:10, disalin ari Alkitab Indonesia). Jaku ke sama mega dikena bejaku pasal bala raja orang Hebrew ke bukai, sama iya ke taluk enggau iya ke enda taluk.

Kitai ulih meda sekurang iya tiga iti aspek ti beguna pasal belelak enggau aki-ini. Idea ke terubah iya nya, lambat laun timpuh deka datai alai kitai enda tau enda belelak ari pengelelak enggau pemerinsa kitai. Idea ti kedua iya nya kitai ukai orang ke terubah tauka siku kitai aja ti deka bejalai nengah jalai ti dikenggaika kitai tu, laban aki-ini kitai udah dulu ari kitai nengah jalai nya. Idea ti ketiga, iya nya, lebuh kitai dikuburka enda jauh ari sida, reti nya kitai enda kediri tang begulai sama enggau sida sekumbang kitai ti enda nemu utai dalam pemati nya. Penemu tu engka nadai tentu reti ba budaya mensia moden diatu, tang ba orang kelia, besai amat reti iya.

Orang ke mati dalam Kristus tau dikuburka berimbai enggau orang ti dikesayauka sida, tang taja pia sida nadai ulih berkomunikasi enggau pangan diri. Sida deka meruan enda sedarka utai nyentuk ngagai penatai hari ti bemulia nya lebuh sida deka digerak dani ari tinduk ti jenak nya lalu betemu sereta begulai baru enggau kaban belayan sida ti sama udah mati dalam Kristus.

`Uji nuan mikir baka ni asai iya enti sida ke mati nya agi sedar sereta nemu utai lalu ulih meda baka ni pengidup orang ke tinggal di dunya tu, lebih agi bala kaban-belayan sida, iya ke suah amat merinsa udah ke ditinggalka sida mati. Nama kebuah, pemendar ti madahka sida ke mati nya tinduk tau amat ngibur ati sida ke agi idup?`