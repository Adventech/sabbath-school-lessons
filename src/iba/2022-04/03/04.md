---
title:  “Seput Pengidup Deka Pulai Ngagai Allah Taala”
date:  11/10/2022
---

`Bacha Pemungkal 2:7 enggau Pengajar 12:1–7. Nama pengelain dipeda nuan entara dua genteran ayat tu? Baka ni iya nyaup kitai mereti lebih manah agi pasal kondisi mensia dalam pemati? Peda mega Pemungkal 7:22.`

Baka ke udah dipeda kitai, ajar Bup Kudus madahka mensia nya meh semengat (P’kal. 2:7), lalu semengat nya deka nadai agi bisi lebuh tubuh mensia mati (Esek. 18:4, 20).

Tang, nama penyadi “roh” nya deh? Kati enda ka iya mengkang sedar selepas tubuh udah mati? Mayuh amat orang Kristen ke arapka tu, lalu sida nguji nyukung penemu sida nya ngena ayat Pengajar 12:7, ke madah, “Tubuh kitai deka pulai baru ngagai amau, lalu seput pengidup ti diberi Allah Taala ngagai kitai deka pulai baru ngagai Iya”(NKJV). Ayat tu nadai madahka “roh” orang ke mati nya mengkang idup ba mua Allah Taala.

Pengajar 2:1–7 enggau nyemetak bejaku pasal proses mansang tuai, ke ngujung ngagai pemati. Ayat 7 bejaku pasal pemati nya sebagai proses nyurutka proses nengkebang dalam Pemungkal 2:7. Baka ke udah disebut, ba hari ti keenam dalam minggu nengkebang nya, “TUHAN Allah Taala nempa mensia ari amau tanah lalu ngesuhka seput pengidup ke dalam lubang idung iya, lalu mensia nya idup”(P’kal. 2:7, NKJV). Tang, diatu Pengajar 12:7 madah ngagai kitai “tubuh kitai deka pulai baru ngagai amau, lalu seput pengidup ti diberi Allah Taala ngagai kitai deka pulai baru ngagai Iya” (NKJV). Reti nya, seput pengidup ti udah dikesuhka Allah Taala kedalam lubang idung Adam, iya ti mega diberi ngagai semua mensia bukai, nya ke pulai baru ngagai Allah Taala, tauka, seput nya padam lalu nadai agi dalam orang nya.

Kitai patut ingat Pengajar 12:7 tu bejaku pasal proses pemati semua mensia enda ngira manah tauka jai. Enti munyi ku jaku orang, enti roh semua orang ke mati nya agi idup begulai enggau Tuhan, kati reti nya roh orang ke jai nya mega bisi enggau Tuhan? Idea tu endang enda serengung tauka harmoni enggau ajar Bup Kudus. Laban proses pemati nya nyadi sama ngagai mensia enggau ngagai jelu (Pengajar 3:19, 20), pemati nya nadai reti bukai kelimpah ari nadai agi nyadi utai ke idup. Munyi ku penulis Masmur, “Lebuh Nuan nguing ke bukai, sida tusah ati. Lebuh Nuan ngambi seput ti meri pengidup, sida mati lalu pulai nyadi amau baru” (Mas. 104:29, NKJV).

`Suah kitai ngumbai pemati nya endang sebagi ari pengidup kitai. Nama kebuah penemu nya salah amat? Pemati nya betentang enggau pengidup, iya munsuh pengidup. Nama pengadang ti besai, deh, bisi ditemu dalam ayat tu: “Munsuh ti pemadu dudi dirusak nya pemati” 1 Kor. 15:26, NKJV)?`