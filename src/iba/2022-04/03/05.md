---
title:  “Orang ke Mati Nadai Nemu Utai”
date:  12/10/2022
---

`Bacha Jop 3:11–13; Masmur 115:17; Masmur 146:4; enggau Pengajar 9:5, 10. Nama ti tau dipelajarka kitai ari ayat-ayat tu senentang kondisi mensia lebuh iya mati?`

Sekeda orang tukang kumin Bup Kudus betalatka ayat-ayat tu (Jop 3:11–13; Mas. 115:17; Mas. 146:4; P’jar. 9:5, 10), ke udah ditulis ngena jaku pantun, lalu enda ulih dikena nerangka kondisi mensia lebuh mati. Sigi amat, kekadang jaku pantun tau bisi reti bukai lalu mudah amat ngasuh saru penemu, tang dalam ayat-ayat tu iya enda baka nya. Jaku ti dikena ditu nyemetak sereta terang, lalu konsep ti disebut iya endang setuju penuh enggau seluruh ajar Penyanggup Lama senentang subjek tu.

Keterubah, dalam Jop 3, Jop ngutuk pengada diri, ketegal semua pemerinsa iya. (Lebuh napi pemerinsa besai, sapa kitai ke enda kala ngutuk diri ke udah ada ke dunya tu?) Iya nemu enti iya udah mati lebuh pengada iya suba, udah tentu iya diatu udah diau jenuh belelak. (Jop 3:11, 13).

Masmur 115 madahka palan endur orang ke mati nya diau nya palan ke sunyi, laban “orang ke mati enda muji TUHAN” (Mas. 115:17, NKJV). Mimit nadai meh jaku nya madahka orang ke mati, ke taluk ngagai Tuhan, nya udah di serega din nyembah Tuhan.

Nitihka Masmur 146, aktiviti mental orang pen nadai agi lebuh iya mati: “lebuh sida mati, sida pulai baru ngagai tanah. Nya meh maya semua pelan sida lesap” (Mas. 146:4, NASB). Terang amat gambar ti diberi Bup Kudus pasal utai ke nyadi ba orang ke mati.

Lalu Pengajar 9 nambahka jaku madahka “orang ke mati nadai nemu utai” lalu dalam pendam tauka “di dunya pemati ila endang nadai pengawa, nadai runding, nadai penemu, nadai penemu-dalam” (Pengajar 9:5, 10, NKJV). Ayat-ayat tu ngelatika ajar Bup Kudus ti madahka orang ke mati nadai agi nemu utai.

Ajar Bup Kudus ti madahka orang ke mati nya enda nemu utai enda patut ngasuh orang Kristen nyau teguran. Utai ti keterubah, nadai bisi api neraka ti meruan nunu orang tauka tempat endur orang di tuchi sementara (ke dikumbai purgatory) ti nganti orang mati ke enda selamat. Utai ti kedua, bisi upah besai ti nganti orang ti mati dalam Kristus. Aruh iya, “ba orang ke arap, pemati nya pekara ke mit aja . . . Ba orang Kristen, pemati nya semina tinduk aja, sunyi sereta petang enda lama aja. Pengidup kitai bisi enggau Kristus dalam Allah Taala, lalu ‘Lebuh Kristus, ke nyadi pengidup kitai, pegari, kita deka mega pegari enggau Iya dalam mulia!’ John 8:51, 52; Kol. 3:4.”—Ellen G. White, The Desire of Ages, p. 787.

`Uji nuan berundingka orang ke udah mati dalam Kristus. Sida mejamka mata sida dalam pemati lalu, sekalika iya diau dalam pendam 1500 taun tauka 5 bulan, utai nya sama aja ba sida. Utai ti ditemu sida udah nya, nya meh penatai Jesus baru. Nya alai, baka ni deh, kitai tau betalat, ari siti reti, orang ke mati nya nyamai agi ari kitai ke agi idup tu?`