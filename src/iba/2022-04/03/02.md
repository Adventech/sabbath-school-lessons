---
title:  “Mensia Nya Idup”
date:  09/10/2022
---

`Bacha Pemungkal 1:24–27 enggau Pemungkal 2:7, 19. Nama penyemaka enggau bida entara baka ni Allah Taala ngaga jelu enggau mensia? Nama ti dipadahka Pemungkal 2:7 ngagai kitai pasal gaya pengidup mensia?`

Jerita Pemungkal nusi ba hari ti keenam Allah Taala ngaga semua jelu pantai enggau mensia ti keterubah, sepasang (P’kal. 1:24–27). Bup Kudus madah, “TUHAN Allah Taala lalu nempa ari tanah semua bansa jelu enggau semua bansa burung” (P’kal. 2:19, NIV). Iya mega “nempa mensia ari amau tanah” (P’kal. 2:7, NIV).

Taja pen jelu enggau mensia sama digaga ari “tanah,” tang chara mensia ditempa nyata lain ari chara jelu ditempa, dalam dua bengkah jalai. Keterubah, Allah Taala nempa bentuk tubuh mensia, lalu udah nya Iya “lalu ngesuhka seput pengidup ke dalam lubang idung iya, lalu mensia nya idup.”  (P’kal. 2:7, NIV). Iya dulu nyadi mensia ke betubuh, udah nya baru iya nyadi mensia ti idup. Kedua, Allah Taala ngaga mensia lelaki enggau indu neladan gamal Iya Empu tauka baka gamal Allah Taala Empu (P’kal. 1:26, 27).

Pemungkal 2:7 madah lebuh “seput pengidup” dikesuhka kedalam tubuh fisikal nya, Adam pen nyadi “mensia ti idup” (Heb. Nephesh chayyah) tauka “semengat ti idup” (KJV). Reti nya genap iku kitai nadai ngembuan semengat ke ulih idup beserara ari tubuh kitai. Iya ke bendar, genap iku kitai nya meh mensia ti idup tauka semengat ti idup. Ajar ti ngumbai “semengat” nya utai ti ulih idup kediri ari luar tubuh mensia nya ajar orang pagan/kapir, lalu ukai ajar Bup Kudus. Penemu ke betul pasal gaya pengidup mensia ke bendar ulih nagang kitai ari nerima ajar ke salah senentang semengat ti enda nemu mati, enggau semua ajar bukai ti salah sereta bahaya ti besangkut-paut enggau ajar nya.

Nadai bisi bagi tauka kereban tubuh kitai ke ulih idup kediri beserara ari tubuh kitai. Allah Taala udah nempa kitai enggau jalai ti pemadu manah sereta tau ngenakutka ati, lalu kitai enda patut nyangka utai ngelui ari utai ti udah dipadahka Bup Kudus senentang pekara ti spesifik tu. Iya ke bendar, ukai semina gaya pengidup kitai nya utai ti misteri (bala saintis pen lalu bedau ulih setuju senentang nama reti utai nya idup), lebih ngalitka ati iya nya gaya kesedaran kitai. Baka ni ku beberapa kilo tisu material (sel-sel enggau kimia) dalam pala kitai, iya nya untak kitai, ulih ngetan sereta ngaga utai ti enda dipeda baka runding enggau emosi kitai? Bala orang ke mansik utai tu ngaku, iya ke bendar, kitai enda nemu utai tu sekali.

`Pengidup tu endang amat kereja ajih! Nama kebuah kitai patut gaga amat ati ukai semina ketegal pengidup, tang lebih besai agi kereja nyelai, ka pengidup ti meruan belama iya?`