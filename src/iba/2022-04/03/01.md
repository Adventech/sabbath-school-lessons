---
title:  Meretika Gaya Pengidup Mensia
date:  08/10/2022
---

### Bacaan Untuk Pelajaran Minggu Ini
P’kal. 1:24–27; P’kal. 2:7, 19; Matt. 10:28; Pengajar 12:1–7; 1 Raja 2:10; 1 Raja 22:40.

> <p>Ayat Hafalan</p>
> “Udah nya TUHAN Allah Taala nempa mensia ari amau tanah lalu ngesuhka seput pengidup ke dalam lubang idung iya, lalu mensia nya idup.” (Pemungkal 2:7).

Penyerekang entara Jaku Allah Taala, “Nuan deka mati” (P’kal. 2:16, 17, NRSV) enggau semaya bula Sitan, “Enda nuan deka mati!” (P’kal. 3:4, NASB) ukai badu naka Kebun Eden aja. Iya agi didinga dalam selampur sejarah dunya.

Mayuh orang nguji nyerakupka jaku Sitan enggau jaku Tuhan nya. Ku sida, jaku tangkan ti madah, “Nuan deka mati” nya semina bejaku pasal tubuh fisikal kitai, lalu jaku semaya “Nuan enda deka mati!” nya bejaku pasal semengat tauka roh ti enda nemu mati.

Tang jalai runding baka tu enggai nyadi. Ngambika chunto, kati ulih jaku Allah Taala ti bedanjang enggau jaku Sitan diserakupka baka nya? Kati amat bisi semengat tauka roh ti enda dipeda nya meruan idup lebuh tubuh fisikal mati? Mayuh orang udah nguji ngena chara falsafah enggau chara sains deka nyaut tanya-tanya tu. Tang, sebagai orang Kristen ti bepelasarka Bup Kudus, kitai mesti ngelala semina Allah Taala ti Pemadu Bekuasa, Iya ti udah ngaga kitai, Iya mega nemu amat pasal kitai (peda Masmur 139). Nya alai, semina dalam Jaku Iya ti diberi ka kitai, iya nya Bup Kudus, kitai ulih tetemuka saut ti betul ngagai tanya-tanya ti penting tu.

Minggu tu kitai deka meda baka ni Penyanggup Lama nerangka pasal gaya pengidup mensia enggau baka ni kondisi mensia lebuh iya mati.

_*Pelajarka pelajar minggu tu kena nyediaka Sabat, October 15._