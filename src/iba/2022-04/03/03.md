---
title:  “Orang (Semengat) ke Bedosa Deka Mati”
date:  10/10/2022
---

`Bacha Esekiel 18:4, 20 enggau Matthew 10:28. Baka ni ku ayat-ayat tu ulih nyaup kitai meretika gaya pengidup semengat/soul/jiwa mensia?`

Pengidup mensia di dunya ti bedosa tu endang mudah padam sereta enda tan lama (Isa. 40:1–8). Sebarang utai ti udah dikamahka dosa endang enda ulih bisi meruan belama iya. “Nya alai, baka dosa ti datai ngagai dunya nengah orang siku, lalu pemati datai laban dosa, nya alai pemati ngelekai ngagai semua mensia, laban semua bela udah bedosa” (Rom. 5:12, NKJV). Konsekuensi dosa nya meh pemati, ti ngerampit semua pengidup di dunya tu.

Bisi dua iti konsep penting ari Bup Kudus senentang pekara tu. Keterubah, mensia enggau jelu sama mati. Baka ti disebut Raja Solomon, “pengujung kitai mensia enggau pengujung jelu, endang sebaka. Siku mati baka siku. Sida endang sebaka magang. Mensia nadai lebih agi ari jelu, . . . Sida sama pulai ngagai siti endur, iya nya amau. Sida sama datai ari nya, lalu sida sama deka pulai ngagai utai nya” (Pengajar 3:19, 20, NIV).

Konsep ti kedua iya nya pemati fisikal orang reti nya iya nadai agi nyadi mensia tauka semengat ke idup (Heb. nephesh). Dalam Pemungkal 2:16, 17, Allah Taala udah nangkan Adam seduai Awa enggau jaku enti seduai bedosa, ketegal makai buah kayu penemu manah enggau jai nya, seduai deka mati.

Baka ke nandu jaku tangkan nya, Tuhan nyebut iya baru dalam Esekiel 18:4, 20: “Orang (semengat) ke bedosa deka mati”(NKJV). Genteran jaku tu bisi dua iti batang implikasi iya. Kesatu, laban semua mensia udah bedosa, nya alai semua mensia enda ulih nyeliahka proses mansang tuai lalu mati (Rom. 3:9–18, 23). Implikasi ti kedua, iya nya konsep ti diajar Bup Kudus madamka ajar ti popular pasal semengat ti enda nemu mati. Enti semengat nya enda nemu mati, lalu mengkang idup ditempat bukai udah kitai ke mati, reti nya nadai meh kitai nya amat mati, enda iya?

Bebida enggau nya, saut Bup Kudus ngagai dilema senentang pemati tu, semengat ke nadai tubuh nya nadai pindah ke serega tauka palan penuchi (purgatory), tauka neraka. Saut Bup Kudus ke betul iya nya deka bisi pengangkat ari pemati ungkup sida ti mati dalam Kristus. Baka ti disebut Jesus dalam khotbah Iya senentang Roti Pengidup, “semua orang ke meda Anak, lalu arapka Iya, bulih pengidup ti meruan belama iya, lalu Aku deka ngangkatka iya ba hari ti penudi” (John 6:40, NKJV).

`Nama kebuah penentu Penatai ti Kedua Kali, ti ditentuka Penatai Jesus Keterubah (laban penatai ti keterubah nya nadai guna enti nadai penatai di Kedua nya), beguna amat ngagai semua utai ti diarapka kitai? Nama meh pengadang kitai enti nadai jaku semaya Jesus ti datai baru nya?`