---
title:  Tambah Penemu
date:   03/02/2023
---

Proses tiga-langkah kena muai utang tu bisi ditemu ba siti lambar bup ditulis Ellen G. White. Urup ke chundung nekanka poin-poin ke penting.

“Putuska ati nuan anang agi berutang. Manah agi nuan nadai ngembuan beribu utai ari ke berutang. Tu meh ke udah nyadi kutuk dalam pengidup nuan, ngasuh diriempu berutang. Seliahka nya baka ti nyeliahka penyakit gelumut.

“Gaga sempekat kudus enggau Tuhan ari berekat Iya nuan deka mayar utang nuan lalu udah nya anang agi berutang ba sapa-sapa biar pen nuan semina makai bubur enggau roti aja. . . . Anang setengah ati, anang putus asa, anang nikal. Sangkal tenguk nyawa nuan, anang nitihka pengebam nyawa, anang masau duit nuan, bayar meh utang nuan.

“Bayar utang nuan enggau naka penyampat ke ulih nuan. Lebuh nuan ulih bediri lurus baka orang ke udah bebas ari utang, nuan nadai ngutang sapa-sapa agi, nya baru nuan udah bulih pemenang ke besai amat.”—Counsels on Stewardship, p. 257.

Enti nuan begunaka bantu tambah ngambika lepas ari utang, nuan tau nguji poin-poin tu:

_Sedia ka siti bajet._ Gaga siti bajet ke mudah ari ngerikod semua penatai duit nuan enggau semua belanja tauka utai ke dibeli nuan dalam pengelama tiga bulan. Mayuh orang tekenyit ati lebuh meda sida udah bekenaka duit sida bebelika utai ke enda beguna.

_Buai kad kredit nuan._ Kad kredit tu meh siti batang kebuah ruang-bilik balat berutang. Iya mudah amat dikena tang pedis amat ka dibayar. Enti nuan sedarka diri enda ulih mayar kad kredit nuan nya enggau penuh tiap bulan, tauka nuan bebelika utai ngena nya, ke enda deka dibeli nuan ngena chara bukai, nya meh maya nuan patut ngerusakka kad kredit nuan nya sebedau iya ngerusakka nuan tauka ruang-bilik nuan tauka kedua-dua nya sekali.

_Berengkah ngambi langkah ekonomi._ Kekadang kitai enda sedarka berapa mayuh ke ulih diselamatka kitai ari belanja tiap bulan kitai ari ke bejimat ba sekeda utai ke mit-mit ke dibeli kitai. Jampat amat utai ke mit nya betambah-tambah. 

**Tanya ti Deka Dipejuraika**:

`Pemayuh utang mayuh menua, enggau orang siku-siku, di dunya tu, amat ngeruga runding. Nama peneleba nuan empu senentang utang enggau penanggul ke udah nyadi ba nuan empu tauka orang bukai ketegal utang?`

`Nama ke ulih digaga gerija tempatan kita kena nyaup kaban gerija belajar baka ni mutarka utang tauka pekara bukai senentang belanja tauka duit?`

`Nama sekeda jaku semaya Bup Kudus ke ulih dikena nuan nyaga diriempu ari kena umpan dunya enggau bahaya ngagai belanja ke datai ari pengamu kitai?`