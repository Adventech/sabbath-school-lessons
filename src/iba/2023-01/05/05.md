---
title:  Nyadi Jamin, enggau Skim Jampat Kaya
date:   01/02/2023
---

Bup Kudus terang madahka Tuhan enda ngasuh umat Iya betanggung-jawap ka utang orang bukai. Dalam bup Jaku-Dalam, Tuhan nangkan kitai enggau jaku senentang nyadi jamin, tauka ‘garantor’ ka orang bukai.

`Bacha Jaku-Dalam 6:1–5, Jaku-Dalam 17:18, enggau Jaku-Dalam 22:26. Nama mesej tauka pesan dalam nya?`

Pengawa nyadi jamin tu suah nyadi lebuh orang ke kurang penatai pemisi deka nginjau duit ari institusi duit tang iya enda ‘layak’ nginjau. Dia deh pegawai penyali nya deka madah ngagai orang ke enda ‘layak’ nya enti iya bisi pangan tauka kaban ke ngempu kredit ke manah ke sanggup nyain enggau iya, nya baru bank nya deka ngemendarka duit injau iya nya lalu nanggam tanggung-jawap mayar nya ngagai orang ke nyadi penjamin enti orang ke nginjau duit nya enda tebayarka iya.

Kekadang siku saudara kaban gerija datai ngagai nuan lalu minta nuan nyadi penjamin iya. Saut nuan patut baka tu: “Bup Kudus madah aku enda tau ngereja baka nya.” Kitai mesti paham ka utai tu, Bup Kudus endang meransang kitai selalu naka ulih mantu orang ke begunaka ka bantu kitai, tang kitai enda tau betanggung-jawap ke utang sida.

Apai indai kekadang dipinta anak bujang-dara sida nyadika jamin ka sida ke meli kereta sida keterubah. Tauka anak ke lebih tuai agi minta apai indai sida nyadi ka jamin sida nginjau duit bank kena sida muka dagang. Saut ke sama patut dikena ditu. Nadai salah kitai mantu orang enti sida amat begunaka bantu, tang anang sekali-kali nyadika jamin ka utang orang bukai. Pansik nunjukka 75 percent orang ke nyadi jamin pengujung iya nyau bebayarka utang nya!

`Bacha Jaku-Dalam 28:20 enggau 1 Timoti 6:9, 10. Nama jaku tangkan dia?`

Skim jampat kaya mega nyadi siti panjuk belanja; skim baka tu sigi gerinti mai pengerugi belanja ti besai ngagai sida ke kena panjuk iya. Enti nunyi iya manah amat, iya meh nya, munyi iya aja ke manah. Mayuh amat orang udah bulih pemedis emosi enggau pengerusak belanja. Lalu siti agi tragedi nambahka nya dalam skim ke bansa tu, iya nya, mayuh orang nginjau duit ari tempat bukai ke dikena iya masuk dalam skim tu. Mayuh orang enggau ruang bilik udah anchur laban skim jampat kaya tu, ke semina nguntungka sida penipu ke ngaga skim nya, tang ngerugika ka sida ke kena tipu sida. Enti bisi pangan, tauka kaban belayan nuan, nguji deka ngumbuk nuan enggau masuk dalam skim bansa tu, nuan mesti ngelarika diri enggau naka penyampat. Anang bekelikuh. Anang betangguh. Ngebuka diri enggau lengkas.