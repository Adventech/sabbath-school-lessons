---
title:  Sekat Terma enggau Atur Pinjau-Jali
date:   02/02/2023
---

`Bacha Ulang Adat 15:1–5. Nama ti dipinta tauka diletak Tuhan ari sida nembiak Iya dalam ayat-ayat tu?`

Senutuk enggau adat tujuh-taun ke bukai (P’sut. 21:2; Adat Lewi 25:3, 4), ukai semina ulun tauka kuli enggau tanah aja ke dibungkur adat nya, tang sida ke nyali mega kena bungkur adat tu. Laban sida ke nyali enggai ngampun sida ke berutang, nya alai paling lama siku-siku orang berutang iya nya naka tujuh taun aja. Nama aja utai bukai ke ulih dipelajarka kitai ari ayat-ayat tu, iya nunjukka Tuhan beberatka pekara duit baka tu, lebih agi enti iya nyadi entara sida bansa Israel empu. Ayat-ayat tu mega mandangka Tuhan ngaku pananggul berutang tu endang amat bisi, enda ngira berapa jai utai tu nyadi. Iya mega ngengkang madahka pengawa berutang baka tu mesti diseliahka enggau naka ulih.

Kemaya hari tu, enti dibandingka, mayuh menua di dunya tu ngemendarka orang ngambi lon kena meli rumah ke deka dibayar dalam timpuh 30 ngagai 40 taun. Tu meh siti ari kebuah rega rumah balat mar diatu laban orang ulih ngelon duit kena meli iya.

Dalam masa ke sama, mayuh orang, apai indai, enggau nembiak sekula berunding deka nginjau duit dikena nyambung pelajar sida. Kitai nemu, orang ke bisi kolej digri deka bisi peluang manah agi bulih gaji ke besai agi dalam pengidup iya. Sekeda orang enggai nyadi enda nginjau duit kena ngulihka sekula tinggi, tang anang lupaka faktor-faktor tu. Nuan mesti mayar duit nya pulai tambah bungai iya. Uji meh ngulihka loan enggau skolarship ke layak nuan bulih iya. Bekereja meh nuan lalu simpan duit ke ulih nuan kena besekula. Ngambi kursus ke ulih meri nuan kereja. Minta saup apai indai. Dalam jeman Bup Kudus, apai indai meri anak sida tanah endur bumai bekebun kena sida ngidupka diri. Tang kemaya hari tu “reta” ti diberi nya patut iya pemandai tauka pelajar sekula ngambika sida anak ulih nyadi orang besai tuai ke ulih ngidupka diri.

Dalam dunya ke sempurna, kitai enda ibuh nginjau duit lalu nadai berutang. Tang laban kitai diau dalam dunya ke enda sempurna tu, agi bisi maya iya kitai enggai nyadi enda nginjau. Semina tentuka nuan bulih atur nginjau ke pemadu manah, sereta pemadu mimit bungai. Udah nya injau ke paling mimit ke diguna nuan, lalu bayar iya enggau naka penyampat kena nyeliahka mayar bungai iya ke besai. Tang prinsip ke pemadu betul, iya nya, enggau naka ulih, kitai mesti nyeliahka utang, lalu ari nitihka lalau prinsip bekenaka duit ari Bup Kudus dalam pengidup kitai tiap hari, kitai deka ulih nyeliahka diri ari berutang lalu nyalamatka diri enggau ruang-bilik diri ari penanggul stres ke berat.

`Enti nuan udah nyali duit ngagai orang, berapa lurus sereta adil sereta nelap ka nuan enggau sida nya, kini? Baka ni gaya penuduk nuan ba mua Tuhan lebuh nuan bejawapka chara nuan udah mela sida nya? (Peda Bup Pengajar 12:14.)`