---
title:  Baka Ni Jalai Ngelepaska Diri Ari Utang
date:   31/01/2023
---

`Bacha Jaku-dalam 22:7. Baka ni reti kitai nyadi ulun orang ke nyali kitai duit?`

Nama utai ke ulih dikereja kitai kena ngelepaska diri ari gaya utai ke enda manah tu? Enti nuan berutang, chara tauka atur dibaruh tu ulih nyaup nuan berengkah ka proses munaska utang. Pelan tu mudah aja. Iya bisi siti pelasar lalu bisi tiga iti langkah.

Tu pelasar iya, iya nya pemutus tauka komitmen ngagai Allah Taala kitai deka taluk meri pulai perpuluhan Tuhan ngagai Iya ngambika kitai tau bulih penemu-dalam Iya enggau berekat Iya. Iya endang keran sereta rindu deka merekat orang ke ngasika Iya. Langkah ti keterubah iya nya ngaga pemutus ati enda nambahka utang: badu agi bebelika utai ngena kredit. Enti nuan nadai nginjau duit, tentu nuan nadai berutang. Enti nuan nadai nambah ka duit injau, tentu nuan nadai nambah agi utang.

Langkah ti kedua iya nya ngaga sempekat enggau Allah Taala berengkah ari diatu, nitihka berekat ti diberi Iya ngagai nuan, nuan deka mayar utang nuan enggau naka penyampat ke ulih nuan. Lebuh Tuhan merekat nuan enggau duit, kena meh duit nya ngurangka utang nuan--ukai kena bebelika mayuh agi utai. Tu meh langkah ke pemadu beguna. Ketebal agi mensia lebuh sida bulih duit ke enda disangka, duit nya terus dikena sida bebelika utai. Anang baka nya; tang kena meh duit nya bebayarka utang nuan.

Langkah ti ketiga iya nya kereja terus kemaya nya (hands-on). Gaga siti tusun semua utang nuan, berengkah enggau iya ti pemadu besai nurun ngagai iya ti pemadu mit. Ungkup ketebal agi ruang-bilik gadai-janji (mortgage) rumah nya meh ke ba tusun atas sekali, lalu utang kad kredit tauka utang diri ba tusun ke dibaruh sekali. Berengkah mayar ke pemadu mit ngagai tiap iti utang nya ninting bulan. Udah nya, dabalka tauka tambah mayuh ke agi bayar naka ti ulih nuan ngagai utang ba tusun ke dibaruh sekali. Ati nuan deka tekenyit gaga lebuh nuan meda diri jampat ulih mutarka utang ke mit-mit nya. Udah nya, ambi duit ti dikena nuan mayar utang ba tusun baruh nya kena nambahka bayar utang ke besai agi ba tusun diatas nya. Lebuh nuan ulih mayar abis semua ke mit-mit ke mayuh bungai nya, nuan deka bisi mayuh agi duit kena mayar utang ke lebih besai agi dalam tusun nya.

Endang nyata amat Tuhan enggai meda kitai berutang. Pama sempekat nya udah digaga, mayuh ruang-bilik deka ngasaika Tuhan merekat sida ngena jalai ti enda disangka sida, lalu utang sida deka jampat agi abis dibayar. Ari nitihka tiga iti langkah ti mudah tu, mayuh ruang-bilik udah ulih ngelepaska diri ari utang. Nuan mega ulih! Ari ngengkah Tuhan dulu, nuan deka bulih penemu-dalam enggau berekat ngambika nuan nemu bekenaka tauka ngatur reta ke udah dikarapka Iya ngagai nuan.

`“Anang angkunka duit. Kita patut nemu puas ati ke utai ti dikemisi kita, laban Allah Taala udah nyebut, ‘Aku enggai sekali-kali ninggalka kita, tauka ngelengkaka kita.’” (Heb. 13:5, NKJV). Enti kitai ngereja nitihka jaku ayat tu, baka ni iya ulih nyaup kitai nyeliahka diri ari berutang?`