---
title:  Nitihka Ajar Orang ke Nangika Tuhan
date:   30/01/2023
---

Kitai tu mensia ke material, lalu idup dalam dunya ke material, dunya ke kekadang, balat ngumpan ati kitai. Kitai deka ditempa ari besi enggau minyak sintetik, lalu ukai ari darah enggau dagin, nya baru kitai enda ngasaika diri kena tarit reta pengaya enggau pengingin deka nyadi kaya, kekadang. Sapa kitai ke nadai kala, sekali sekala, berangan-angan ka diri nyadi kaya tauka menang tiket loteri?

Taja semua kitai betapi enggau tu, lalu nadai salah kitai bekereja rajin sereta keras ngulihka duit ngambika kitai idup lantang mimit, tauka nyadi orang kaya, tang nadai siku kitai ke patut kena panjuk nyadi ulun duit, pengaya, enggau reta material. Tuhan besemaya deka meri kitai kuasa ari serega dikena kitai taluk setia ngagai utai ke ditemu kitai utai ke betul. Tu utai ti beguna amat, laban panjuk pengaya enggau reta pengeraja tu udah ngerusak pengidup mayuh orang.

`Bacha Matthew 6:24 enggau 1 John 2:15. Taja pen lain sebut iya, nama batang kenang ti sama ti disebut ayat-ayat tu?`

Nyadi utai ke jai ditu, iya nya, pengangkun ka dunya tu tau nyadi kuat amat dataika orang nyau enda berasai berutang dikena sida mantupka pengangkun ati sida nya--ku runding sida. (Tang, utai tu endang enggai nyadi; peda Pengajar 4:8.) Lalu laban utang nya meh siti ari panjuk ti udah ditani Sitan kena ngulihka kitai, enda iran kitai enti Allah Taala ingin deka meda umat Iya bebas ari utang. Iya udah meri kitai ajar ti chukup dalam Bup Kudus enggau tulis nubuatan ke ulih meri kitai kebebasan bebelanja ka duit kitai.

`Bacha Masmur 50:14, 15. Nama sikap ke patut dikembuan umat Tuhan? Nama reti meri “ngagai Iya ti Pemadu Bekuasa semua utai ti udah disemaya kita” (NKJV)?`

Kitai masuk nyadi kaban gerija kitai enggau puji enggau terima kasih ngagai Allah Taala, ke udah nempa kitai lalu nebus kitai. Dalam poin 9 (ari 13 iti) dalam sumpah semaya baptisa kitai, kitai ditanya, “Kati arap nuan ka organisasi gerija? Kati tuju nuan deka nyembah Tuhan lalu nyukung gerija ngena perpuluhan enggau pemberian nuan enggau kereja nuan enggau ‘pengaruh’ nuan?” Sebagai orang Seventh-day Adventist, semua kitai nyaut ya. Nya alai ayat tu (Mas. 50:14, 15) meh siti semaya ngagai sida ke meri puji enggau terima kasih ngagai Allah Taala lalu taluk tauka angkun meri utai ti udah disemayaka sida.

`Nama ti dipadahka pilihan ti digaga nuan senentang pemujur nuan napi tarit upan dunya? Nama kebuah bekereja kuat ngiga belanja kena idup lantang nya enda sama enggau ngaga duit tauka pengaya nya nyadika engkeramba ke disembah? Baka ni ku kitai deka ngelala bida entara seduai nya?`