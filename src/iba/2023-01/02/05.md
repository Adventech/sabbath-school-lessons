---
title:  Kontrak Perpuluhan
date:   11/01/2023
---

Bisi kaul spiritual ti rapat entara chara kitai ngamalka perpuluhan enggau tali kaul kitai ngagai Tuhan. Orang Israel maju sereta mansang lebuh sida ngasika Tuhan lalu taluk mulaika perpuluhan. Tang lebuh sida enda ngasi sereta enda taluk, semua macham penusah ninggang sida. Pengidup sida bisi musin taluk sereta maju, udah nya enda taluk sereta penanggaul. Sekumbang siti musin sida enda taluk nya, Tuhan, nengah nabi Malaki, mai sida nembiak Iya ngaga siti kontrak dua hala.

`Bacha Malaki 3:7–11. Nama semaya-semaya enggau tanggung-pengawa ti ditemu dalam ayat-ayat tu?`

Allah Taala besamaya enggau sida, enti sida deka meri pulai ngagai Iya, Iya mega deka meri pulai ngagai sida. Lebuh sida nanya nama reti jaku Iya ti ngasuh sida meri pulai ngagai Iya, enggau nyemetak Iya madah, “Badu ngerumpak Aku ari perpuluhan enggau pemeri Aku.” Ketegal sida ngerumpak tu meh kebuah sida kena sumpah. Tu atur Tuhan kena ngubat penanggul sumpah nya: “Bai semua pemeri sepuluh peratus [perpuluhan penuh] kita ngagai rumah setor Aku” (Mal. 3:10, NKJV). Enti kita ngereja tu, “Nya baru . . . Aku nukangka pintu serega, lalu nuang mayuh macham utai ti manah, ti belimpah-limpah ngagai kita [tauka nuang mayuh berekat ngagai kitai dataika kita nyau nadai chukup endur alai nerima iya].” Enti kitai nyau nadai chukup endur alai nerima iya, reti nya kitai nyau bisi belimpah-limpah ke tau dikena kitai mantu orang bukai lalu mantu ngemansangka pengawa Tuhan.  “Iya ke udah meri Anak tunggal Iya ngambika mati ungkup nuan, udah mega ngaga sempekat enggau nuan. Iya meri nuan berekat Iya, lalu enggau malas nya, nuan meri pulai ngagai iya satu sepuluh (perpuluhan) enggau pemeri nuan. Nadai siku orang patut berani madahka diri enda meretika pekara tu. Pelan Allah Taala senentang perpuluhan enggau pemeri tu udah nyemetak amat disebut dalam Malaki bagi tiga. Allah Taala minta bala ejen mensia Iya ngambika taluk ngagai kontrak ti udah digaga Iya enggau sida.”—Ellen G. White, Counsels on Stewardship, p. 75.

Siti ari pusin pengasi ti manah bisi dirikud sekumbang Raja Hesekiah ka manah nya merintah menua Judah. Pengarap orang Judah amat idup maya nya, lalu sida berengkah meri pulai perpuluhan sereta meri pemeri sida enggau taluk amat kedalam setor rumah sembiang. Mayuh amat semua nya dibai sida dataika iya nyau betugung-tugung dalam rumah sembiang. Ayat 2 Bansa Israel 31:5 madahka utai ke nyadi lebuh sida “mai pemeri ari gandum ti terubah diketau sida, wain [ai anggur], minyak kana, ai manyi, enggau asil bukai ari umai. Sida mega mai pemeri sepuluh peratus ari semua utai ti dikemisi sida” (NKJV).

`Nama ti dipadahka pengawa nuan ti mulaika perpuluhan (tauka nadai mulaika perpuluhan) senentang pengidup roh/spiritual nuan enggau kaul nuan ngagai Tuhan?`