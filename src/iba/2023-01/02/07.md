---
title:  Tambah Penemu
date:   13/01/2023
---

“Bila maya umat Tuhan, disebarang jeman dunya tu, udah enggau ati ti lantang sereta sanggup ngereja nitihka pelan Tuhan senentang perpuluhan enggau pemeri, sida udah ngasaika pengamat semaya ti meri sida pemansang sereta pemujur dalam semua pengawa sida nitihka pengasi sida ngagai atur ti udah diletak Iya. Lebuh sida ngaku hak ti diletak Tuhan lalu nurut utai ti dipinta Iya, ngemasaka Iya nguna utai ti dikemisi sida, nya baru rumah setor sida deka penuh belimpah. Tang lebuh sida ngerumpak Tuhan dalam perpuluhan enggau pemeri sida, dia deh sida deka diasuh sedarka sida ukai semina ngerumpak Tuhan tang ngerumpak diriempu, laban Iya deka nyekat berekat Iya ngagai sida setipak enggau pengawa sida ti nyekat perpuluhan enggau pemeri sida ngagai Iya.”—Ellen G. White, Testimonies for the Church, vol. 3, p. 395.

Ajar Bup Kudus endang terang amat madahka kitai diselamatka ulih pengarap aja, iya nya pemeri ari pengasih Allah Taala. Pengasi kitai ka pesan tauka perintah Tuhan nya meh respons tauka saut kitai ngagai pengasih Allah Taala; iya enda meli pengasih nya (laban enti iya dibeli, reti nya iya ukai agi pengasih: peda Rom. 4:1–4).

Iya ke bendar, lebuh kitai meratika sempekat dua hala Tuhan enggau kitai, kitai deka meda berekat kitai enggau tanggung pengawa kitai. Ari timbal tauka respons kitai ngagai utai ti diberi Allah Taala ngagai kitai nya, kitai netapka kaul kitai ngagai Iya, lalu berindik ari nya, kitai netapka destini diriempu. Pengasi—iya nya servis enggau penaluk ti datai ari pengerindu—nya meh tanda ke bendar kitai nyadi murid Iya. Pengarap enda ngelepaska kitai ari pengasi, taja pen pengarap, lalu pengarap aja, ti ngasuh kitai bisi hak enggau bempu pengasih Kristus, iya ti ngasuh kitai ulih ngasi baka ti dipinta Tuhan ari kitai.

**Tanya ti Deka Dipejuraika**:

`Utai tu udah suah disebut, enti genap iku orang Adventist setia mulaika perpuluhan sida, tentu gerija kitai deka bisi lebih ari chukup duit dikena ngereja semua utai ti mesti dikereja sida kena ngerembaika injil. Nama ti dikereja nuan, ari segi perpuluhan enggau pemeri nuan, dikena nyaup gerija ngereja pengawa ti udah diberi ngagai iya?`

`Berunding dalam ke agi senentang berapa penting pilihan enggau kereja kitai dalam kaul kitai enggau Tuhan. Baka ni ku kitai deka beberatka kereja enggau pengasi, nyengkaum mulaika perpuluhan enggau bejalaika pengawa pengibun ke manah, tang taja pia, enda labuh kedalam panjuk ‘legalisma’?`

`Dalam kelas, sara baru tanya ba pengujung pelajar hari Selasa senentang dituntung penanggul enggau pemar taja pen kitai udah setia ngagai Tuhan. Baka ni ku kitai deka meretika utai tu lebuh iya nyadi, lalu baka ni kitai deka nyeliahka diri ari putus asa lebuh iya nyadi?`