---
title:  Sempekat Allah Taala Enggau Kitai
date:   07/01/2023
---

### Bacha ka Pelajar Minggu Tu
Matt. 10:22, John 6:29, Ulang Adat 28:1–14, J-dalam. 3:1–10, Mal. 3:7–11, Matt. 6:25–33.

> <p>Ayat Dikingat</p>
> “Enti kita ngasika TUHAN Allah Taala kita, lalu tetap ati nitihka semua pesan Iya ti diberi aku ngagai kita sehari tu, TUHAN Allah Taala kita deka ngaga kita nyadi bansa ti pemadu bekuasa di dunya tu. Semua berekat tu deka diberi ngagai kita, enti kita ngasika TUHAN Allah Taala kita” (Ulang Adat 28:1, 2, NKJV).

Alit ati kitai ngira Allah Taala udah ngaga kontrak (tauka sempekat) enggau kitai. Ketebal agi sempekat bisi dua hala, reti nya kedua-dia piak (Tuhan enggau mensia) sama bisi bagi pengawa deka dikereja. Chunto sempekat dua hala tu, baka tu, “Enti kita ngereja tu, nya baru aku deka ngereja nya.” Tauka, “Aku deka ngereja baka tu enti kita deka ngereja baka nya.”

Bansa sempekat ke jarang agi bisi iya nya bansa ke satu hala aja. “Aku deka ngereja tu sekalika nuan ngereja utai tauka enda.” Bisi beberapa iti sempekat Allah Taala enggau mensia bansa iya ke satu hala aja. Ngambika chunto, “Iya ngasuh mata panas manchar ngagai orang ke jai enggau ngagai orang ke manah, lalu ngasuh hari ujan ke orang ke lurus enggau ke orang ke jai” (Matt. 5:45, NKJV). Nama aja utai ti dikereja kitai tauka enda dikereja kitai, Tuhan tau dikarapka kitai meri panchar panas enggau ujan. Sapengudah Bah Noah kelia, Allah Taala besemaya ngagai mensia enggau “genap iku jelu di dunya tu” Iya enda agi deka ngasuh ai bah ngampuhka semua dunya tu (peda P’kal. 9:9–16), enda ngira nama utai ti dikereja kitai. Iya mega besemaya: “Seagi-agi dunya tu mengkang bisi, maya betanam, enggau maya ngetau endang mengkang bisi. Maya chelap, enggau maya angat endang bisi. Musin panas, musin chelap, siang enggau malam, endang enda nemu abis” (P’kal. 8:22, NKJV). Musin deka terus datai lalu ngelebus, enda ngira nama ti dikereja kitai.

Minggu tu kitai deka mansik beberapa iti sempekat dua hala ti penting amat entara Allah Taala enggau sida nembiak Iya. Besampi meh kitai, ngambika ulih pengasih Allah Taala, kitai ulih “ngereja bagi pengawa kitai” dalam sempekat nya.

_*Pelajarka pelajar minggu tu kena nyediaka Sabat, January 14._