---
title:  Ngemasaka Tuhan
date:   10/01/2023
---

Bup Jaku-dalam ukai tentu bejaku senentang betul enggau salah tang lebih agi senentang penemu dalam enggau pemeli. Lebuh kitai macha bup nya, kitai deka meda penguntung ti datai ari penemu dalam enggau penanggul ti datai ari pemeli.

`Bacha Jaku-dalam 3:1–10. Nama semaya-semaya ke manah amat diberi dia? Pia mega, nama reti “buah bungas tauka buah ti keterubah (firstfruits) ari asil umai nuan”?`

Allah Taala ngasuh kitai ngengkah Iya dulu dalam pengawa kitai ti ngatur semua utai ti dikemisi kitai nyadika pengaku kitai ka Iya ti ngempu semua utai, sereta mega dikena nunjukka pengarap kitai dalam Iya ti mekal kitai semua utai. Tang lebih ari semua nya, Iya madah enti kitai ngengkah Iya dulu, Iya deka merekat laluh ke tinggal. Pengawa kitai ti ngereja tu—iya nya, ngengkah Iya dulu—nya pengawa pengarap, pengawa ti bepanggai penuh ba Iya, ti nunjukka kitai arapka Tuhan enggau pengabis ati kitai, lalu, enda bepanggai ba penemu kitai empu (tu utai ke beguna amat, laban suah amat utai nyadi ke enda ulih ditemu kitai reti lalu enda ulih dipeda kitai guna iya).

Tang taja pia, nadai utai bukai ke ulih meransang kitai lebih arapka Allah Taala enggau pengerindu Iya kelimpah ari Regang nya. Lebuh kitai sedarka utai ti udah diberi Tuhan ka kitai siku-siku dalam Jesus, ke ukai semina nyadi Penengkebang kitai (John 1:1-4) enggau Pengempung kitai (Heb. 1:3), tang mega Penebus kitai (P’dang. 5:9), meri pulai ngagai Allah Taala buah ti keterubah ari sebarang utai ti dikemisi kitai, nya utai ti pemadu mit ti ulih di kereja kitai.

“Tuhan ukai semina ngambu perpuluhan nya enggi Iya, tang Iya mega madah ngagai kitai baka ni iya patut digalau ungkup Iya. Iya madah, ‘Kemesaika TUHAN ngena piring ti pemadu manah ari asil umai nuan’ (‘Kemesaika Tuhan ngena buah ti keterubah ari asil nuan’). Tu enda ngajar kitai bekenaka duit kitai ka guna diriempu, lalu udah nya mai laluh iya ngagai Tuhan, taja pen perpuluhan kitai nya diberi enggau ati lurus. Agihka dulu bagi ti diungkupka Allah Taala.”—Ellen G. White, Counsels on Stewardship, p. 81.

Allah Taala madah enti kitai ngengkah Iya dulu, “nya baru bilik setor nuan deka penuh” (NKJV). Taja baka nya utai tu enda deka nyadi baka kereja ajih; iya nya, nuan enda deka tedani siti pagi lalu tetemuka rumah setor enggau tong nuan ngenyit penuh.

Iya ke bendar, Bup Kudus endang penuh enggau atur tauka prinsip senentang pengawa pengibun reta ti manah, ngelanggur ti silik, sereta tanggung-pengawa ngatur belanja, ke alai penaluk ngagai utai ti diasuh Tuhan kereja kitai nyadi tanggung-pengawa kitai ti terubah sereta pemadu besai.

`Tang, baka ni ku kitai belajar arapka Tuhan enggau jaku semaya Iya lebuh kitai betapi enggau penyuntuk duit, taja pen maya nya kitai enggau naka alah deka taluk ngagai Iya, lalu bilik setor enggau tong ai anggur kitai enda penuh?`