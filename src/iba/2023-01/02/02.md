---
title:  Sempekat Keselamatan
date:   08/01/2023
---

Pemati Jesus datas Regang ba Kalvari nya udah ngasuh genap iku mensia ke kala idup enggau ke deka idup, ulih diselamatka. Enda baka semaya senentang musin, keselamatan nya ukai satu hala—iya ENDA diberi ngagai genap iku orang, enda ngira nama ti dikereja sida. Pengarap ke ngumbai semua orang deka diselamatka dikumbai “universalism” dalam jaku English. 

Tang, utai ti diajar Jesus enggau chukup terang, iya nya, taja pen Iya udah mati ungkup semua mensia, mayuh orang milih bejalai nengah jalai ti luas nya ti mai ngagai pengerusak enggau pemati ti belama iya (Matt. 7:13, 14).

**Nama ku jaku ayat-ayat tu pasal baka ni mensia nerima pemeri keselamatan dalam Jesus?**

`1 John 5:13`

`Matt. 10:22`

`John 6:29`

`2 Pet. 1:10, 11`

Paul meretika gaya sempekat keselamatan ke dua hala. Nemu diri enda lama agi deka dibunuh, lalu taja pen mayuh bala pangan iya udah ninggalka iya, Paul bejaku enggau penuh pengarap ngagai pangan iya Timoti pasal iya ke udah ngereja bagi pengawa iya. “Ba pasal aku empu, aku udah dituang baka genselan, lalu aku nyau deka ninggalka dunya tu. Aku udah bebendar belaban. Aku udah datai ba adan, lalu aku agi mengkang bepegai ba pengarap.

Berengkah ari diatu, makota pengelurus udah ditaruh ke aku, ti deka diberi Tuhan, Hakim ti Lurus, ngagai aku lebuh Hari nya ila, lalu ukai semina ngagai aku aja, tang mega ngagai semua orang ke lelengau deka meda Iya pegari” (2 Tim. 4:6–8).

Paul madahka diri “udah besedia [laban] aku udah belaban enggau bebendar, aku udah datai ba adan, aku udah mengkang bepegai ba pengarap.” Taja pia, Paul enda selalu terang meretika keselamatan nya endang ulih pengarap aja, ukai ulih pengawa adat, nya alai ditu iya ukai ngandalka pengawa iya tauka utai ke udah ulih dikereja iya ngambika meri iya poin ba mua Tuhan. “Makota pengelurus” ti nganti iya nya meh pengelurus Jesus, iya ti ulih pengarap, dituntut Paul ungkup diri empu lalu dipegai iya rat nyentuk ngagai pengujung pengidup iya.

`Taja pen keselamatan nya pemeri ukai laban kitai aruh, nama bida entara orang ke nerima pemeri nya enggau orang ke enda? Nama ti enda tau enda dikereja kitai enti kitai nerima pemeri tu?`