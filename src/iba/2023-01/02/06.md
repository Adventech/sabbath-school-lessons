---
title:  Giga Dulu
date:   12/01/2023
---

Jaku orang senentang Jesus madahka “bala orang mayuh gaga amat mendingka Iya” (Mark 12:37). Ketebal agi orang mayuh ke nitihka Iya lalu mendingka Iya endang datai ari kelas mensia ke biasa aja. Sida nya meh bala orang ke diberi Jesus makai ba tisi bukit, lalu mendingka Khutbah Jesus ari atas Bukit nya. Jaku Jesus ngagai sida nya tau disimpulka kitai munyi tu, Aku nemu kita irau senentang ngidupka ruang-bilik kita. Kita irau ka pemakai enggau ai irup ti diguna kita tiap hari sereta enggau gari ti dikena kita ngangatka sereta ngelindung diri. Tang dingaka penemu Aku tu . . .

`Bacha Matthew 6:25–33. Nama ti disemayaka ditu, lalu nama ti mesti dikereja sida ngambika sida ulih nerima semaya tu?`

Mayuh jaku semaya Tuhan nya bisi elemen sempekat dua hala dalam iya. Reti nya, enti kitai deka bulih berekat nya, kitai mesti ngereja tanggung-pengawa kitai mega.

`Bacha Isaiah 26:3. Nama utai ti diasuh kereja kitai ngambika kitai tau bulih pemaik Allah Taala? `

`Bacha 1 John 1:9. Nama ti deka dikereja Jesus enti kitai ngaku dosa kitai?`

`Bacha 2 Bansa Israel 7:14. Nama bala “enti” enggau “nya baru” dalam jaku semaya Tuhan ditu?`

Semua ayat tu enggau mayuh ayat ke bukai bejaku pasal pemesai guna fakta ti madahka, taja pen Allah Taala nya bekuasa merintah atas semua, taja pen Iya meh Penengkebang enggau Pengempung kitai, lalu taja pen keselamatan nya endang pemeri ari pengasih Tuhan lalu ukai ari asil pengawa kitai empu, kitai tetap bisi bagi pengawa kitai dalam drama laya besai nya di dunya tu. Bekenaka kuasa bebas milih, kitai mesti milih deka nitihka iring Roh Kudus lalu ngasika utai ti diasuh Tuhan kereja kitai. Taja pen Tuhan besemaya meri kitai berekat enggau pengidup, kitai tau milih sumpah enggau pemati. Aruh iya Tuhan madah, “Aku diatu ngasuh kita milih entara pengidup enggau pemati, entara berekat enggau sumpah, lalu aku ngangauka langit enggau tanah nyadika saksi utai ti dipilih kita. Pilih pengidup” (Ulang Adat 30:19, NKJV).