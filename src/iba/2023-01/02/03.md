---
title:  Bebendar Ngasi
date:   09/01/2023
---

Bup Ulang Adat nya meh versi chelak jaku pesan penudi ari Moses ngagai generasi ti kedua bansa Israel udah bekau sida ke sesegau empat puluh taun ba menua puang. Jaku pesan Moses tu diberi iya ba emperan menua Moab adapka timur Jeriko. Bup Ulang Adat tu udah enggau betul digelar “Bup Pengingat.”

Dalam bup tu, Moses ngulang ngagai sida semua pengawa ti udah dikereja Allah Taala ngagai orang Israel. Iya ngingatka sida pasal pejalai sida ari Bukit Sinai ngagai Kadesh Barnea ba tisi garis entara menua Tanah Semaya nya, sereta pasal sida ke angkat ngelaban Tuhan ke ngujungka sida ditejuka Tuhan sesegau 40 taun ba menua puang. Iya ngulang baru Sepuluh Pesan (Sepuluh Hukum), pasal atur meri perpuluhan enggau rumah setor Tuhan. Tang batang tumpu tauka fokus bup Ulang Adat nya meh jaku lalau senentang ngasika Allah Taala lalu nerima berekat ari Iya. Gambar Allah Taala ke diberi Moses mandangka Tuhan nya endang bisi pengulih, enggau pengingin, deka ngibun sida nembiak Iya.

`Bacha Ulang Adat 28:1–14. Nama berekat-berekat besai ti udah disemayaka ngagai sida? Tang nama ti mesti dikereja sida ngambika nerima berekat nya?`

Moses endang ingin amat ka sida meretika Allah Taala amat bisi berekat-berekat ke besai sereta penuh ajih ungkup sida. Jaku Iya, “Enti kita (bebendar) ngasi,” sigi dituju ngagai sida ngambika sida nemu destini sida ti kekal nya dientaruhka ditu. Tu terang amat nunjukka pengamat kitai bisi kuasa bebas milih. Sida meh bansa ti udah dipilih Iya, penerima berekat-berekat enggau semaya-semaya ti besai, tang semua berekat enggau semaya nya diberi nitihka syarat. Sida mesti diterima, disambut, lalu diambi tindakkan. 

Lalu nadai utai ti udah diasuh Tuhan kereja sida nya kelalu pedis ka dikereja sida. “Pesan ti diberi aku ngagai kita sehari tu ukai utai ti kelalu mar dititihka kita, tauka enda ulih dijengkau kita. Iya ukai di langit din, lalu kita enda ibuh nanya, ‘Sapa deka niki ke atas lalu mai iya nurun ngagai kitai, ngambika kitai ulih ninga iya, lalu ngasika iya?’ Iya ukai mega di seberai tasik ti besai. Nya alai kita enda ibuh nanya, ‘Sapa deka ngelayang tasik ti besai tu lalu mai iya ngagai kitai, ngambika kitai ulih ninga iya, lalu ngasika iya?’ Jaku nya semak kita. Iya diau dalam nyawa enggau dalam ati kita, ngambika kita ngasika iya’” (Ul. Adat 30:11–14, NKJV).

Udah tentu mega, kelimpah ari berekat-berekat nya, bisi mega jaku tangkan senentang sumpah, tauka utai enda manah ti deka nuntung sida enti sida enda ngasi (Ul. Adat 28:15–68), iya nya, konsekuensi ti deka nyadi ba sida ketegal dosa enggau pengawa sida ti ngelaban nya.

`Nama reti ba kitai diatu, “bebendar ngasika” utai ti dipesan Tuhan dikereja kitai?`