---
title:  Tambah Penemu
date:   27/01/2023
---

Bup pengingat serega mega ngerikod penaluk raban ruang-bilik Allah Taala senentang duit. “Enggau silik melikat deka ngerikod tiap iti pemeri ti diberi ngagai Tuhan lalu disimpan kedalam gudang Tuhan, sereta mega penunga duit ke udah diberi Iya. Mata Allah Taala meda setiap sen ke diberi ngagai pengawa Iya, sereta pengeka enggau pengelembau ati orang ke meri nya. Niat ati orang ke meri nya pen dituliska magang. Sida ke meri enggau chara berkorban diri, enggau ati ti diserah penuh lebuh meri pulai ngagai Tuhan utai ti enggi Iya, baka ti dipinta Iya ari sida, deka diupah nitihka utai ti udah kereja sida. Taja pen duit ke diberi nya udah dikena enggau jalai ti salah, ngujungka iya enda ngemenuhka tuju ati orang ke meri nya,—iya nya, nyadika mulia ngagai Allah Taala lalu dikena nyelamatka mensia,—sida ke udah meri nya enggau ati ti tuchi, ti semina deka ngemuliaka Allah Taala, enda deka lenyau upah sida.”—Ellen G. White, Testimonies for the Church, vol. 2, p. 518.

“Allah Taala dekaka mensia besampi sereta ngelanggurka pemansang pengawa Iya. Tang, baka Kornelius, kitai patut nyempulang sampi kitai enggau pemeri kitai. Sampi kitai enggau pemeri kitai deka datai ngagai Allah Taala nyadika tugu pengingat. Pengarap ke nadai bekereja nya mati; lalu enti nadai pengarap ke idup kitai enda ulih ngelantangka Allah Taala. Seraya kitai besampi, kitai patut meri naka ulih kitai meri, ari kereja kitai enggau belanja kitai, dikena bejadika sampi kitai. Enti kitai ngereja pengarap kitai, Allah Taala enda deka lupaka kitai. Iya ngelaika tiap iti kereja pengerindu enggau penyangkal diri kitai. Iya deka muka jalai ngambika kitai ulih mandangka pengarap kitai dalam kereja kitai.”—Ellen G. White, Atlantic Union Gleaner, June 17, 1903.

**Tanya ti Deka Dipejuraika**:

`Baka ni ku besampi enggau meri nya segulai sejalai? Reti nya, baka ni ku besampi ulih nyaup nuan nemu nama ti patut diberi, kemaya, enggau berapa mayuh ke deka diberi?`

`Siti majalah ti tebilang di menua Amerika Syarikat nusi pasal bala orang profesional ke agi biak ba Wall Street ke bulih mayuh amat duit, tang taja pia, sida enda lantang idup, berasai puang, sereta penuh pengeringat enggau pengirau. Siku ari sida nya, ke bekereja nyadi manager portfolio, madah: “Enti aku udah mati, nama guna iya taja aku udah nambah satu percent lebih agi dalam portfolio aku?” Nama pelajar ke tau diambi kitai ari jerita tu senentang baka ni meri, nyentuk meri ngena chara berkorban, ulih meri penguntung spiritual ti besai ngagai orang ke meri,laban nya tau nyaup ngelepaska kitai ari “pengaya ti nipu” (Matt. 13:22)?`

`Dalam jaku Ellen G. White ti disebut diatas tadi, peratika jaku iya ti nyebut pasal duit ti dikena enggau jalai ti salah. Nama kebuah kitai ke meri patut ingatka jaku lalau iya ditu?`