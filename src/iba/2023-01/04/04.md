---
title:  Pemberian enggau Sembah
date:   24/01/2023
---

Bup Kudus nadai meri kitai tusun program kena nyembah. Tang utai diperatika kitai bisi sekurang iya empat iti utai dalam servis nyembah. Dalam Penyanggup Baru rintai nya nyengkaum belajar/khutbah, besampi, musik, enggau perpuluhan enggau pemberian.

Tiga kali dalam setaun sida lelaki (enggau sida sebilik) orang Israel deka datai ngadap Tuhan di Jerusalem. Lalu “Genap iku sida enda tau enda meri pemeri” (Ul. Adat 16:16, NKJV). Reti nya, pengawa nyembah nya nyengkaum mulaika perpuluhan lalu meri pemberian. Sida nembiak Tuhan datai mai perpuluhan enggau pemberian sida ngagai Gawai Paska, Pentekos, enggau Gawai Langkau Sembiang. Tusah kitai deka meda orang datai ngagai gawai-gawai nya enggau jari puang.

Reti nya, ungkup orang Israel kelia, meri perpuluhan enggau pemberian sida nya endang urat enggau tulang pengawa sembah sida. Sembah, ke bendar tauka betul, ukai semina madah terima kasih ngagai Tuhan ngena leka jaku enggau lagu puji, tang mega mandangka terima kasih kitai ngena pemberian kitai ngagai rumah Tuhan. Orang Israel mai enggi sida ngagai kaaba; kitai mai enggi kitai ngagai gerija lebuh hari Sabat (sebagai siti jalai kitai mulaika perpuluhan lalu nyerahka pemberian kitai), sebagai pengawa sembah kitai.

`Bacha 1 Bansa Israel 16:29; Masmur 96:8, 9; enggau Masmur 116:16–18. Baka ni ku kitai bekenaka prinsip ke disebut dalam ayat tu dalam peneleba kitai ke nyembah?`

Sebagai anak-anak Allah Taala, ke udah diberi iya tanggung-pengawa bejalaika bisnis Iya di dunya tu, meri pemberian kitai nya endang siti pengelebih, siti peluang, enggau siti tanggung-pengawa kitai. Enti Tuhan udah meri kitai anak-anak ngambika diidupka kitai ungkup Iya, dia deh kitai patut magi enggau sida pengaga ti datai ari mai perpuluhan enggau pemberian kitai ngagai Sekula Sabat enggau servis gerija. Ba sekeda menua, orang mulaika perpuluhan sida atas talian tauka ngena jalai bukai. Enda ngira baka ni chara iya, mulaika perpuluhan lalu meri pemberian nya endang urat enggau tulang pengawa kitai nyembah Tuhan.

`Nama peneleba nuan dalam pengawa mulaika perpuluhan lalu meri pemberian nuan dalam pengawa sembah nuan? Baka ni empas pengawa nya dalam kaul nuan enggau Allah Taala?`