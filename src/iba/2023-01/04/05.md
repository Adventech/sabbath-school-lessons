---
title:  Tuhan Meratika Pemberian Kitai
date:   25/01/2023
---

`Bacha Mark 12:41–44. Sekalika kitai kaya tauka enda, nama mesej ke tau diambi kitai ari jerita tu? Nama prinsip ke diajar iya ngagai kitai, lalu baka ni ku kitai ulih bekenaka iya dalam peneleba diriempu lebuh nyembah?`

Jesus enggau bala murid Iya benung ba tengah laman kaaba ke endur peti duit diengkah, lalu dia Iya ngemataka orang ke datai mai pemeri sida. Chukup dampih Iya bediri dia lalu Iya ulih meda indu balu siku meri dua singkap siling duit engkeraju. Iya udah meri naka utai ti dikemisi iya. “Tang Jesus nemu niat ati iya. Indu nya pechaya servis sembah dalam kaaba nya endang diletak Tuhan, lalu iya keran deka nyukung pengawa sembiang nya enggau naka ulih iya. Iya udah ngereja naka ke ulih dikereja iya, lalu utai ti dikereja iya nya deka nyadi tugu dikena ngingatka iya belama iya, lalu nyadika pengandal iya ba timpuh ti meruan belama iya. Ati iya nyempulang pemeri iya; rega iya dikira, ukai nitihka rega singkap duit ti diberi iya, tang ulih pengerindu iya ka Tuhan enggau pengagit iya ka pengawa Tuhan ke udah ngerak ati iya ngereja utai nya.”—Ellen G. White, Counsels on Stewardship, p. 175.

Siti agi poin ti besai reti ditu, iya nya, siti tu aja meh pemeri ti kala dipuji Jesus—siti pemeri ngagai gerija ti deka ngenggaika Iya enda lama udah nya, siti gerija ke udah jauh amat limpang ari kangau enggau misi iya.

`Bacha Surat Kereja Rasul 10:1–4. Nama kebuah kepala sedadu bansa Rome digusung siku melikat ari serega? Nama dua iti utai ti digaga iya ke bisi dituliska di serega?`

Utai ke nyata ditu, ukai semina sampi kitai didinga di serega, tang niat ati lebuh meri pemberian kitai pen diperatika mega. Ayat tu madahka Kornelius nya siku orang ke gerah jari meri. “Laban dia alai pengaya kita, dia meh alai ati kita” (Matt. 6:21, NKJV). Ati Kornelius nyempulang pemeri iya. Iya udah besedia deka nemu mayuh agi senentang Jesus. Sampi sembiang enggau meri sedekah nya endang bekait rapat enggau pangan diri lalu mandangka pengerindu kitai ngagai Allah Taala enggau ngagai mensia—tu meh dua prinsip besai ari adat Allah Taala: “Rinduka Tuhan Allah Taala nuan enggau pengabis ati nuan, enggau pengabis semengat nuan, enggau pengabis pengering nuan, enggau pengabis runding nuan, lalu rinduka pangan nuan baka nuan ke rinduka diri empu” (Luke 10:27, NKJV). Iya ti keterubah dipandangka dalam sampi sembiang, iya ti kedua dalam meri sadekah.