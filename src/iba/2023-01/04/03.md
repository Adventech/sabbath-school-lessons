---
title:  Ni Penyampau Pemberian ke Patut Diberi?
date:   23/01/2023
---

`Bacha Ulang Adat 16:17. Iya enda ngeletak pemberian nya ngena percent. Nama chara ti diberi Tuhan kena nentuka penyampau pemberian kitai?`

Pemberian kitai nya dikena kitai ngaku sereta mandangka terima kasih kitai ngagai Tuhan ke udah meri kitai pengidup ti belimpah, pengelepas, bekal pengidup kitai, sereta enggau mayuh macham berekat ke diberi Iya. Nya alai, baka ti udah dipeda kitai diatas, penyampau pemberian kitai nya bepelasarka pemayuh berekat-berekat ti udah diberi Iya ngagai kitai. “Orang ke diberi mayuh, dipinta meri mayuh” (Luke 12:48, NKJV).

`Bacha Masmur 116:12–14. Baka ni ku saut kitai ke patut ngagai tanya ke bisi dalam ayat 12 nya? Baka ni ku duit engkeman dalam saut nya?`

Baka ni ku kitai ulih malas semua berekat Allah Taala ngagai kitai nya? Saut iya muntang aja: kitai enda ulih. Naka utai ke pemadu manah ke ulih dikereja kitai nya meh kitai ulih nyaup ngerembaika pengawa Allah Taala enggau gerah jari sereta mega dalam mantu mensia bukai ke sama baka kitai. Lebuh Jesus nganjung bala murid Iya bejalaika pengawa injil, Iya madah ngagai sida, “Kita udah nerima ngena chara pechuma, nya alai beri ngena chara pechuma” (Matt. 10:8, NKJV). Pemberian kitai nya nyaup ngemansangka perangai baka enggi Kristus. Enggau nya kitai diubah ari orang ke semina beberatka diriempu aja ngagai orang ke rinduka orang bukai; kitai lebih beberatka orang bukai enggau pengawa Allah Taala baka ti udah dikereja Kristus.

Kitai mesti selalu ingatka “Laban Allah Taala balat rindu . . . nya alai Iya meri” (peda John 3:16, NKJV). Bebida enggau nya—baka siang ke tetap ditangkan malam—mayuh agi kitai ngerengkunka utai ka diriempu, makin beberatka diriempu aja ati kitai deka nyadi, makin merinsa agi asai ati kitai.

Kitai empu meh ke ngeletak ni penyampau pemberian kitai lalu kini kitai deka nganjung iya. Tang mai pemberian kitai ngagai Tuhan nya endang tugas kitai orang Kristen ke bisi empas spiritual sereta moral. Pama kitai enda meri pemberian, kitai ngerusakka pengidup roh kitai, engka lebih ari ti dipelabaka kitai.

`Nama ti dipadahka pemberian nuan, enggau sikap ati nuan ke meri nya, senentang kaul nuan enggau Allah Taala?`