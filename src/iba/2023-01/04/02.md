---
title:  Peransang Kitai Meri
date:   22/01/2023
---

Kitai rinduka Tuhan laban Iya udah dulu rinduka kitai. Pengawa kitai ke meri nya meh respons kitai ngagai pemeri Tuhan ti pemadu besai, dalam Jesus. Iya ke bendar, ku orang, “Tuhan enda begunaka pemberian kitai. Kitai enda ulih ngayaka Iya ngena pemeri kitai. Ku penulis masmur: ‘Semua utai datai ari Nuan, lalu ari utai Nuan empu kami udah meri ngagai Nuan.’ Taja baka nya, Tuhan meri kitai peluang nunjukka terima kasih kitai ka pemanah Iya ari pengawa kitai ke sanggup berkorban kena magi nya ngagai orang bukai. Tu meh siti aja jalai kitai ulih mandangka terima kasih enggau pengerindu kitai ka Tuhan. Iya nadai udah meri jalai bukai.”—Ellen G. White, Counsels on Stewardship, p. 18.

Lebuh kitai nyerahka duit “kitai” ngagai Jesus, iya ke bendar, tu ngeringka pengerindu kitai ka Iya enggau ka orang bukai. Enggau jalai nya, duit tau amat nyadi kuasa ti mai pemanah. Jesus lebih mayuh agi bejaku pasal duit enggau pengaya enti dibandingka enggau pasal topik bukai. Siti ari tiap enam iti ayat dalam Matthew, Mark, enggau Luke bejaku pasal duit. Berita manah Injil iya nya Tuhan ulih nyelamatka kitai ari nyalah guna duit enggau ari pengerinduka duit.

`Bacha Matthew 6:31–34 enggau Ulang Adat 28:1–14. Nama ti disemayaka Allah Taala ti deka dikereja Iya ka kitai enti kitai ngasika Iya? Kati salah kitai semina ngerunding diri aja lebuh kitai nuntut jaku semaya Allah Taala?`

Pemberian kitai nya nyadika bukti kitai sanggup berkorban ungkup Tuhan. Tu tau nyadi pengalaman spiritual ti chukup dalam, pemandang fakta ti nunjukka pengidup kitai diserah penuh ngagai Allah Taala ti nyadi Tuhan kitai. Ba kitai, munyi ku siti jaku sempama orang English, tu meh kitai “ngengkah duit kitai ba endur mulut kitai.” Nuan ulih madahka diri rinduka Allah Taala, tang pemberian ke mayuh nyaup mandangka (sereta ngeringka) pengerindu nya.

Pemberian datai ari ati ti pechayaka Tuhan ti personal, iya ke seruran mekal semua utai ti diguna kitai nitihka iya ti pemadu manah dipeda Iya. Pemberian kitai berindik ba pengarap kitai ke udah bulih penetap ka diri bulih selamat dalam Kristus. Iya ukai dikena ngaum ati Allah Taala ngambika kitai diterima Iya. Tang, pemberian kitai nya datai ari ati kitai ke udah nerima Kristus ulih pengarap nyadika siti aja jalai ti chukup ngagai pengasih enggau penebus ari Iya.

`Bacha 2 Korint 9:6, 7. Nama ti ku Tuhan bejaku enggau kitai ditu? Nama reti “meri nitihka pemutus runding diri” (NKJV) ku ayat tu? Baka ni ku kitai deka belajar meri enggau ati ti gaga?`