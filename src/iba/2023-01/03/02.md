---
title:  Perpuluhan Nya Meh Satu Sepuluh
date:   15/01/2023
---

Dictionary nerangka reti perpuluhan nya meh “satu sepuluh bagi ari utai” tauka “10 percent.” Definisi tu tentu udah diambi ari jaku Bup Kudus. Perpuluhan reti nya meri pulai 10 percent ari penatai pemisi kitai, tauka asil, ngagai Allah Taala. Kitai ngaku semua utai ti dikemisi kitai endang enggi Iya ari asal. Adat perpuluhan ti diberi ngagai orang Israel ba Bukit Sinai nunjukka perpuluhan nya utai ti kudus lalu diempu Allah Taala (peda Adat Lewi 27:30, 32). Allah Taala semina minta 10 percent aja. Nyadi pemeri/pemberian terima kasih kitai nya kediri ari perpuluhan. Perpuluhan nya meh kesaksian minimum senentang komitmen kitai sebagai Kristen. Nadai bisi sebarang ayat dalam Bup Kudus ti mandangka bagi ti diungkupka ngagai Allah Taala nya kurang ari satu sepuluh.

`Bacha Pemungkal 14:18–20 enggau Hebrews 7:1–9. Nama respons Abram lebuh betemu enggau Melkisedek? Nama ti dipadahka tu ngagai kitai pasal ni penyauh pulai ke pun dalam sejarah senentang pengawa meri perpuluhan tu?`

Terubah iya perpuluhan disebut dalam Bup Kudus, iya nya dalam Pemungkal 14, ti nusi jerita Melkisedek ti betemu enggau Abram. Kali penudi iya perpuluhan disebut dalam Bup Kudus, mega nusi jerita ti sama, tang sekali tu leka jaku “satu sepuluh” enggau “perpuluhan” sama dikena (peda Heb. 7:1–9). Peratika dalam jerita bup Hebrews Melkisedek enggau Kristus sama ukai ari peturun Lewi, nya alai pengawa ti meri perpuluhan nya utai ti udah dulu bisi ari peturun Lewi, tang nitihka penuduk sida ti spesel nya. Perpuluhan nya ukai utai ti semina dalam adat orang Jehudi, lalu ukai bepun ari sida Hebrew ba Sinai.

`Bacha Pemungkal 28:13, 14, 20–22. Nama ti disemayaka Than deka dikereja Iya ka Jakop, lalu nama respons Jakop ngagai Tuhan?`

Lebuh Jakop bekejang ari rumah, ngelarika diri ari menyadi iya Esau ke ringat, bisi malam siti iya bemimpi meda tangga ari tanah nikika serega. Bala melikat nurun niki tangga nya. Lalu Tuhan bisi bediri ba pala tangga nya ke lalu besemaya Iya deka bisi enggau Jakop lalu deka mai iya pulai baru ngagai rumah iya dudi hari ila. Jakop pen ngasaika ubah ke bendar bisi nyadi ba iya lalu ku iya, “Nuan meh nyadika Allah Taala aku. . . . lalu aku deka meri ngagai Nuan sepuluh peratus ari semua utai ti diberi Nuan ngagai aku.” (P’kal. 28:21, 22, NKJV).

`Nama kebuah penting kitai meretika perpuluhan nya, baka hari Sabat, ukai utai ti bepun ari sistem pengarap tauka adat orang Israel kelia? Nama mesej ke patut diambi kitai ari pemendar tu, kitai ke idup selepas regang nya?`