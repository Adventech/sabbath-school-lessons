---
title:  Dini Alai Rumah Setor Nya?
date:   16/01/2023
---

`Bacha Malaki 3:10. Nama ti tau dipelajarka kitai ari ayat tu senentang kini kitai patut nganjung perpuluhan kitai?`

Taja pen ayat nya enda nyengala nyemetak madahka tempat nya, utai ke nyata ditu, iya nya, sida umat Tuhan nemu reti leka jaku “rumah setor” nya. Tuhan bisi nyebut dalam jaku pesan Iya nya, “ngambika pemakai seruran bisi dalam rumah Aku” (NKJV). Orang Israel meretika rumah Tuhan nya meh kaaba—iya nya, langkau sembiang ke udah digaga nitihka pelan ti udah diberi Tuhan ngagai Moses ba Bukit Sinai. Nyau udah nya, lebuh orang Israel udah ngentap ba Tanah Semaya, palan rumah sembiang nya terubah iya ba Shiloh, tang udah nya entap ba kaaba di Jerusalem. 

`Bacha Ulang Adat 12:5–14. Ayat-ayat tu nadai madahka sida umat Tuhan tau mutuska kediri empu dini endur sida nganjung perpuluhan sida. Nama prinsip tauka atur ke ulih diambi kitai ari ayat-ayat tu ungkup kitai kemaya hari tu?`

Sebagai anggota ruang-bilik Allah Taala, kitai deka meretika lalu ngereja peneka Iya senentang utai ti patut dikereja kitai ngagai perpuluhan kitai. Dalam jerita ke didalam Bup Kudus, dia bisi tiga kali tiap taun—Gawai Roti Enda Beragi (Passover), Gawai Ngetau (Pentecost), enggau Gawai Belangkau (Feast of Tabernacles) (P’sut. 23:14–17)—ke alai sida umat Tuhan enda tau enda mansang ngagai Jerusalem mai perpuluhan enggau pemeri sida empu dikena muji sereta nyembah Tuhan din. Udah nya sida Lewi deka ngagihka perpuluhan nya ke lalu dibagi ngagai semua peturun sida di serata menua Israel (peda 2 Bansa Israel. 31:11–21, Neh. 12:44–47, Neh. 13:8–14). Nya alai, senutuk enggau prinsip Bup Kudus tu senentang rumah setor Tuhan, Gerija Seventh-day Adventist udah netapka opis Mission tempatan, enggau opis Union nyadika rumah setor ungkup gerija sedunya tu, lalu ari nya meh sida ke bejalaika pengawa injil tu diupah.

Ngambika nyamai agi anggota gerija ngereja tu, sida diasuh mai perpuluhan sida ngagai gerija ke endur sida besembiang lalu meri perpuluhan enggau pemberian sida dia, taja pen bisi ga sekeda meri nya ngena chara atas talian. Udah nya, tukang wang gerija deka nganjung perpuluhan nya ngagai opis mission. Sistem pengurusan perpuluhan baka tu, ke nitihka atur sereta dikemendarka Tuhan, udah ngujungka Gerija Seventh-day Adventist tu bisi empas ke makin betambah di sereta dunya tu.

`Uji pikir nuan enti semua orang nitihka peneka ati diri empu meri perpuluhan sida ngagai sebarang orang, lalu enda ngagai gerija. Nama deka nyadi ngagai gerija kitai deh? Nama kebuah meri perpuluhan ngena chara baka nya salah, lalu ngelaban ajar Bup Kudus?`