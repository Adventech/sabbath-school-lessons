---
title:  Tuju Perpuluhan
date:   17/01/2023
---

`Bacha Adat Lewi 27:30 enggau Penyampau 18:21, 24. Nama utai ti deka dikereja Tuhan ngena perpuluhan nya?`

Laban Allah Taala nya ke ngempu semua utai (Mas. 24:1), udah tentu meh Iya enda begunaka duit nya. Tang laban perpuluhan nya enggi Iya, dia deh Iya madah ngagai kitai utai ti patut dikereja kitai ngagai iya, iya nya, perpuluhan Iya deka dikena melanja pengawa injil Iya. Lalu enggau jalai nya, pengidup sida ke ngereja pengawa injil Tuhan deka dibelanja ngena perpuluhan Tuhan nya. 

Peturun Lewi—ke ngereja pengawa nyadi imam Tuhan dalam Penyanggup Lama—nadai diberi reta mayuh, enda baka sida peturun ke bukai. Sida Lewi udah diberi beberapa iti nengeri/bandar, ke nyengkaum bandar pelindung, ke ngembuan chukup tanah ngelingi nya ke endur sida ulih betanam utai ka diriempu. Sida dibelanja ngena perpuluhan ari orang bukai, lalu sida empu mega mulaika perpuluhan ari asil sida empu.

`Bacha Surat Kereja Rasul 20:35. Nama mesej ditu, lalu baka ni iya bisi kait ngagai perpuluhan?`

Meri perpuluhan nya penting laban iya nyaup kitai ngaga kaul pechaya kitai enggau Tuhan. Ngambi satu-sepuluh ari penatai pemisi kitai lalu “meri iya ngagai orang” (taja, ari segi teknikal, iya sigi enggi Tuhan) amat begunaka pengarap, lalu semina ari bekenaka pengarap kitai baka nya aja, baru pengarap kitai tau tumbuh mansang.

Uji pikir ka mega, ba timpuh pengujung dunya ila, lebuh orang ke taluk ngagai Tuhan enda tau bebeli tauka bejual, baka ti disebut dalam Pemandang 13–14 (peda minggu 11). Lebuh semua dunya baka ti ngelaban kitai maya nya, pengarap kitai ba Tuhan enggau pengibuh Iya enggau kuasa enggau pengerindu Iya ka kitai nya meh utai ti pemadu beguna lebuh nya. Meri perpuluhan enggau setia ari diatu, tau amat meri kitai pengarap ti tegap maya nya. Bedau maya nya datai pen, beguna amat kitai udah belajar bepanggai ba Tuhan, enda ngira situasi pengidup kitai diatu.  Kebuah ti kedua alai kitai patut taluk tauka setia dalam belanja kitai, iya nya, ngambika kitai tau bulih berekat-berekat ti udah disemayaka Tuhan. Dalam kontrak perpuluhan nya, Allah Taala udah besemaya deka meri kitai berekat ke besai tauka mayuh dataika kitai nyau nadai chukup tempat endur nerima iya. Enggau berekat ke belimpah nya, kitai ulih mantu orang bukai lalu mega mantu pengawa Tuhan ngena pemberian kitai.

`Baka ni ku nuan udah ngasaika pengamat jaku ti madah, “lebih beberekat orang ke meri ari orang ke nerima”?`