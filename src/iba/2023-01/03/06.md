---
title:  Perpuluhan ti Setia Tauka Jujur
date:   19/01/2023
---

`Bacha 1 Korint 4:1, 2. Sebagai umat Tuhan sereta pengibun berekat-berekat Iya, orang ti baka ni kitai diasuh Iya nyadi?`

Nya alai, nama reti setia dalam mulaika perpuluhan deh? Minggu tu kitai udah ngenang beberapa bengkah pekara dalam perpuluhan:

1. Penyampau iya—iya nya satu-sepuluh, tauka 10 percent, ari penatai pemisi tauka asil utai ulih kitai.
2. Dianjung ngagai rumah setor Tuhan—tempat ke ngeluarka upah tauka gaji sida ti bejalaika pengawa injil.
3. Ngemasaka Tuhan ngena buah bungas tauka bagi ti terubah ari asil utai ulih kitai.
4. Dikena enggau tuju ti betul—melanja pengawa injil.

Nyadi tanggung-pengawa kitai sebagai anggota gerija nya meh ngereja tiga iti pekara ke terubah; lalu tanggung-pengawa sida ti ngibun rumah setor Tuhan iya nya nentuka duit nya dikena enggau betul.

Lalu, mega, enda baka pemberian kitai, perpuluhan nya enda diberi nitihka peneka ati kitai empu. Satu sepuluh enggau rumah setor nya endang tanggung-pengawa kitai. Ukai kitai ngeletak iya; tang Allah Taala. Enti aku enda meri pulai 10 percent penuh ari “penatai pemisi” aku, reti nya aku ukai meri perpuluhan; lalu enti aku enda nganjung 10 percent nya ngagai “rumah setor Tuhan,” reti nya aku ukai meri perpuluhan ke betul mega.

`Bacha Matthew 25:19–21. Kemaya kitai deka diasuh meri riput senentang baka ni kitai udah bekenaka duit Allah Taala? Nama ti deka disebut ngagai sida ke udah taluk tauka setia bekenaka duit Allah Taala?`

“Bai semua pemeri sepuluh peratus kita ngagai rumah setor Aku” (Malaki 3:10), ku jaku perintah Tuhan. Nadai jaku ngapil ngagai beterima kasih tauka pementas ati. Tu hal pengelurus ati. Perpuluhan nya endang enggi Tuhan; lalu Iya minta kitai meri pulai ngagai Iya utai ti endang enggi Iya.”—Ellen G. White, Education, p. 138. Ngibun reta Tuhan nya endang siti peluang ti unik—sereta tanggung-pengawa ti besai mega. Iya merekat sereta ngidupka kitai lalu Iya semina minta satu sepuluh, lalu udah nya iya bekenaka perpuluhan Iya nya dikena melanja sida ti bejalaika pengawa injil Iya, baka iya ti melanja peturun Lewi lebuh jeman sida bansa Israel kelia.

`Sekeda orang enda setuju ka chara duit perpuluhan sida dikena nya kebuah sida enda mulaika perpuluhan sida ngagai gerija, tauka sida meri perpuluhan nya ngagai endur bukai. Tang dini dalam Bup Kudus, Tuhan bisi madah, “Bai perpuluhan kita ngagai rumah setor Aku, semina lebuh kita nemu rumah setor nya bekenaka duit nya enggau betul”?`