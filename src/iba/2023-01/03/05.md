---
title:  Perpuluhan ari Untung Kasar tauka Untung Beresi?
date:   18/01/2023
---


Perpuluhan kitai dikira ari “penatai pemisi” kitai enti kitai digaji ngena jam tauka gaji bulan, lalu ari “asil” tauka “untung” enti kitai bekereja ka diriempu tauka bisi dagang tauka bisnis diri. Ba mayuh menua, perintah mutung chukai ari gaji pengereja pengawa dikena mayar kos servis ke diberi ngagai rayat, baka pengawa pengelikun, jalai raya enggau jambatan, bantu ngagai orang ke nadai kereja, enggau mayuh utai bukai. Lalu utai ti ditanya kitai senentang untung kasar tauka untung beresi ditu, iya nya, sekalika kitai mutung perpuluhan ari penatai kitai sebedau tauka sapengudah chukai nya diputung perintah. Orang ke bekereja ka diriempu ulih nulak kos bejalaika dagang sida dulu lalu udah nya nentuka penguntung ti diulih sida sebedau chukai diri diputung.

Ari pansik ti udah dipejalaika senentang chara bala anggota gerija meri perpuluhan, kitai nyata meda ketebal agi orang Seventh-day Adventist meri perpuluhan sida ari untung kasar, reti nya, untung sebedau diputung chukai.

`Bacha 1 Raja 17:9–16. Baka ni gaya situasi indu balu nya sebedau Elijah datai ngagai iya? Nama ti diasuh nabi nya dikereja iya dulu sebedau ngibuhka diriempu enggau anak iya? Nama utai ti tau dipelajarka kitai ari jerita nya senentang utai ti dipejuraika kitai tu?`

Indu balu ari Sarepat nya udah dipadahka Tuhan pasal nabi Tuhan ti deka datai ngagai iya (1 Raja 17:9). Lebuh Elijah datai, iya pen madah ngagai iya pasal penyuntuk diri. Terubah iya Elijah minta ai irup ari iya, lalu bejaku, “Anang irau, Endu,” ku Elijah bejaku enggau iya. “Mupuk meh nuan lalu sediaka pemakai nuan. Tang gaga dulu siti tuku roti ti mit ari utai ti dikemisi nuan, lalu bai utai nya ngagai aku. Udah nya baru nuan nyendiaka teda utai nya ke seduai menyanak. Laban tu utai ti disebut TUHAN Allah Taala ke disembah orang Israel, ‘Mangkuk nya deka seruran bisi tepung, lalu kebuk nya deka seruran bisi minyak, sebedau Aku, ti TUHAN, ngasuh hari ujan.’” (1 Raja 17:13, 14, NKJV).

Kati Elijah semina ngerunding diriempu aja, tauka iya deka nguji pengarap indu nya—iya ke bendar, meri peluang ngagai iya bekenaka pengarap iya? Nemu kitai saut iya, enda iya?

Sekalika untung kasar tauka untung beresi, nya ni ku kitai empu mutuska iya. Gerija enda kala ngeletak utai ti mesti dikereja kitai senentang tu. Ba pemutus iya, genap iku kitai mesti milih ka diriempu empu, lalu nama-nama pen ti dikereja kitai, kitai enda tau ngakim orang bukai ke ngereja lain ari kitai. Genap iku kitai, siku-siku kitai, deka meri saut ngagai Allah Taala, lalu ngagai Allah Taala aja, ka pemutus tauka pilihan kitai. “Genap iku kitai deka ngira ka diriempu lalu milih ka diriempu meri nitihka tuju ati diriempu.”—Ellen G. White, Testimonies for the Church, vol. 4, p. 469.

`Baka ni ku nuan deka nerangka ngagai orang ke nadai kala mulaika perpuluhan senentang berekat-berekat ke datai ari mulaika perpuluhan? Nama berekat-berekat nya, lalu baka ni ku mulaika perpuluhan udah ngeringka pengarap nuan?`