### Ngibun Reta Tuhan—Nyentukka Iya Datai

Pedis kitai deka meretika enggau penuh kaul ti deka digaga Allah Taala kitai, ti Penengkebang semua universe, enggau kitai mensia tu. (Berundingka nya aja pen udah alit ati kitai!) “Peda kita pemesai pengerindu Apai ke kitai, datai ke kitai nyau dikumbai anak Allah Taala!” (1 John 3:1, NKJV). Tauka baka ti ditulis Ellen G. White: “Kati bisi basa mensia ulih nyemaka ka nya? Nama penuduk ke lebih tinggi ari nya ti ulih dikembuan kitai lebih ari dikumbai anak Allah Taala ti Pemadu Besai? . . . Kati bisi basa di dunya tu ulih nyemaka ka nya?”—Ellen G. White, God’s Amazing Grace, p. 341. Semina pemetang dunya ti penuh dosa tu aja ti ngasuh kitai enda ngelala rega sepenuh iya status ke udah diberi ka kitai dalam Jesus.

Taja baka nya, enti kitai enda bejaga-jaga, jayau dunya enggau utai dunya tu deka narit kitai rari ari Kristus. Jaku Allah Taala madah ngagai kitai senentang penguji enggau pugai Sitan. “Tang orang ke keran deka nyadi kaya, deka kena laban penguji, lalu dipanjuk mayuh macham pengingin ti beli, ti ngemedis, ti ngerusak. Laban pengangkun ke duit nya pun semua macham penyai. Pengangkun ti baka nya ti mai sekeda orang limpang ari pengarap, lalu ngachuk sida ngena mayuh macham pemedis” (1 Tim. 6:9, 10, NKJV).

Taja pia, Tuhan udah meri kitai jaku lalau baka ni ngulihka duit lalu bekenaka iya enggau pintar lalu enda nyagi iya nyadi utai, ti ku jaku tangkan Paul, ulih mai kitai ngagai “pengerusak enggau pemati.” Dalam lebih ari 2,000 iti ayat dalam Bup Kudus ti bejaku senentang duit enggau reta enggau sikap kitai ngagai sida nya, Allah Taala meri kitai tunjuk ajar ti praktikal senentang baka ni kitai ulih idup ngalahka stress dalam pengidup lalu bejalaika sereta bekenaka utai ti udah diberi ngagai kitai ngena jalai ti lurus sereta tau dikarapka.

Dalam pelajar kitai kuarter tu, kitai deka belajarka atur Allah Taala ti pemadu manah ungkup kaul kitai engau Iya lalu kitai deka meda enggau terang baka ni kitai ulih ngemansangka pengarap ti pemadu dalam neyntukka kitai deka meruan taluk ngagai Iya, taja pen maya deka datai alai kitai enda ulih bebeli tauka bejual. (Peda P’dang. 13:17.) Tang pengarap baka nya enda deka datai pia aja; tang ari kitai ti taluk bejalaika sereta ngibun utai ti udah diberi Tuhan ngagai kitai, kitai deka besedia, diatu pen, deka napi sebarang utai ti datai ngagai kitai.

Allah Taala aja meh pun penatai semua utai, lalu enti kitai bekerejasama enggau Iya, Iya deka ngemendarka kitai ngibun semua nya ka Iya. Endang tuju Tuhan ngambika kitai mensia, ke udah dituchi sereta dikuduska, nyadi penyaup Iya. Laban kitai udah diberi peluang ti pemadu manah tu, aram meh kitai meri terima kasih ngagai Iya ke “udah ngelepaska kitai ari kuasa pemetang, lalu mindahka kitai ngagai Perintah Anak ke dikerinduka Iya, ke udah nebus kitai, reti nya, udah ngampun dosa kitai” (Kol. 1:13, 14).

Jaku lalau Tuhan ngagai bala nembiak Iya nengah jaku mensia ke pemadu pintar, Solomon, iya nya: “Kemesaika TUHAN ngena utai ti dikemisi nuan enggau buah bungas ari asil umai nuan” (J-dalam. 3:9, NJKV). Jaku lalau tu sigi aruh laban “Nuan endang patut nerima mulia, basa enggau kuasa, laban Nuan udah ngaga semua utai, lalu ulih peneka Nuan, sida ditempa, lalu diberi pengidup” (P’dang. 4:11, NKJV).

Enti diperening ari pengidup sekular, kitai diatu idup ba jeman ke balat enchabar sereta penuh stress. Tang, ari perening orang Kristen, kitai bisi pengarap sereta pengadang besai lebuh kitai meda tanda-tanda ke udah diberi Jesus ngagai kitai ngambika kitai nemu kemunchak besai sejarah mensia, iya nya penatai Jesus ti kedua kali, udah semak amat deka datai--indah udah ba mua pintu. Kami besampi ngambika pelajar-pelajar ke praktikal tu deka ngenalamka pengarap nuan enggau pechaya nuan dalam Tuhan lalu meransang nuan nyadi pengibun reta Allah Taala ke taluk.

_G. Edward Reid, M.Div. (Andrews University), MPH (Loma Linda University), JD (Georgia State University), is an ordained minister and licensed attorney who served for many years as the director of Stewardship Ministries of the North American Division._