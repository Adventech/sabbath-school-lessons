---
title:  Pechaya ka Tuhan, Ukai Arapka Pengering Diri
date:   13/03/2023
---

Raja David patut nemu agi ari nya. Iya patut udah nemu ari pengalaman pangan iya Jonatan enti nuan bisi kaul sempekat enggau Allah Taala, nadai ngira sekalika bala nuan mimit aja tauka mayuh; Allah Taala ulih meri nuan pemenang. Dalam 1 Samuel 14:1–23, Bup Kudus ngerikod jerita baka ni anak Saul, Jonatan, enggau siku ke mai senyata iya, ulih ngalahka siti kem orang Pilistin, lalu munuh kira lebih dua puluh iku munsuh--ari saup Allah Taala. Tang, taja pen iya nemu peneleba tu enggau mayuh ke bukai dalam sejarah orang Israel, lebuh timpuh pemar datai ngagai Raja David, iya pen nejuka Sitan nguji nipu iya ngambika ngarapka pengering enggau penemu diriempu.

`Bacha 1 Bansa Israel 21:1–14. Nama kebuah David deka ngitung tubuh orang Israel tauka ngitung penyampau bala sedadu iya? Nama kebuah komander Joab ngelalau iya anang ngereja nya?`

Penemu ti deka ngitung penyampau sedadu nya penemu ke datai ari Sitan. Iya nguji nipu David ngambika ngarapka pengering diri lalu enda bepanggai ba Allah Taala deka nyaup iya. Joab, kepala sedadu Israel, nguji deka ngumbuk David ngambika enda ngitung pemayuh bala sedadu Israel laban iya udah meda Tuhan bekereja ngarika orang Israel, tang David keras ngasuh pengawa ngitung sedadu nya diteruska. Pengawa ti dikereja David tu udah mai pengerusak ngagai bansa Israel, baka ti dipadahka ayat nya.

Nadai orang ke pechayaka Tuhan kala lebu. Bila maya nuan beperang ungkup Tuhan, anang enda nyediaka diri. Besedia manah-manah ka. Jerita tuai nusi pasal siku raja orang British kelia ke benama Oliver Cromwell (1599–1658), ke meransang bala sedadu iya ngena jaku tu sebedau sida nurun beperang, “Panggaika pechaya kita ba Allah Taala, lalu anang ngasuh tepung kita basah!” (Tu tepung senapang kit kelia.) Reti nya, kereja aja naka ke ulih dikereja nuan ngambika mujur, tang, ba pengujung iya, sedar meh nuan semina Allah Taala aja ulih meri nuan pemenang.

Dalam konteks kitai diatu, jampat amat kitai deka pechayaka kuasa perintah tauka akaun bank kitai, tang dalam setiap krisis ke disebut dalam Bup Kudus, setiap kali sida pechayaka Tuhan, Iya bebasaka pechaya sida nya lalu meri utai ti diguna sida. Kitai patut bekenaka timpuh kitai ke diatu kena mela Tuhan enggau ati ke lurus, ngelepaska diri ari utang, lalu gerah jari enggau utai ke udah diberi Tuhan ka kitai. Munyi ku leka jaku siti lagu rohani lama, “Enti kitai kala begunaka Tuhan suba, udah tentu kitai begunaka Iya diatu.” (“If we ever needed the Lord before, we sure do need Him now.”)

`Baka ni ku kitai deka nentuka diri nimbang betul entara ngereja utai ke ulih kitai, ngambika banding, nentuka diri likun ari segi duit belanja, lalu dalam timpuh ke sama, manggaika pechaya kitai ba Tuhan dalam semua utai?`