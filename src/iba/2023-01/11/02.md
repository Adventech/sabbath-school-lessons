---
title:  Ngengkah Tuhan Dulu
date:   12/03/2023
---

`Bacha 2 Bansa Israel 20:1–22. Nama prinsip spiritual ke penting ke ulih diambi kitai ari jerita tu ungkup kitai empu, enda ngira nama pemar pengidup ke ditapi kitai?`

Semak ka datai ba pengujung Jehosapat ke nyadi raja, Judah diserang munsuh. Jehosapat tu siku orang ke berani. Betaun-taun iya udah ngeringka bala sedadu iya enggau nengeri-nengeri iya ke bekubu. Iya chukup besedia deka besatup enggau sebarang munsuh; taja pia, dalam krisis tu iya enda manggaika pengarap iya datas pengering diri empu tang ba kuasa Allah Taala. Iya nguing ngagai Tuhan, lalu merintah semua orang di seluruh Judah bela bepasa.  Orang mayuh pen begelumu ba laman kaaba, baka ti disampika Solomon deka dikereja sida lebuh betunga enggau bahaya. Semua orang lelaki Judah bediri ngadap Tuhan begulai enggau bini anak sida. Sida besampi ngambika Tuhan nyarutka munsuh sida ngambika nama Iya deka dimuliaka. Udah nya raja pen besampi, “kami tu nadai daya ngelaban bala soldadu ti ngemayuh nya nyerang kami. Kami enda nemu utai ti patut dikereja kami, tang kami minta Nuan nulung kami” (2 Bansa Israel 20:12, NKJV).

Sapengudah sida nyerahka diri ngagai Tuhan ngena chara tu, Roh Tuhan pen nurun ngagai siku nembiak Tuhan, ke lalu madah, “kita enda tau lemi semengat, tauka takut nyatup bala soldadu ti mayuh nya. Perang tu perang Allah Taala, ukai perang kita. . .

Belatur aja, lalu diau jenuh nengkilaka TUHAN menang beperang ngarika kita orang Judah enggau ngarika Jerusalem” (2 Bansa Israel 20:15-17, NKJV).

Nya alai, tumu pagi siti raja pen ngelumuka semua orang, lalu ngatur raban penyanyi bala Lewi di mua ngambika belagu muji Tuhan. Udah nya, iya ngelalau orang mayuh, “Arapka TUHAN Allah Taala kita, nya baru kita tan ngelaban munsuh. Arapka nabi Iya lalu kita ka mujur” (2 Bansa Israel 20:20, NKJV). Udah nya raban penyanyi pen menyanyi, lalu munsuh sida pen nyau bebunuh pangan diri, lalu “nadai siku sida ulih ngerarika diri” (2 Bansa Israel 20:24). Orang Judah ngambi tiga hari begumpulka perapasan perang, lalu ba hari ti keempat sida mulaika diri ke Jerusalem, sambil belagu sepanjai jalai.

Nyadi, Allah Taala ke udah nyelamatka sida nya mega Allah Taala ke sama, ke dikerindu sereta disembah kitai, lalu kuasa Iya mengkang kuat diatu baka maya nya kelia. Chabaran ngagai kitai, iya nya, pechaya ka Iya enggau iring iya. 

`Bacha 2 Bansa Israel 20:20. Nama reti ke spesel ungkup kitai orang Seventh-day Adventist dalam ayat tu?`