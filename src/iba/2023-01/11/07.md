---
title:  Tambah Penemu
date:   17/03/2023
---

Taja pen Bup Kudus nadai ngerara tauka nagang kitai ari ngiga pengaya, Bup Kudus mega nadai madahka pengaya nya ulih nambahka komitmen spiritual/pengarap kitai. Iya ke bendar Bup Kudus madahka bahaya pengaya. “Pengerindu ka duit, pengingin ka pengaya, nya meh rantai emas ke nanchang sida [mensia] ngagai Sitan.”—Ellen G. White, Steps to Christ, p. 44.

Iya ke bendar, kenyau ari penumbuh pengarap Kristen, nadai bisi gerija ke udah ngembuan pengaya lalu ngasaika penyamai pengidup mensia di mayuh menua di dunya tu baka ke diasaika sida kemaya hari tu. Utai ke ditanya kitai, iya nya: Nama rega ngulihka nya deh? Pengaya baka nya sigi tetap bisi ‘pengaruh’ ngagai pengidup spiritual kitai--lalu nya ukai pengaruh ke manah. Kati iya tau baka nya deh? Kemaya pengaya enggau pemayuh reta ti dikembuan kala nyungkak nilai Kristen ke manah baka nyangkal diri enggau berkorban diri? Lebuh kitai pulai ke rumah ngagai peti ais ke penuh pemakai lebih ari ke ulih dipakai kitai, lalu ngembuan dua-tiga buah kereta, lalu ulih bercuti ngagai menua bukai tiap taun, lalu bebelika utai atas talian, lalu ngembuan komputer model ke pemadu baru di rumah enggau telefon pintar ke paling canggih, baka ni ku semua nya ulih ngasuh kitai lebih mudah agi enda rinduka dunya tauka utai di dunya tu? Taja pen mayuh kaban gerija kitai nadai ngembuan utai mewah baka nya, mayuh ga ke bisi—lalu sida ngereja nya mai bahaya ngagai nyawa sida empu. Tu ukai bejaku pasal sida ke “kaya” diatu, ukai sida jutawan tauka lebih ari nya. Ambis nadai, sida nya nemu diri kaya, lalu sida ulih ngasika jaku tangkan ke diberi Bup Kudus ngagai sida (enti sida deka milih iya). Iya ti ku kitai ditu, iya nya, sida raban kelas tengah, sida ke ngembuan telefon pintar, iMacs, air-con, enggau kereta SUV—sida tu tau saru amat penemu meda diri ka ari raban kelas tengah,” tu, sida ngumbai pengidup pengarap tauka spiritual diri nadai bahaya kena tubai pengaya diri. Nya meh kebuah perpuluhan tu, enti nadai kebuah bukai, ulih amat nyadi sakang ngelaban bahaya ti datai ari pengaya, nyengkaum sida ke bangat “kaya” nya.

**Tanya ti Deka Dipejuraika**:

`Taja pen kitai enda kaya nitihka stended dunya, nama kebuah kitai patut bejimat senentang sikap kitai ngagai duit enggau pengaya?`

`Nama sekeda utai praktikal ke ulih digaga kitai, kelimpah ari perpuluhan, ke ulih nyaup kitai nentuka diri enda kelalu kiruh enggau utai di dunya tu?`

`Nama ti deka nyadi ba nuan pagila enti, ngenyit, nuan enda ulih bebeli tauka bejual laban nuan datai ari raban “sida ke ngasika pesan Allah Taala, sereta tetap ati arapka Jesus” (tauka ngintu pengarap Jesus) (Rev. 14:12, NKJV)? Ni penguat pengarap nuan lebuh baka nya neh?`