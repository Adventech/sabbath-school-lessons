---
title:  Lebuh Nadai Orang Tau Bebeli Tauka Bejual
date:   16/03/2023
---

Bup Kudus ngelukis gambar dunya ke pedis sebedau penatai Jesus kedua kali. Daniel bejaku pasal “penusah ti besai deka nyadi. Nadai penusah ti jai agi ari nya udah kala nyadi kenyau ari penumbuh bansa ti terubah menya” (Dan. 12:1, NKJV). Kingatka sekeda penusah besai ke kala udah nyadi ari kelia, tang utai ti ku iya ditu lebih jai agi ari iya ke udah kala nyadi.

Bup Pemandang mega nyebut timpuh penusah besai deka nyadi sebedau penatai Jesus kedua kali ila.

`Bacha Pemandang 13:11–17. Baka ni ku pekara duit masuk dalam pemerinsa ba timpuh penudi ila?`

Nuan enda tau bebeli tauka bejual? Ni pemayuh pengidup kitai diatu beputar ngelingi bebeli enggau bejual? Pengawa kitai, reti nya, kitai nyual timpuh enggau pengelandik enggau barang kitai ngagai sapa-sapa orang ke deka meli iya. Nya alai, enda tau bebeli tauka bejual reti nya kitai enda ulih berfungsi dalam masyarakat kitai. Tekanan ngagai sida ke mengkang taluk ngagai Tuhan deka berat amat. Nambahka nya, mayuh agi duit dikembuan nuan, mayuh agi entaruh nuan dalam dunya tu, ari segi reta pengaya, nya alai, udah tentu meh tekanan deka lebih kuat agi ngambika nuan nitihka gaya pengidup dunya tu.

Enti baka nya, baka ni ku kitai deka nyediaka diri deh? Kitai nyediaka diri diatu, ari nentuka nengah pengasih Allah Taala kitai enda deka nyadi ulun ngagai duit kitai, ngagai utai dunya tu. Enti kitai enda dibelenggu pengaya diatu, dudi ila enda meh kitai, lebuh kitai mesti ngelengka ka semua nya, ngambika kitai tetap taluk ngagai Tuhan.

`Bacha Ulang Adat 14:22 enggau ujung ayat 23. Nama ti diasuh Tuhan kereja sida nembiak Iya enggau asil ke ulih sida ari utai tanam sida tiap taun? Nama kebuah Tuhan ngasuh sida ngereja tu?`

Nengah Moses Allah Taala nerangka siti ari kebuah Iya numbuhka ke sistem perpuluhan iya nya “ngambika kita seruran belajar nangika TUHAN Allah Taala kita” (Ul. Adat 14:23, NKJV). Dalam gembar pantun Masmur 31:19, kitai meda penangi nya segembar enggau pengarap tauka pechaya (trust).

“Naka meh pemesai pemanah Nuan, Ti disediaka Nuan ke orang ke nangika Nuan. Ti disediaka Nuan ke orang ke pechayaka Nuan” (disalin aku empu ari English Bible).

Nyadi garis jaku ke begembar tu nunjukka ngagai kitai nangika Tuhan reti nya pechayaka Tuhan. Ari nya, kitai nemu Tuhan numbuhka sistem perpuluhan nya dikena nyaga kitai ari ngerunding diri lalu meransang kitai arap tauka pechaya ka Iya deka nyediaka utai ti diguna kitai. Taja pen penaluk dalam perpuluhan enda ulih nyamin sekalika orang deka meruan taluk ba pengujung iya, tang orang ke enda taluk dalam perpuluhan udah nyamin diri ditinggang penanggul enggau penusah.