---
title:  Timpuh Endur Ngerumpaska Utai?
date:   14/03/2023
---

Nama ke patut digaga kitai orang Kristen Seventh-day Adventist nyadika respons kitai betapi enggau timpuh ke penuh pemar? Kati kitai ngurung diri dalam kubu ngambika kitai likun? Enda. Iya ke bendar, kitai ngereja utai ke bedanjang enggau nya. Laban kitai nemu pengujung dunya enggau penatai Jesus ti kedua kali nya nyau dampih, kitai deka nguna aset kitai kena nusi ngagai orang berita manah injil enggau utai ke udah disediaka Tuhan ka orang ke rinduka Iya. Kitai nemu enda lama da agi semua utai di dunya tu deka ditunu abis.

`Bacha 2 Peter 3:3–12. Nama ti dipadahka Peter ngagai kitai ngena jaku nya?`

Ari jaku Bup Kudus kitai nemu Tuhan enda deka ngirumka van kena mindahka barang kitai ngagai serega. Semua utai nya deka abis ditunu ba api ti penudi ti dikena Tuhan ngapuska semua bekau dosa enggau penyai belama iya. Semina litan telih ba tubuh Jesus aja deka meruan bisi belama iya.

Enti baka nya, baka ni ku kitai enggau reta ke dikemisi kitai deh? “Tu meh maya kitai patut ngurangka pemayuh reta kitai lalu ukai nambahka iya. Enda lama agi kitai deka pindah ngagai menua ke lebih manah, iya nya menua serega. Anang meh kitai ngentapka diri di dunya tu, tang kitai patut ngerumpaska semua utai enggau naka alah.”—Ellen G. White, Counsels on Stewardship, p. 59.

Amat meh iya nulis jaku nya lebih seratus taun ke udah! Tang prinsip iya agi meruan: timpuh endang selalu pandak, laban pengidup kitai endang selalu pandak. Nama meh 60 taun, tauka 80 taun, tauka 100 taun (enti nuan bisi gene ke manah lalu idup nitihka jalai pengerai ke manah) enti dibanding enggau timpuh ti kekal belama iya? Pengidup nuan tau abis sebedau nuan tembu macha pelajar minggu tu, lalu udah nya utai ke ditemu nuan nya meh penatai Jesus kedua kali. (Apu neh, jampat amat meh nya, enda iya?)

Sebagai orang Kristen Seventh-day Adventist kitai mesti selalu idup ngingatka timpuh ti meruan belama iya. Sigi amat meh, kitai mesti bekereja kena ngidupka diri enggau diri sebilik; lalu enti kitai udah diberekat enggau pengaya, nadai salah kitai enjoi iya diatu, asal meh kitai enda amu, tang gerah jari mantu orang ke seranta. Taja pia, kitai mesti selalu ingat sebarang utai ke digumpul kitai di dunya tu semina sementara aja, diinjau enda lama, lalu enti kitai enda bejimat, iya tau amat ngerusakka pengidup roh/spiritual kitai.

`Enti nuan nemu Jesus deka datai dalam timpuh sepuluh taun ari diatu, baka ni ku nuan deka ngubah pengidup nuan? Tauka lima taun? Tauka tiga taun?`