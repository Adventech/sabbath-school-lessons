---
title:  Prioriti
date:   15/03/2023
---

Jerita sempama enggau ajar Jesus, jerita pasal orang dalam Bup Kudus, sereta enggau ajar ari Ellen G. White semua nunjukka enggau terang nadai bisi komitmen setengah ati ngagai Jesus. Sekalika kitai setanah enggau Iya tauka enda, nya aja.

Lebuh siku pengajar adat nanya iya ni pesan ke pemadu besai, Jesus nyaut, “Kita enda tau enda rinduka Tuhan Allah Taala kita, enggau pengabis ati kita, enggau pengabis semengat kita, enggau pengabis runding kita, enggau pengabis pengering kita” (Mark 12:30, NKJV). Lebuh kitai meri semua utai ngagai Kristus, nadai agi bisi laluh ti deka diberi ngagai tuan ke bukai. Baka nya meh gaya iya. Sigi mesti baka nya meh gaya iya.

`Bacha Matthew 6:24. Nama peneleba nuan senentang pengamat jaku tu?`

Peratika ditu, Jesus nadai madah pedis nuan deka betuai ka Tuhan lalu betuai ka duit mega, tauka nuan patut bejimat dalam chara nuan betuai ka seduai nya. Jaku iya nyemetak madah, nuan enda ulih ngereja baka nya. Abis cherita. Runding tu patut ngasuh ati kitai nangi sereta takut gegetar (Pil. 2:12).

`Bacha 1 John 2:15–17. Baka ni ku tiga iti utai tu dipandangka dalam dunya kitai tu, lalu nama kebuah bahaya ke dibai sida nya kekadang lebih nganu kitai enda berasai tauka enggau jalai ke enda disedarka kitai?`

Aruh iya Paul ngajar kitai, “Berundingka utai serega, ukai berundingka utai dunya” (Kol. 3:2). Tang utai tu disebut nyamai tang dikereja pedis, laban utai dunya tu bisi ba mua mata kitai tiap hari. “Semua utai ke bisi di dunya tu” sigi kuat narit kitai; ati kitai selalu tetengut deka ngemuaska diri diatu, semampai betelai ba pending kitai tauka narit lengan baju kitai, tauka kedua-dua nya sekali. Kati enda ka orang ke pemadu taluk nyadi Kristen pen kala ngasaika pengerindu ka “utai dunya tu”? Taja pen kitai nemu bisi siti hari ila semua nya deka abis magang, agi meh kitai ngasaika tarit iya, enda iya? Taja pia, berita manah iya, nya meh, kitai enda ibuh ngasuh iya narit kitai ari Tuhan.

`Bacha 2 Peter 3:10–14. Baka ni ku utai ke disebut iya ditu ngempaska baka ni gaya kitai idup, nyengkaum nama ke digaga kitai enggau reta kitai?`