---
title:  Reta di Serega
date:   05/01/2023
---

`“Anang nyimpan pengaya ke diri empu di dunya, alai indu gegat enggau tegar deka ngerusak, lalu perumpak tama lalu ngenchuri, tang simpan pengaya ke diri empu di serega, alai indu gegat, enggau tegar enda ngerusak, lalu perumpak enda tama lalu ngenchuri. Laban dia alai pengaya kita, dia meh alai ati kita.” (Matt. 6:19–21, NKJV). Nama pemendar ke penting dikejakuka Jesus ditu?`

Sapa ke enda kala macha jerita-jerita pasal orang ke udah nugungka mayuh reta pengeraja, tang udah nya lenyau semua nya? Dunya kitai tu amat-amat enda stabil: perang, jenayah, pengasar, pengerusak asal, sebarang utai tau nyadi dalam sekejap mata lalu ngerampas semua utai ke udah bendar kitai ngulihka, nyentukka utai ke udah ulih kitai enggau jalai ke lurus sereta taluk. Udah nya, pemati mega tau datai dalam sekelip mata aja, lalu semua utai nya pen nyadi nadai guna ba kitai mega.

Sigi amai, Bup Kudus nadai kala madah nyadi kaya tauka nugungka reta pengeraja nya salah; tang, dalam ayat-ayat tu Jesus nangkan kitai enggau jaku ngambika kitai nentuka semua nya diengkah kitai ba perspektif tauka perening ke betul.

Tang, nama reti nugungka reta di serega deh? Reti nya, ngengkah Allah Taala enggau pengawa Iya dulu sereta pemadu beguna dalam pengidup kitai, lalu ukai ngaga duit dulu sereta iya ti pemadu beguna. Entara mayuh utai bukai, reti nya bekenaka utai ti dikemisi kitai kena ngereja pengawa Tuhan, kena ngemansangka perintah Iya, kena bekereja ngarika orang bukai, lalu kena nyadika berekat ngagai orang bukai.

Ngambika chunto, lebuh Tuhan ngangauka Abram, tuju Tuhan endang dekaka Abram enggau sida sebilik nyadi berekat ngagai semua ruang-bilik di dunya tu. Ku Tuhan bejaku enggau Abraham, iya ke “dikumbai pangan Allah Taala” (James 2:23, NKJV), “Aku deka meri nuan mayuh peturun, lalu sida deka nyadi bansa ti besai; Aku deka merekatka nuan, lalu ngaga nuan nyadi orang ke tampak nama; ngambika nuan nyadi berekat ke orang bukai. Aku deka merekatka orang ke merekatka nuan, lalu Aku deka nyumpah orang ke nyumpah nuan; lalu ngena nuan merekatka semua bansa” (P’kal. 12:2, 3, NJKV).

“Nya alai, orang ke arap deka diberekatka sama enggau Abraham ke arap” (Gal. 3:9). Kitai mega bisi chabaran ke sama diberi ngagai kitai baka ti diberi ngagai iya.

“Duit bisi nilai ke besai, laban iya ulih ngereja mayuh pemanah ti besai. Dalam jari sida nembiak Allah Taala, duit nyadi pemakai ka orang ke lapar, ai irup ka sida ke aus, enggau gari ka sida ke telanjai. Iya nyadi kubu ka sida ke diindik, lalu ngenataika bantu ngagai sida ke sakit. Tang duit nadai bisi nilai tauka rega lebih ari pasir, semina enti iya dikena ngadaka utai ti diguna dalam pengidup tu, dalam merekat orang bukai, sereta ngemajuka pengawa Kristus.”—Ellen G. White, Christ’s Object Lessons, p. 351.

`“Laban dia alai pengaya kita, dia meh alai ati kita” (Matt. 6:21). Dini alai pengaya nuan ku padah ati nuan?`