---
title:  Kitai Endang Sebagi ari Ruang-Bilik Tuhan
date:   01/01/2023
---

`“Nya meh kebuah aku besugang di mua Apai, ke meri nama ngagai semua ruang bilik ti di serega enggau di dunya” (Epe. 3:14, 15, NKJV). Gambar nama ti dipeda kitai dalam ayat tu, lalu nama pengadang ke ditemu kitai ditu?`

Ari iya berengkah ngereja pengawa, Iya madah, “Nya alai, baka tu ku chara kita patut besampi: ‘Apai kami ti di serega: Kudus meh nama Nuan’” (Matt. 6:9, NKJV). Dudi ari nya Iya nandu sampi nya baru ngagai sida murid Iya kediri (Luke 11:2). Jesus ngasuh kitai ngangauka Apai Iya, “Apai kami ti di serega.” Lebuh Jesus betemu enggau Maria sapengudah Iya angkat ari pemati, Maria deka merap Iya. “Ku Jesus bejaku ngagai iya, ‘Anang megai Aku, laban Aku apin niki ngagai Apai. Tang mupuk nuan ngagai sida menyadi Aku, lalu padahka ngagai sida, Aku niki ngagai Apai Aku enggau Apai kita, ngagai Allah Taala Aku enggau Allah Taala kita’” (John 20:17, NKJV).

Nya alai, laban kitai saum Apai enggau Jesus, Iya meh menyadi kitai, lalu kitai tu semua diri menyadi dalam Tuhan. Jesus nyadi anggota ruang-bilik dunya ngambika kitai ulih nyadi anggota ruang-bilik serega. “Ruang-bilik serega enggau ruang-bilik dunya tu siti.”—Ellen G. White, The Desire of Ages, p. 832.

`Bacha Pemansut 3:10; Pemansut 5:1; enggau Galatia 3:26, 29. Nama jaku ayat-ayat tu pasal baka ni Tuhan ngaul diri ngagai kitai? Nama kebuah tu balat meransang kitai?`

Bebida enggau penemu orang ke ngumbai kitai tu semina produk asil atur adat ti chelap sereta nadai pengibuh, Bup Kudus ngajar Allah Taala nya ukai semina amat bisi, tang Iya rinduka kitai lalu ngaul diri ngagai kitai ngena chara ti penuh pengerindu nyentukka gambar ruang-bilik nya udah dikena Bup Kudus bejaku pasal kaul nya. Sekalika Jesus ngumbai Israel nya “Nembiak Aku,” tauka ngumbai kitai “anak Allah Taala,” tauka bejaku senentang Allah Taala nya meh “Apai kitai,” poin utai ti ku Iya nya tetap sama: iya nya, Allah Taala rinduka kitai sama baka orang diri sebilik ke patut rinduka pangan diri. Tu meh berita ti pemadu manah dalam dunya tu, iya ti dalam iya empu, tau amat nyadi tempat ti siga sereta kasar!

`Pikirka ulih nuan siti dunya ke alai semua orang mela pangan diri baka ke diri sebilik. Baka ni ku kitai ulih mela semua mensia lebih manah agi baka ke mela diri menyadi?`