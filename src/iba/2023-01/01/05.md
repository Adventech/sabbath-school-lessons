---
title:  Tanggung-Pengawa Anggota Ruang-Bilik Tuhan
date:   04/01/2023
---

Kitai semua lantang ngasaika berekat material enggau spiritual ti diberi Tuhan ngagai kitai. Ati kitai mega berasai lantang laban kitai nyadi “sebagi ari anggota ruang-bilik Tuhan.”

`Bacha Ulang Adat 6:5 enggau Matthew 22:37. Nama reti jaku dia, lalu baka ni ku kitai ka ngereja iya?`

Kati ka nuan “Rinduka Tuhan Allah Taala nuan enggau pengabis ati nuan, enggau pengabis semengat nuan, enggau pengabis runding nuan” (Matt. 22:37, NKJV)? Utai ke narit ati kitai iya nya, Bup Kudus empu meri kitai saut iya, lalu saut nya enda baka ti dikarapka ketebal orang.

`Bacha Ulang Adat 10:12, 13 enggau 1 John 5:3. Bejaku ari segi Bup Kudus, nama saut tauka respons kitai ke betul dalam kaul pengerindu kitai ngagai Apai ti di serega nya?`

Ngintu adat Iya? Ngasika pesan Iya? Ungkup mayuh orang Kristen, utai ke ngasuh kitai sinu, iya nya penemu senentang ngasika pesan adat (lebih agi pesan adat lumur empat) nya dikumbai sida legalisma, lalu ku sida, kitai udah dikangauka, semina, ngambika runduka Allah Taala sereta rinduka orang baka ke rinduka diriempu. Tang, jaku Tuhan terang sereta nyemetak: kitai nunjukka pengerindu kitai ka Allah Taala enggau ka mensia, iya nya, ari ngasika pesan adat Iya.

“Laban reti rinduka Allah Taala nya kitai ngasika pesan Iya” (1 John 5:3, NKJV). Kitai teleba meda ayat tu, baka, kitai rinduka Allah Taala, nya alai, kitai ngintu pesan Iya. Manah meh nya. Tang kitai mega tau macha iya baka tu, iya nya, “tu meh pengerindu Allah Taala,” iya nya, kitai nemu sereta ngasaika pengerindu Allah Taala ari ngintu pesan Iya.

Dalam Matthew 7:21–27, Jesus madah orang ke ninga sereta ngereja jaku Allah Taala disebakaka Iya ngagai siku orang ke pintar ke ngaga rumah iya datas batu teguh. Orang ke ninga tang enda ngasika iya disebakaka enggau siku orang ke beli ke ngaga rumah iya datas pasir—enggau pengujung iya ke balat jai. Sama ga seduai nya ninga jaku nya; siku ngasi, siku enda. Pengujung iya bebida entara idup enggau mati.

`Perundingka kaul entara rinduka Allah Taala enggau ngasika adat pesan Iya. Nama kebuah pengerindu ka Allah Taala dipandangka ngena chara nya? Nama utai pasal ngintu pesan nya, iya ke bendar, amat ngayanka pengerindu nya? (Ulu lungga: pikir pasal nama penyadi enti enda ngasika adat Iya.)`