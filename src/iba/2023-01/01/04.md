---
title:  Penatai Utai ti Dipeguna Ruang-Bilik Tuhan
date:   03/01/2023
---

Pemeri Tuhan ti pemadu besai ngagai sida anak Iya nya meh Jesus Kristus, iya ti datai mai pemaik dalam pengampun, pengasih kena idup tiap hari enggau penumbuh mansang pengidup rohani, sereta enggau pengadang ka pengidup ti meruan belama iya.  “Laban Allah Taala balat rinduka dunya, nya alai Iya meri Anak Tunggal Iya, ngambika genap iku orang ke arapka Iya enda mati tang bulih pengidup ti meruan belama iya” (John 3:16, NKJV). “Tang semua orang ke nerima Iya, ke arapka nama Iya, diberi Iya kuasa nyadi anak Allah Taala” (John 1:12).

Nya alai, keselamatan kitai, nya meh batang pelajar pemeri laban, enti nadai pemeri nya, nama agi utai bukai ke diulih kitai ari Allah Taala, iya ke amat beguna ba timpuh panjai deh? Nama nama pen utai ti dikemisi kitai ditu, bisi hari siti ila kitai deka mati lalu nadai agi ditu, baka nya mega semua orang ke kala nemu kitai, lalu nama nama pen pemadas ke udah digaga kitai pen enda dikingatka agi. Nya alai, utai ti terubah, ti lumur satu, kitai mesti seruran ngengkah pemeri injil, iya nya, Jesus ti udah diregang (1 Kor. 2:2), ba tengah-tengah semua runding kitai.

Nambahka nya, begulai enggau keselamatan, Allah Taala udah meri kitai lebih mayuh agi utai bukai. Ngagai sida ke irauka pemakai enggau utai ti dikena, Jesus meri sida jaku ke ngibur ati tu, “Tang giga dulu Perintah Allah Taala enggau pengelurus Iya, lalu semua utai nya deka mega diberi ngagai kita” (Matt. 6:33, NKJV).

`Bacha Masmur 23:1, Masmur 37:25, enggau Pilipi 4:19. Nama ti dipadahka ayat-ayat tu pasal Allah Taala ti mekalka utai ti diguna kitai tiap hari?`

Pia mega, lebuh Jesus madah ngagai bala murid Iya pasal Iya ti deka pegi, Iya besemaya deka meri Roh Kudus ti deka ngibur sida. “Enti kita rinduka Aku, kita deka ngasika pesan Aku, Lalu Aku deka minta ari Apai, lalu Iya deka meri kita siku Penyaup, ke deka diau enggau kita belama iya. Iya nya Roh pemendar, ke enda ulih diterima dunya, laban dunya enda meda tauka ngelala Iya. Kita ngelala Iya, laban Iya diau enggau kita, lalu deka meruan dalam kita” (John 14:15–17). “Iya deka ngiring kita ngagai semua pemendar” (John 16:13).

Udah nya Roh Empu mega meri pemeri roh ngagai sida nembiak Allah Taala. (Peda 1 Kor. 12:4–11.)

Disimpulka pandak, Allah Taala ke dalam Iya “kitai idup, engkebut, sereta diau” (Kereja Rasul 17:28), Allah Taala ke meri “pengidup enggau seput, enggau semua utai bukai, ngagai semua mensia” (Kereja Rasul 17:25, NKJV), udah ngasuh kitai bisi, meri kitai semaya keselamatan, berekat material, enggau pemeri roh ngambika kitai tau nyadika berekat ngagai orang bukai. Sekali agi, nama nama pen reta ti dikemisi kitai, nama nama pen pengelandik ke udah diberi ka kitai, kitai berutang ngagai Allah Taala dalam baka ni jalai kitai bekenaka pemeri-pemeri nya.