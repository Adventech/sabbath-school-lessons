---
title:  Allah Taala ti Ngempu Semua Utai
date:   02/01/2023
---

`Bacha Masmur 50:10–12; Masmur 24:1; 1 Bansa Israel 29:13, 14; enggau Hagai 2:8. Nama mesej/pesan ditu, lalu nama reti ti patut diberi pemendar tu ngagai kitai enggau baka ni patut sikap kitai ngagai sebarang utai ti dikemisi kitai?`

Bup 1 Bansa Israel, berengkah ari bagi 17, bejaku pasal niat ati Raja David ti deka ngaga rumah ka Tuhan. Iya madahka pengingin ati iya tu ngagai nabi Natan, iya ke nyaut iya, “Kereja aja utai ti ku ati nuan, laban Allah Taala bisi enggau nuan”  (1 Chron. 17:2, NJKV). Tang malam nya jaku Allah Taala datai ngagai Natan lalu ngasuh iya madah ngagai Raja David, iya enda tau ngaga rumah Allah Taala, laban iya nya orang ti beperang (basah jari). Tang anak iya deka ngereja pengawa nya. Raja David nanya sekalika iya tau nero pelan lalu nyediaka ramu rumah nya, pama meh. Lebuh Tuhan ngemendarka David ngereja baka nya, iya pen ngena laluh pengidup iya ngukunka pemayuh-mayuh batu tingkuh, kayu cedar, besi, emas, pirak, engkeraju “enda disukat pemayuh.” Lebuh semua ramu enggau rengka udah digumpul lalu ditugungka ba taba, David pen nesau semua tuai-tuai orang Israel datai ngagai gempuru sembah puji enggau terima kasih.

`Dalam 1 Bansa Israel 29:13, 14, dalam leka sampi Raja David ba mua orang mayuh, ari ni penatai ke bendar semua ramu tauka rengka rumah nya ke udah digumpul sereta di sediaka sida nya?`

Reti jaku iya ke bendar nya, “Kami enda ulih ngambu nama nama ka ramu ke spesel tu, laban kami tu semina mulaika ngagai Nuan utai ke sigi enggi Nuan.”

Poin tu penting amat ungkup semua kitai, sekalika kaya tauka miskin (tang lebih agi sida ke kaya). Laban Allah Taala udah ngaga semua utai terubah iya kelia (peda P’kal. 1:1; John 1:3; Mas. 33:6, 9), Iya meh ke ngempu semua utai ke bisi, iya ke bendar iya, nyengkaum semua utai ti dikemisi kitai—enda ngira berapa bendar sereta rajin sereta lurus kitai udah bekereja ngulihka iya. Enti ukai ketegal Allah Taala enggau pengasih Iya, kitai nadai bisi utai, kitai nadai nyadi apa nama; iya ke bendar, kitai nadai idup. Nya alai, kitai mesti selalu idup seruran sedarka, diatas semua nya, Allah Taala ke ngempu semua utai ke bisi, lalu ari nyembah muji sereta beterima kasih ka Iya ketegal pemadas Iya ngagai kitai, nya baru kitai ulih semampai ngingatka pemendar ti penting tu dalam ati kitai.

`“Tang taja pia, aku enggau nembiak aku enda tentu ulih meri Nuan utai, laban semua utai endang pemeri ari Nuan, lalu kami semina meri pulai baru utai ti endang enggi Nuan. “Tang sapa meh aku tu, lalu sapa meh nembiak aku, alai kami ulih meri enggau ati ti lantang baka tu?” (1 Bansa Israel 29:14, NKJV). Nama prinsip-prinsip ke manah amat disebut dalam jaku ayat tu, lalu baka ni sida mandangka sikap kitai ke patut ngagai Tuhan enggau ngagai semua utai ti dikemisi kitai?`