---
title:  Upah Penaluk
date:   19/03/2023
---

`Bacha Hebrews 11:6. Nama patut reti ayat tu ba kitai? Baka ni ku patut timbal balas kitai ngagai utai ti ku iya nya? Peda mega P’dang. 22:12, Isa. 40:10, enggau Isa. 62:11. Nama ke diajar semua ayat tu ngagai kitai?`

Upah ari Allah Taala ke diberi ngagai bala nembiak Iya ke taluk ka Iya, endang ‘unik’, lalu endang baka mayuh utai rohani ke bukai, engka jauh ngelui penemu tauka sagam runding kitai. “Jaku mensia enda chukup kena nerangka upah ungkup orang kudus. Semina sida ti meda iya aja deka nemu iya. Nadai runding mensia ke pandak tu ulih meretika mulia serega Allah Taala.”—Ellen G. White, The Great Controversy, p. 674.

Jesus nutup ajar Iya senentang berekat, ti dikena iya ngepunka Khutbah Datas Bukit, ngena jaku tu: “Beberekat meh kita lebuh orang mechat kita lalu merinsaka kita, lalu nyebut semua macham utai ti bula ngelaban kita ketegal Aku. Lantang sereta gaga meh kita, laban upah ti besai udah disedia ke kita di serega, laban nya mega chara orang merinsaka sida nabi ke dulu ari kita” (Matt. 5:11, 12, NKJV). Sapengudah iya ngerintaika nama orang ke bepengarap dalam Hebrews 11, penulis tu ngepunka bab ke nangkanka nya nerangka nama kebuah Jesus sanggup mati datas kayu regang.

“Nya alai, laban kitai dikelingi mayuh amat saksi, aram kitai mega muai semua utai ti berat ti nating kitai, enggau dosa ti balat lekat ba kitai, lalu awakka kitai belanda enggau ati ti liat dalam lumba kitai. Aram kitai merening ngagai Jesus ke ngemunka lalu ngaga pengarap kitai nyadi pemadu badas. Iya enda malu natka Diri diregang ketegal pengaga ti deka diasaika Iya, lalu diatu Iya duduk muak ari kanan kerusi diraja Allah Taala” (Heb. 12:1, 2, NKJV).

Tang, diupah ketegal taluk, enda sebaka enggau bekereja ngulihka selamat. Sapa di entara kitai, tauka entara sida ke dalam Bup Kudus, ngembuan pengawa badas diri ke chukup badas ke ulih meri sida poin/merit ba mua Allah Taala? Nadai siku! Nya meh kebuah bisi kayu regang nya! Enti kitai ulih nyelamatka diriempu ngena pengawa badas kitai, udah tentu Jesus enda ibuh mati datas regang nya? Tang, iya ke nyelamatka kitai, nya meh pengasih Tuhan. “Tang enti sida udah dipilih ulih pengasih, reti nya sida ukai dipilih beduduk ba pengawa ti dikereja sida, laban enti sida dipilih beduduk ba pengawa ti dikereja sida, reti nya pengasih ukai pengasih” (Rom. 11:6, NKJV). Upah, iya ke bendar, nya meh asil pengawa ke udah dikereja Allah Taala ka kitai sereta dalam kitai.

`Baka ni kitai deka nemu bida entara diselamatka ulih pengasih enggau upah nitihka pengawa kitai? Bai saut nuan ngagai kelas hari Sabat tu ila.`