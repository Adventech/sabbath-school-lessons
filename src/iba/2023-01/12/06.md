---
title:  Mata Lekat ba Prais
date:   23/03/2023
---

Sapengudah Paul bertobat, iya ngelancharka diri terus kedalam pengawa Kristus. Laban iya ke bepelajar sereta ngembuan untak ke tajam, tau amat iya nyadi orang ke mujur amat ari segi perening dunya. Baka Moses, Paul udah milih pengidup merinsa begulai enggau sida nembiak Tuhan ke taluk sereta ketegal Kristus. Iya kala dipalu, disipat, dituku enggau batu, dijil, karam kapal, lapar, chelap, enggau mayuh utai bukai baka ti ditulis dalam 2 Korint 11:24–33. Baka ni ku iya ulih natka semua nya?

`Bacha Rome 8:16–18. Baka ni ku iya ke nemu diri nya anak Allah Taala nyadi faktor dalam penaluk iya?`

Nilai ke diengkah Paul ba upah ke diungkupka ngagai sida ke taluk nya meh ti ngasuh iya gagit senentang merinsa ketegal Kristus. Iya nulis jaku tu ari rumah jil: “Menyadi, aku ukai ngumbai diri udah bulih prais nya. Utai ti dikereja aku nya, aku badu agi ngingatka utai ti udah, lalu bebendar ngulihka utai ti di mua. Aku majak belanda terus ngagai adan, ngulihka prais, iya nya kangau Allah Taala, ulih Jesus Kristus, ke mai aku ke serega” (Pil. 3:13, 14, NKJV).

`Bacha 1 Timoti 6:6–12, iya ke udah dipeda kitai dulu agi tang manah dipeda kitai baru. Nama mesej tauka pesan ke beguna amat dalam ayat-ayat nya, lebih agi ungkup kitai orang Kristen?`

Ari perening Bup Kudus, ‘kemakmuran’ tauka pemujur reti nya nuan bisi utai ti dipeguna nuan lebuh maya nuan begunaka iya. Iya ukai reta ke dikukunka. Kemakmuran/pemujur mega reti iya nuntut jaku semaya Tuhan dalam Pilipi 4:19: “Allah Taala aku, deka meri semua utai ti dipeguna kita, nitihka pengaya mulia Iya dalam Jesus Kristus.” Ke penudi iya, pemujur tauka pemaju, reti nya beterima kasih ka utai ti dikemisika nuan dalam Tuhan sereta pechayaka Iya dalam semua utai.

Allah Taala nadai kala besemayaka bala anak Iya deka semua nyadi kaya enggau reta dunya tu. Iya ke bendar, Iya madah semua orang ke deka idup kudus sereta lurus, sida deka kena perinsa. Tang utai ke disemayaka Iya nya jauh lebih manah ari semua pengaya dunya tu. Ku Iya, “Aku deka meri semua utai ti dipeguna nuan, lalu kini-kini nuan bejalai Aku deka bisi enggau nuan.” Udah nya, ba pengujung semua utai ila Iya deka meri ngagai semua nembiak Iya ke taluk pengaya ke bendar enggau tanggung-pengawa enggau pengidup meruan belama iya. Te naka-naka iya upah, neh!

Lebuh iya nyau semak datai ba pengujung pengidup iya Paul ulih bejaku munyi tu, “Ba pasal aku empu, aku udah dituang baka genselan, lalu aku nyau deka ninggalka dunya tu. Aku udah bebendar belaban. Aku udah datai ba adan, lalu aku agi mengkang bepegai ba pengarap. Berengkah ari diatu, makota pengelurus udah ditaruh ke aku, ti deka diberi Tuhan, Hakim ti Lurus, ngagai aku lebuh Hari nya ila, lalu ukai semina ngagai aku aja, tang mega ngagai semua orang ke lelengau deka meda Iya pegari” (2 Tim. 4:6–8). Ngarapka semua kitai, ari pengasih Allah Taala, ulih nyebut jaku ke sama, sereta enggau penetap ati ke sama mega.