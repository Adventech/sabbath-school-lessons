---
title:  Jerusalem ti Baru
date:   21/03/2023
---

Jaku penerang Bup Kudus senentang Jerusalem ti Baru nya meh iya ti dipeda Abraham ulih pengarap. “Laban Abraham nganti sebuah nengeri ti bisi batu pemun, ti diperambu lalu digaga Allah Taala” (Heb. 11:10). Jerusalem ti baru nya meh nengeri ti diperambu sereta digaga Allah Taala Empu ungkup orang ke rinduka Iya sereta ngintu pesan Iya. Jerusalem ke baru nya meh deka nyadi rumah endur semua nembiak Tuhan ti taluk ka ya deka diau di serega sekumbang pengelama seribu taun, lalu, udah nya, diau di dunya ke baru belama lama iya. Tu berita manah ngagai bala kitai ke enda rindu besimpanka barang lalu pindah. Allah Taala ngemaska semua utai. John madahka diri meda nengeri nya. [Udah nya, aku, John] “tepedaka nengeri ti kudus, iya nya Jerusalem ti baru, nurun ari serega, ari Allah Taala, dikemas baka indu ke deka ditikah enggau laki iya” (P’dang. 21:2, NKJV).

`Bacha Pemandang 21. Nama sekeda utai ke udah disemayaka Tuhan ngagai kitai?`

Mayuh amat utai ditu ke tusah deka disagam runding kitai ke udah rusak laban dosa tu, lalu nemu semina dunya ke rusak penuh laban dosa tu. Taja pia, utai ke ulih disagam kitai reti sigi penuh enggau pengadang.

Iya ti keterubah, baka Jesus ke diau begulai enggau kitai dalam dunya ke bedosa tu lebuh Iya datai nyadi mensia, Iya deka diau begulai enggau kitai dalam dunya ke baru ila. Naka meh penguntung sida ke meda sereta begulai enggau Jesus di dunya kelia neh! Kitai deka bisi peluang enggau pengelebih nya sekali agi, ila, tang sekali tu nadai agi dosa ti ngaburka mata lalu ngenyaika gambar utai ti dipeda kitai.

Udah nya, mega, baka ni ku kitai ke semina nemu penusah, sabak, enggau ai mata tu, deka meretika siti ari semaya ti pemadu manah dalam semua Bup Kudus: “Iya [Tuhan] deka ngendas semua ai mata ari mata sida, lalu pemati nadai agi, nadai agi ngulit, nadai agi nyabak, nadai agi pedis, laban ‘utai ti lama’ nyau nadai agi” (P’dang. 21:4, NKJV)? Semua ‘utai ti lama’ nya udah nadai agi, utai ke enda patut udah bisi ditu ari pun iya.

Udah nya, mega, pansut ari kerusi diraja Allah Taala deka bisi sungai ai pengidup ti tuchi beresi, lalu ba kedua tebing sungai nya bisi tumbuh pun kayu pengidup. Penuduk diraja Allah Taala deka bisi dia, “lalu sida deka meda mua Iya” (P’dang. 22:4, NKJV). Sekali agi, orang ke selamat deka idup begulai semak enggau Allah Taala, ke nadai ulih nyadi ba kitai diatu.

`Bacha Pemandang 21:8, ke bejaku pasal nasit orang ke deka nerima ukum pemati ti kedua. Ni dosa raban sida nya ke enda ulih diampun Jesus? Enti baka nya, nama kebuah sida nya enda ulih diselamatka, sedangkan sekeda orang bukai ke udah ngereja penyalah ti sama ulih disalamatka? Nama bida ti penting amat entara dua bengkah raban tu?`