---
title:  Tambah Penemu
date:   24/03/2023
---

Tu meh gambar dalam leka jaku pasal ruang-bilik gerija Tuhan ke taluk nyadi pengurus pengawa Iya di dunya tu ari segi duit belanja.

**The Stewardship Vision for Seventh-day Adventist Churches Around the World**

**Visi ‘stewardship’ ungkup Gerija Seventh-day Adventist Di serata Dunya**

Tu deka nyadi dudi hari; lalu sida pastor enggau sida tuai gerija udah mujur nempa siti suasa stewardship dalam gerija sida. Sida udah ngajar, ngelatih, nyukung, sereta meransang ruang-bilik gerija dalam pengurusan kewangan gerija nitihka ajar Bup Kudus.

Kaban gerija udah nitihka prinsip-prinsip Bup Kudus dalam pengidup sida. Sida nyau betambah gerah jari, besimpanka belanja ngena jalai ke beatur nyadika penabat utai ke enda disadang nyadi, lalu ngelepaska diri ari dikungkung utang.

Gaya pengidup sida dikelai ulih moderasi, disiplin, sereta bepuas ati. Duit udah enda agi nyadi petara ti ngelaban, lalu sida benung tumbuh mansang dalam kaul sida enggau Allah Taala ti Penengkebang.

Nya pagi hari Sabat, lalu bala anggota gerija benung datai deka besembiang. Mua sida dipeda tampak sereta tenang aja—laban sida nadai agi irau ke hal duit, tang penuh enggau ati ti ngasai puas sereta beterima kasih ka pengidup.

Penyarut entara laki bini ketegal duit pen nyau ka nadai magang. Sida datai ke gerija deka nyembah Tuhan enggau ati ti besedia ti penuh pengarap ka Tuhan deka bisi enggau sida lalu bekereja ba sida.

Semua pelayanan gerija diberi belanja ke chukup, lalu gerija pen bisi program nyingkau keluar [outreach] ke kuat. Iya magi pengerindu Kristus enggau jalai ke nyata ngagai orang ke begunaka iya.

Duit dikena bebelika perengka gerija ke nyukung pengawa pelayanan gerija udah chukup disediaka, lalu perengka-perengka nya pen diintu enggau chukup manah.

Jaku tanya ngagai semua kitai iya nya, “Nama ti dipinta Tuhan dikereja kitai ngena duit tauka reta bukai ke udah dikarapka Iya ngagai kitai?”

**Tanya ti Deka Dipejuraika**:

`Dalam kelas, berandau pasal baka ni kitai deka meretika dua iti ajar Bup Kudus ke terang amat tu: kitai diselamatka ulih pengarap, enggau upah ti deka diterima kitai nitihka utai ti udah dikereja kitai. Baka ni ku kitai deka ngasuh dua iti konsep tu berharmoni enggau pangan diri?`

`Nama kebuah belajar deka bepuas ati enggau utai ke dikemisi kitai diatu, ukai reti nya kitai enda tau nguji ngemanahka agi posisi kewangan kitai? Reti nya, nama kebuah idea tu enda semesti iya belaban enggau pangan diri?`

`Nadai ditanya ke agi, timpuh ti belama iya nya endang bisi nganti kitai. Nama pilihan ke digaga kitai diatu, taja pen pilihan ke “mit” aja, iya ti nyaup nentuka dini alai kitai diau sekumbang timpuh belama iya nya ila?`