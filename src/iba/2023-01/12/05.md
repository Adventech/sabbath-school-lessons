---
title:  Ngira Akaun
date:   22/03/2023
---

Lebuh nyau semak pengujung pengawa Jesus di dunya tu, bala murid Iya datai ngagai Iya kediri lalu nanya iya, “Padahka ngagai kami, kemaya semua utai tu deka nyadi, lalu nama tanda ti nunjukka Nuan deka datai baru, enggau pengujung dunya?” (Matt. 24:3). Udah nya Jesus ngambi dua bab/bagi kena nyaut utai ke ditanya sida. Matthew 24 madahka tanda-tanda dalam dunya ngelingi kitai, baka perang, pengerusak asal, enggau ke bukai. Udah nya Matthew 25 bejaku pasal kondisi dalam gerija sebedau Jesus datai baru. Kondisi-kondisi nya disempamaka enggau tiga iti jerita, siti ari nya, iya nya jerita sempama senentang talenta, iya ke bejaku senentang baka ni nembiak Iya udah bekenaka pemeri-pemeri ke udah diberi Tuhan ngagai sida.

`Bacha Matthew 25:14–19. Sapa orang ke bejalai ngagai menua bukai nya? Ngagai sapa iya udah nyerahka reta pengaya iya? Nama reti “ngira akaun” (peda Matt. 25:19, NKJV)?`

Kekadang kitai ngumbai pengelandik nya pemeri asal ke dibai kitai ari ada, baka belagu, bejaku, enggau ke bukai, tang dalam jerita ke sebaka senentang duit emas dalam Luke 19:12–24, duit enggau chara iya dikena endang nyemetak disebut. Ellen G. White mega madah, “Tuhan udah nunjukka ngagai aku jerita sempama senentang talenta nya bedau ditemu reti enggau penuh. Pelajar ke beguna tu udah diberi ngagai sida murid ngambika nyadi penguntung ngagai orang Kristen ke idup ba hari-hari ti penudi tu. Lalu talenta-talenta tu ukai semina nyempamaka pengulih tauka pengelandik meritaka sereta ngajar ari jaku Allah Taala. Jerita sempama tu nyengkaum duit enggau reta ke udah dikarapka Tuhan ngagai sida nembiak Iya.”—Testimonies for the Church, vol. 1, p. 197.

`Bacha Matthew 25:20–23. Nama jaku Tuhan ngagai orang ke setia tauka taluk nyadi ‘pengurus’ duit dalam nyukung pengawa Tuhan? Nama reti “tama ke dalam lalu sama gaga ati enggau aku!” (Matt. 25:23, NKJV)?`

Biasa iya kitai ngerunding orang bukai ngembuan lebih mayuh talenta tauka pengelandik ari kitai, nya alai sida nya lebih agi betanggung-jawap ngagai Tuhan. Tang dalam jerita tu, orang ke bisi siti aja talenta—duit ke pemadu mimit—nya ke enda taluk lalu lenyau ari perintah nya. Anang kitai ngerunding tanggung-jawap orang bukai, lebih manah agi kitai fokus ngagai utai ke udah dikarapka Tuhan ngagai kitai sereta baka ni kitai bekenaka nya kena ngemuliaka Iya.

`Baka ni gaya penuduk nuan lebuh Tuhan datai lalu “ngira akaun” enggau nuan?`