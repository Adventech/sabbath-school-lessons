---
title:  Pengidup Belama Iya
date:   20/03/2023
---

Sebagai mensia (sekalika kitai rindu tauka enda), timpuh ti belama iya nganti kitai. Lalu nitihka Bup Kudus, timpuh ti belama iya tu deka datai dalam siti ari dua bengkah gaya, sekurang iya ngagai kitai siku-siku: iya nya, pengidup ti belama iya tauka pemati ti belama iya. Nya meh iya. Nadai jalai tengah. Nadai jalai mikah-ikah, siti kaki sepiak tu, siti kaki sepiak nyin. Tang siti aja, sekalika pengidup tauka pemati. Enti pengidup, nuan deka bulih semua utai, enti pemati, nuan deka lenyau semua utai.

`Bacha Rome 6:23 enggau John 3:16. Nama pilihan ti diberi ka kitai ditu?`

Nadai pilihan ke lebih nyengala, ke lebih bebida ari tu, enda iya?

Pelaba aku enti nuan macha tu, tentu nuan udah milih pengidup, tauka benung berunding ka iya. Allah Taala ulih amat ngereja utai ti ku Iya deka dikereja Iya—deka ngamatka semua semaya Iya. Bagi pengawa kitai, iya nya semina arap aja ka Iya, arap aja ke kereja badas (merit) Jesus, lalu ulih pengarap ngasi aja ka Jaku Iya.

`Bacha John 14:1–3. Nama jaku lalau Tuhan ngagai kitai dalam ayat 1, lalu nama ti disemayaka Iya ngagai kitai dalam ayat 2 enggau 3?`

Ba hari-hari ti penudi ba pengawa Jesus di dunya tu, Iya meri jaku pengadang enggau peransang ti besai tu ngagai bala murid Iya. Jaku Iya tu deka ngangkatka semangat sida lebuh sida udah lemi pengarap sereta kena penguji. Jaku nya mega ulih ngereja sama ngagai kitai. Jesus udah datai ari serega, lalu udah nya pulai baru ke serega, lalu Iya udah meri kitai semaya tu, “Aku deka datai baru lalu ngambi kita ngagai Aku ngambika kita ulih diau begulai enggau Aku din.”

Lalu, lebih ari semua utai bukai, pemati Kristus datas regang ba penatai Iya ti keterubah suba nyadika jamin ti pemadu besai Iya deka datai kedua kali, laban enti nadai Penatai di Kedua Kali nya, nama guna penatai Iya ti keterubah suba deh? Enti kitai arapka Jesus amat udah mati datas kayu regang, kitai mega tau amat arapka jaku semaya Iya ti madah: “Aku deka pulai kitu baru, lalu mai kita ngagai Aku Empu, ngambika dia endur alai Aku, dia mega endur alai kita” (John 14:3, NKJV).

`Perundingka dalam agi senentang penatai Jesus ti keterubah nya nyadika gerinti penatai Iya ti kedua kali. Nama ke udah nyadi ba penatai ti keterubah nya ke ngaga penatai ti kedua kali nya nyadi semaya ti tau dikarapka kitai?`