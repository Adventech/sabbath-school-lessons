---
title:  Pengidup Enggau Pelayanan Jesus
date:   12/02/2023
---

Bedau lama udah Jesus berengkah ngereja pengawa Iya ngagai orang mayuh, Iya nemuai ngagai Nasaret, ba kawasan Galili. Tu meh menua penatai asal Iya, lalu sida di menua nya udah ampit ninga pasal pengawa enggau kereja ajih Iya. Lalu endang baka ti selalu dikereja iya, Jesus pen datai besembiang lebuh hari Sabat dalam rumah sembiang. Taja pen Jesus ukai rabbi tauka pengajar ti betugas pagi nya, sida nyuaka gulung surat Isaiah ngagai Iya lalu ngasuh Iya macha ayat pagi nya. Jesus pen macha ayat Isaiah 61:1, 2.

`Bacha Luke 4:16–19 lalu bandingka enggau Isaiah 61:1, 2 (peda mega Luke 7:19–23). Dalam runding nuan, nama kebuah Jesus milih ayat tu? Nama kebuah ayat-ayat dalam Isaiah tu dianggap bejaku pasal Mesias? Nama ti dipandangka iya senentang pengawa Mesias?`

Ketegal sida tuai pengarap enda beperatika jaku nabi ke bejaku pasal Mesias ti deka diperinsa sida nyau saru penemu senentang ayat-ayat ke bejaku pasal mulia Penatai Iya ti Kedua Kali (tu patut ngasuh kitai ngingatka pemesai guna kitai nemu reti tilit nabi ke bendar), nya kebuah ketebal agi orang Judah ngembuan penemu ti saru senentang pengawa Mesias ti dikarapka sida deka ngelepaska Israel ari perintah Rome ke balat nekanka sida. Nya alai sida tekenyit amat ati ninga batang pengawa Mesias nya munyi ti disebut dalam Isaiah 61:1, 2.

Sida ke mensena nya selalu iya dipandang baruh ulih sida pemesai ke enda lurus ati baka sida pengumpul chukai, sida ke bedagang, nyentukka mensia bukai ke ngelingi sida. Suah agi runding orang ngumbai penyeranta nya meh sumpah Tuhan sereta nyadi ketegal penyalah sida empu. Enggau runding ke bansa tu, mimit aja orang ke bisi ati deka ngibuhka orang ke merinsa mensena.

Taja pia, pengerindu Jesus ka sida ti miskin tu mandangka Iya nya amat Mesias, baka ti dipeda dalam chara Jesus nyaut tanya John Pemaptisa senentang Iya ti nyadi Mesias (peda Matt. 11:1–6). “Baka bala murid Jesus ke bukai, John Pemaptisa mega enda meretika gaya perintah Kristus ke bendar. Iya ngarapka Jesus deka ngambi pulai penuduk diraja David; lalu makin lama kelama, iya meda Jesus nadai ngambu kuasa diraja, lalu John pen alit ati sereta irau.”—Ellen G. White, The Desire of Ages, p. 215.

`“Pengarap ti tuchi, ti bendar di mua Allah Taala ti Apai nya: ngintu orang ke patu balu, ke merinsa, sereta ngintu diri tuchi ari penyai dunya” (James 1:27, NKJV). Baka ni ku ayat tu ulih nyaup kitai nusun enggau betul prioriti rohani kitai?`