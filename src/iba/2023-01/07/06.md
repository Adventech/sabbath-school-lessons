---
title:  Peratika Mensia ti Benama Jop
date:   16/02/2023
---

`Bacha Jop 1:8. Baka ni ku Tuhan Empu nerangka pasal Jop?`

Pama diri ga aki kitai Jop tu neh, nyentukka Tuhan Empu ngumbai iya chukup “badas” (perfect) sereta “lurus” (Jop 1:8), chukup badas sereta lurus dataika nadai orang bukai di dunya tu maya nya kelia sebaka enggau iya. Ingat, tu jaku penerang pasal Jop ari mulut Allah Taala Empu.

Nyentukka udah bekau Jop ditinggang penusah ti betunda-udi, Allah Taala agi nandu jaku ti terubah disebut iya pasal Jop, iya nya, nadai bisi orang bukai di dunya tu baka iya, chukup badas sereta lurus, utai ke baka nya, semina tiap kali bisi siti utai baru ditambahka. Jop mengkang semua utai nya, “taja pen nuan udah nyungkak Aku ngelaban iya, lalu ngerusak iya enggau nadai kebuah” (Jop 2:3, NKJV).

Lalu taja pen kitai ulih meda gambar ti kuat senentang pemadas enggau pengelurus Jop dalam baka ni iya enggai ngutuk Allah Taala taja pen semua penusah ti nuntung iya, taja pen jaku bini iya nganu iya,“Kati nuan agi mengkang tetap ati? Nama kebuah nuan enda nyumpah Allah Taala, lalu mati?” (Jop 2:9, NKJV), bup Jop mandangka siti agi aspek pengidup Jop sebedau drama tu nyadi.

`Bacha Jop 29:12–16. Nama ke dipadahka ditu ke meri kitai penerang ke mayuh agi senentang rahsia perangai Jop?`

Penerang ke beguna amat ditu, iya nya ari jaku Jop empu, “And I searched out the case that I did not know” (Lalu aku mansik pekara ke enda ditemu aku) (Jop 29:16, NKJV). Reti nya, Jop enda tembu nganti pia aja, nganti orang ke suntuk datai ngagai iya minta bantu. Tang Jop, angkat lalu enggau chakah ngiga orang ke suntuk lalu mantu sida.

Ellen G. White ngelalau kitai, “Anang nganti sida [orang ke seranta] ngangau minta bantu nuan ba penyuntuk sida. Angkat lalu ngereja baka Jop. Utai ke enda iya nemu iya mansik. Bejalai meh nuan lalu peratika utai ti diguna lalu berundingka baka ni penyuntuk nya ulih diputarka.”—Testimonies for the Church, vol. 5, p. 151. Tu meh tikas ngatur duit enggau reta Allah Taala ke ngelui utai ti dikereja mayuh nembiak Tuhan kemaya hari tu.

`Bacha Isaiah 58:6–8. Baka ni ku kitai ulih ngambi jaku kelia tu lalu bekenaka iya dalam pengidup kitai diatu?`