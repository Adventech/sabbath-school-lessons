---
title:  Atur Allah Taala Kena Mekal Sida ke Miskin
date:   13/02/2023
---

Sida penulis Bup Kudus nulis pasal mayuh atur Tuhan kena mekal sida ke miskin, sida orang asing, sida ke balu, enggau sida ke nadai apai. Kitai bisi rikud tu berengkah ari Bukit Sinai. “Kita tau nanam lalu ngetau utai dalam kandang enam taun, tang dalam taun ti ketujuh, anang nanam utai ba tanah kita, lalu anang ngetau sebarang utai ti tumbuh ba tanah nya, ngambika orang ke seranta tau makai utai ti tumbuh dia, lalu jelu babas tau makai teda utai nya. Baka nya mega chara kita enggau kebun anggur tauka enggau kayu kana kita” (P’sut. 23:10, 11, NKJV).

`Bacha Adat Lewi 23:22 enggau Ulang Adat 15:11. Taja pen konteks iya lain ari enggi kitai diatu, nama prinsip ke tau diambi kitai ari ayat-ayat tu?`

“Pangan diri” ditu reti nya sida ke sama bansa Israel tauka sama pengarap. Sida ke suntuk tauka mensena nya mega disengkaum dalam raban “menyadi aku ke pemadu mit.” Bup Masmur meri kitai jalai kitai patut mela sida ke suntuk nya. “Beri atur ti lurus ngagai orang ke seranta enggau orang ke nadai apai indai; jaga hak orang ke seranta, enggau ke merinsa. Lepaska sida ari kuasa orang ke jai” (Mas. 82:3, 4, NKJV). Ayat tu madahka kitai bisi tanggung-pengawa kelimpah ari ti meri pemakai ngagai sida.

Udah nya bisi ga semaya ngagai sida ke mantu orang ke seranta. “Beri utai ngagai orang ke seranta, nya baru nuan enda nemu suntuk” (J. Dalam 28:27, NKJV). “Enti raja nyaga hak orang ke seranta, iya deka lama nyadi raja” (J. Dalam 29:14, NKJV). Lalu ku Raja David, “Beberekat meh orang ke nemu siru enggau orang ke seranta, laban TUHAN deka nulung sida lebuh sida dituntung penusah” (Mas. 41:1, NKJV). Nya alai, pekara tu endang selalu prioriti ti dikemeratka bansa Israel kelia, taja pen, bisi maya sida enda ingatka nya.

Bebida enggau nya, nyentukka dalam timpuh ke lebih moden tu, lebih agi di England, kena empas utai ke udah disebut sebagai “Social Darwinism,” mayuh orang ngumbai ukai semina nadai bisi adat moral ti merintah kitai mantu orang ke seranta, tang iya nyadika penyalah enti kitai ngereja iya. Ke ganti ngereja nya, mensia patut nitihka aja adat dunya asal, ke endur orang ke kering beridup datas pengelemi sida ke lemi, orang ke ngemeranka penemu “Social Darwinism” tu mikir pengawa ke mantu sida ke seranta, ke sakit, ke mensena nya enda manah ka masyarakat laban iya deka ngelemika langkar rama sesebengkah bansa. Penemu ke jai baka tu datai ari pengarap mensia dalam teori “evolution” enggau jerita pelesu ke dikerembaika iya.

`Baka ni ku Injil, ti madahka Jesus udah mati ungkup genap iku mensia, bisi empas ba chara kitai mela genap iku mensia, enda ngira sapa sida iya?`