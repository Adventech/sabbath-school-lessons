---
title:  Sakius
date:   15/02/2023
---

Sakius tu siku orang bansa Judah ke kaya, ke bulih pengaya nya ari bekereja nyadi pengumpul chukai ungkup orang Rome ke dipegedika nya. Ketegal nya, enggau ketegal iya enggau pengumpul chukai ke bukai ngeletak chukai ke lebih agi ari ti patut dibayar, Skius balat dibenchi lalu digelar “orang ke bedosa.” Sakius diau di Jeriko, ke dipansa jalai dagang lalu mayuh dagang tauka bisnis nyadi dia. Sakius ke betemu enggau Jesus tu ukai utai ke nyadi pia aja. Ati iya udah ditegu Roh lalu iya ingin deka ngubah utai dalam pengidup iya. Iya udah ninga pasal Jesus lalu ingin deka betemu enggau Iya. Bisi iya ninga berita Jesus enggau bala Iya deka datai di Jeriko sehari nya. Jesus enggai nyadi enda mansa Jeriko dalam pejalai Iya ti penudi ari Galili nuju ngagai Jerusalem. Jaku Jesus ti terubah ngagai Sakius nunjukka Jesus, sebedau datai ba Jeriko, endang udah nemu semua utai senentang Sakius.

`Bacha Luke 19:1–10. Nama bida entara peneleba orang kaya tu enggau orang bujang ti kaya ti tuai orang Judah nya?`

Sakius enggau orang bujang ke kaya nya sama bisi utai sebaka. Seduai iya sama kaya; seduai sama deka betemu enggau Jesus, lalu seduai sama dekaka pengidup ti meruan belama iya. Tang utai ke sama nya abis ditu.

Peda nuan lebuh Sakius madahka diri “deka meri setengah ari semua reta tengkira aku ngagai orang ke seranta” (Luke 19:8), Jesus nerima jaku iya nya nyadika bukti ubah ke amat udah nyadi dalam ati iya. Jesus enda madah ngagai iya, Sori, Sakius, munyi jaku Aku ngagai orang bujang ke kaya nya, nuan mesti meri semua pengaya nuan. Aku enda ulih nerima setengah aja. Nama kebuah pia? Pelaba kitai, taja pen Sakius sayauka pengaya iya, pengaya nya enda nyadi tuhan dalam pengidup iya, enda baka enggi orang bujang ke kaya nya. Iya ke bendar, taja kitai enda nemu nama jaku Jesus ke bendar ngagai iya, Sakius empu ke dulu bejaku pasal deka meri duit iya ngagai orang ke seranta. Bebida enggau nya, nyau Jesus ke mantangka ngagai orang bujang ke kaya nya iya enda tau enda ngelengka semua pengaya iya; enggai ka nya deka ngerusakka iya. Taja pen Sakius, baka orang kaya ke bukai, mesti deka bejimat nyaga diri ari bahaya pengaya, iya baka ke ulih ngawal pengaya diri enti dibandingka enggau orang bujang ke kaya nya.  “Lebuh tuai ke bujang sereta kaya nya nguing ari Jesus, sida murid alit ati ninga jaku Jesus ke madah, ‘Mar amat meh orang ke kaya tama ngagai Perintah Allah Taala!’ Sida baru udah bejaku enggau pangan diri, ‘Enti pia, sapa ulih diselamatka deh?’ Diatu sida baru udah meda pengamat jaku Jesus, ‘Utai ti enda ulih dikereja mensia, ulih dikereja Allah Taala.’ Mark 10:24, 26; Luke 18:27. Sida meda baka ni, nengah pengasih Allah Taala, orang ke kaya ulih tama kedalam perintah Tuhan.”—Ellen G. White, The Desire of Ages, p. 555.