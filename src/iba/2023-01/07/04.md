---
title:  Siku Tuai Orang Judah ke Bujang, ke Kaya
date:   14/02/2023
---

Enda mayuh utai temu kitai senentang tuai orang Judah ke kaya tu, kelimpah ari nemu iya agi biak, udah nyadi tuai, sereta kaya. Iya mega bisi ati senentang pekara pengarap tauka spiritual. Iya bisi mayuh tenaga dataika iya nyau belanda ngelawa Jesus (Mark 10:17). Iya gagit ati deka nemu pasal pengidup ti meruan belama iya. Jerita tu penting amat nya alai iya bisi ditulis dalam tiga bengkah bup Injil: Matthew 19:16–22, Mark 10:17–22, enggau Luke 18:18–23.

`Bacha Matthew 19:16–22. Nama reti jaku Jesus ke disebut ngagai iya, “Enti nuan deka nyadi pemadu badas, mupuk nuan lalu jual semua reta tengkira nuan, lalu beri duit nya ngagai orang ke seranta, lalu nuan deka bisi pengaya di serega. Udah nya datai lalu titihka Aku” (Matt. 19:21)?`

Jesus nadai minta ketebal agi kitai nyual semua utai ti dikemisi kitai lalu meri duit nya ngagai orang ke seranta. Tang ba orang bujang tu engka duit udah nyadi tuhan iya, lalu taja pen saut Jesus nya munyi ke kelalu berat, Jesus nemu nya aja meh jalai iya tau bulih pengadang ka pengidup ti belama iya.

Bup Kudus madah orang bujang pen angkat ari endur nya enggau ati ke balat tusah laban iya kaya bendar, lalu tu nyadika bukti ti mandangka berapa balat iya nyembah duit iya. Jesus deka meri iya pengidup ti belama iya sereta tempat dalam raban rapat Jesus (“Aram, titihka Aku”—leka jaku ke sama ke udah dikena Jesus lebuh ngangauka 12 murid Iya). Kitai pen nadai agi ninga pasal orang bujang ke kaya tu. Pengidup meruan belama iya udah disilih iya ngena reta pengaya dunya tu.

Naka-naka iya meh pengerugi besilih baka nya, enda iya? Naka iya chunto ti ngenyinuka ati senentang enda nitihka atur “bulih upah dudi ila” (peda pelajar minggu dulu kemari). Ngaga pilih baka enggi bujang tu endang pilih ti nipu, laban enda ngira nama pen pengaya ke diberi reta ngagai kitai diatu, lambat laun kitai deka semua mati lalu ngadap prospek timpuh ti kekal belama iya. Dalam timpuh ke sama, mayuh amat orang ke kaya-raya udah nemu pengaya sida nya enda ulih meri sida pemaik enggau pengelantang ti dikarapka sida; iya ke bendar, dalam mayuh kes, tunsang ari nya utai ke amat udah nyadi. Mayuh amat biografi (jerita pengidup diri) ke udah ditulis ke nusi berapa merinsa asai ati sida ke kaya-raya nya. Iya ke bendar, dalam semua jerita lama ke udah ditulis siti ari jerita ke nunjukka berapa enda ngemuaska ati pengaya nya ke bendar iya, bisi ditemu dalam bup Pengajar. Kelimpah ari pelajar bukai ke ulih diambi kitai ari iya, siti pelajar ke terang amat: iya nya, duit enda ulih meli pemaik enggau pengelantang.

`“Laban barang sapa deka ngidupka nyawa diri, deka ngelenyauka iya, lalu barang sapa ngelenyauka nyawa diri ketegal Aku, enggau ketegal Berita Manah, deka ngidupka iya. Laban nama penguntung orang, enti iya bempu semua dunya tang ngelenyauka nyawa diri? Laban nama utai ti ulih diberi orang kena iya nyilih nyawa diri?” (Mark 8:35–37). Nama reti ngelenyauka nyawa diri ketegal injil?`