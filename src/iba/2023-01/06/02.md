---
title:  Noah Ngelantangka Ati Tuhan
date:   05/02/2023
---

Utai ke patut diperatika kitai ditu, iya nya, orang ke nyimpan pengaya sida di serega nya deka suah agi diasuh Tuhan napi penanggul ke besai-besai di dunya tu. Nya alai, kitai patut besedia deka betapi enggau utai ti baka nya, enti perlu.

`Bacha Pemungkal 6:5–14. Nama ubah radikal ke besai ka nyadi ngagai Noah ketegal ngasika Tuhan? Nama prinsip-prinsip ke ditemu kitai ditu ungkup diriempu kitai dalam dunya tu ke perlu deka diberi jaku tangkan senentang pengerusak ti deka nuntung dunya tu?`

Noah tau udah ngena timpuh enggau pemisi diri kena ngaga rumah ungkup diriempu, tang meh iya milih deka ngaga ubah ti besai amat dalam pengidup iya lalu begunaka 120 taun ari pengidup iya nitihka jaku asuh Tuhan lalu begagaka bandung.

Mayuh orang ke enda arap kemaya hari tu ngumbai jerita Ai Bah nya semina mitos tauka jerita tempa ngapa, sida suah bepelasarka spekulasi sains ke ditemu sida ari adat dunya asal. Tu ukai utai ke baru nyadi. “Dalam penemu mensia beratus taun sebedau Bah nya adat dunya asal (laws of nature) endang udah meruan tetap. Musin betukar nitihka putar tusun sida. Nyentuk ngagai maya Noah hari nadai kala ujan; dunya tu dibasahka ngena ambun. Sungai-sungai nadai kala ampuh tebing, tang udah mai ai sida enggau likun ngagai tasik. Udang-undang ke meruan tetap udah nentuka ai sungai enda ngampuhka tebing.”—Ellen G. White, Patriarchs and Prophets, p. 96. Sebedau Bah nya, mensia bekelikuh madahka bah nadai ulih nyadi berindik ari pemereti ati ti salah senentang realiti; sapengudah Bah nya, mensia bekelikuh madahka Bah nya nadai kala udah nyadi berindik ari pemereti ati ti salah mega. Munyi ku jaku Bup Kudus: “Nadai utai ti nyengala baru di serata dunya tu” (Pengajar 1:9, NKJV).

Dalam timpuh ke sama, Bup Kudus mega madahka mensia deka enda arap tauka “skeptikal” ka pekara ti deka nyadi ba timpuh pengujung dunya tu, sama baka orang ke enda arap ka Bah Noah kelia (peda 2 Pet. 3:3–7). Enti baka nya, baka ni ku kitai deka nyediaka diri deka napi pengerusak ti deka datai nya deh? Bisi siti pemutus ke selalu dikingatka kitai ke dikumbai “upah ti dilanjarka.” Reti nya, kitai patut ngereja pengawa ke udah diasuh Tuhan kereja kitai enggau ati ti liat seraya ngarapka upah dudi hari ke penuh mulia. Kitai enda nemu kemaya Jesus deka datai baru. Tang, ke bendar, nya enda penting. Iya ke penting iya nya, baka Noah, kitai ngereja utai ti udah diasuh Tuhan kereja kitai sekumbang ke nganti, taja pen, baka ke nyadi ngagai Noah, ubah besai mesti nyadi dalam pengidup kitai ketegal nya.

`Kati besedia ka nuan ngaga ubah besai dalam pengidup nuan ungkup Tuhan, baka Noah, enti Tuhan manggil nuan ngereja baka nya? (Ulu lungga: Peda Luke 16:10.)`