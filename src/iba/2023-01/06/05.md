---
title:  Ari Penipu Nyadi Anak Raja
date:   08/02/2023
---

Amat pen iya nya orang bujang ke rindu sereta nangika Tuhan, Jakop enda memukai “sekongkol” enggau indai iya Rebeka deka nipu apai iya ngambika bulih berekat ari iya. Berindik ari nya, iya ngepunka pengidup iya nyadi orang besai tuai nengah jalai ti salah, ke ngujungka iya nyau ngelarika diri, enti salah-salah tau ngasuh nyawa iya bebadi tumu. Rebeka ngasuh Jakop lari ngagai “Laban, [menyadi iya di Haran] . . . lalu diau enggau iya enda lama, nganti menyadi nuan udah badu agi ringat ngagai nuan. . . Udah nya baru aku deka ngasuh orang ngambi nuan pulai kitu” (P’kal. 27:43-45). Jacop diau ba aya iya Laban pengelama 20 taun, lalu nadai meh iya ulih meda mua indai iya agi.

`Bacha Pemungkal 32:22-31. Nama ke nyadi ngagai Jakop ditu, lalu nama pelajar spiritual ke ulih dipelajarka kitai ari jerita nya senentang pengasih Allah Taala, taja pen kitai udah ngaga pemutus ke salah?`

“Nengah pemaruh ati, pengesal, enggau penyerah diri, Jakop ke bedosa, ke udah ngereja penyalah nya, bulih pemujur ba mua Raja serega. Iya udah bepegai tegut ngagai semaya Allah Taala, lalu ati Tuhan ti penuh pengerindu nya enggai nyadi enda ibuhka peminta orang ke bedosa nya. Penyalah ke udah ngujung ngagai dosa Jakop ti ngulihka hak anak tuai ngena jalai tipu nya diatu udah terang diengkah ba mua iya. Iya udah enda arapka semaya Tuhan, tang udah ngereja utai ka diriempu dikena ngulihka utai ti deka dikereja Tuhan nitihka timpuh enggau chara Iya Empu . . . . Jacop udah bulih berekat ti dikinginka iya nya. Dosa iya ti nyadi pengerempah enggau penipu nya udah diampun.”—Ellen G. White, Patriarchs and Prophets, pp. 197, 198.

`Bacha Pemungkal 49:29-33. Taja pen Jakop nadai agi bisi utai dikembuan di Kanaan, nama jaku ajar ti udah diberi iya ngagai bala anak iya senentang nguburka iya? Sapa agi ke udah dikuburka dalam lubang gua nya? Dalam runding nuan, nama kebuah Jakop ngaga peminta tu?`

Bup Kudus madahka kitai, sida tiga apai bansa nya enggau bini sida sama dikuburka dalam gua nya. Pengarap Jakop ba Tuhan sigi kuat, lalu iya ngitung diri nya orang kampar di dunya tu (peda Heb. 11:13). Enda ngira penyalah ke udah dikereja iya, Jakop lari ari rumah nadai mai utai tang iya pulai baru ngagai menua Kanaan siku orang ke kaya bendar.

`Enda ngira penyalah kitai, Tuhan agi ulih merekat kitai. Tang, enda ka lebih manah agi enti kitai ulih nyeliahka penyalah-penyalah nya? Nama pilihan ke ditapi nuan diatu, lalu baka ni ku nuan ulih nyeliahka diri ari ngaga pilihan ke salah?`