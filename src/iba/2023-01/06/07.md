---
title:  Tambah Penemu
date:   10/02/2023
---

Allah Taala ngereja bagi pengawa Iya dalam sempekat nya ari merekat Abraham. Lalu Abraham ngemasaka Allah Taala ari enda nugungka reta pengaya di dunya tu. “Pesaka tauka warisan ti udah disemayaka Allah Taala ngagai sida nembiak Iya nya ukai utai di dalam dunya tu. Abraham nadai ngembuan pesaka di dunya tu, “sekaki pen nadai.” Surat Rasul 7:5. Iya ngembuan mayuh pengeraja, ke dikena iya ngemuliaka Allah Taala lalu merekat mensia bukai; tang iya enda nganggap dunya tu nyadika rumah iya. Tuhan udah ngangauka iya ninggalka kaban belayan iya ke nyembah engkeramba, enggau semaya deka meri iya menua Kanaan nyadika pesaka ti kekal; tang taja pia, iya empu, tauka anak iya, tauka uchu iya, nadai tama ngagai tanah semaya nya. Lebuh Abraham begunaka tanah pendam endur nguburka sida sebilik, iya terpaksa meli tanah ari orang Kanaan. Siti-iti aja pesaka ke diempu iya ba Tanah Semaya nya, nya meh pendam ke ditebuk kedalam batu dalam lubang gua Makpelah.”—Ellen G. White, Patriarchs and Prophets, p. 169.

Sekumbang ke bejalaika pengidup tu, kitai kekadang kena penguji deka ngulihka pengaya enggau pengelantang. Kitai begunaka pengarap ti kuat ngambika kitai ulih liat ati nganti upah kitai dudi hari. “Istana raja Firaun ti enda ulih disemaka pemanah iya enggau penuduk diraja nya diengkah ba mua Moses baka umpan; tang iya nemu semua pengelantang ti ngasuh bedosa nya tau ngasuh mensia enda ingatka Allah Taala. Iya merening jauh ke mua ngilah istana raja, enggau makota raja, ngagai mulia ke jauh besai ke deka diberi ngagai orang kudus Allah Taala ti Pemadu Tinggi dalam perintah Iya ti nadai dikamahka dosa. Enggau mata pengarap iya meda makota ke enda nemu jai ke deka diengkah Raja serega ba pala sida ke menang ngalahka dunya. Pengarap tu meh ke mai iya nguing ari mulia mensia di dunya tu, lalu setanah enggau bansa ke merinsa, mensena, dipandang baruh; sida ke udah milih deka ngasika Allah Taala lalu enggai idup dalam dosa.”—Patriarchs and Prophets, p. 246.

**Tanya ti Deka Dipejuraika**:

`Nama ti deka nyadi ngagai reta-pengeraja kitai lebuh Jesus datai ila? (Peda 2 Pet. 3:10.) Iya ke bendar, nama ke ulih nyadi ngagai semua nya sebedau Jesus datai? (Peda Matt. 6:20.) Enti baka nya, nama kebuah iya selalu penting kitai meda utai dalam perspektif/perening ke betul tauka patut?`

`Jesus nangkan kitai enggau jaku madahka “pengaya nya nemu nipu” (“the deceitfulness of riches”) (Mark 4:19). Nama utai ti dikejakuka Jesus ditu? Baka ni ku pengaya nemu nipu kitai?`

`Dalam kelas, berandau pasal jalai Moses ulih ngemetulka diri enti iya diau mendam ba Ejip lalu enda ninggalka semua utai ngambika lari enggau bala ulun ngagai menua puang? Pengujung iya, nama utai ti ngasuh iya ngaga pemutus ke udah digaga iya nya?`