---
title:  Abram, Apai ka Sida ti Taluk
date:   06/02/2023
---

Allah Taala ngangauka Abram ninggalka menua iya enggau kaban belayan iya lalu pindah ngagai menua ti deka ditunjukka Tuhan ngagai iya. Enggau nya berengkah meh tiris-pantis Mesias. Taja enda disebut enggau silik, Abram enda tau enda ninggalka menua asal ke endur iya ada sereta dibesaika. Udah tentu pemutus nya ukai utai ke mudah digaga, lalu udah tentu mega iya mesti ninggalka sekeda pengelantang enggau penyamai dunya tu ngambika iya ulih ngereja utai ti diasuh Tuhan.

`Bacha Pemungkal 12:1–3. Baka ni ku semua bansa mensia di dunya tu udah diberekat nengah semaya nya enggau penerima iya?`

Tu meh siti ubah besai dalam pengidup Abram enggau sida sebilik. “Ulih pengarap, Abraham ngasi lebuh iya diasuh bejalai ngagai siti endur ti deka diterima iya nyadika pesaka. Iya mupuk, taja pen iya enda nemu tunga pejalai diri” (Heb. 11:8, NKJV). “Pengasi Abraham ti enda kakang nya meh bukti ti terang amat ti nunjukka pengarap ke bisi ditemu kitai dalam seluruh Bup Kudus."—Ellen G. White, Patriarchs and Prophets, p. 126.

Ketebal agi kitai engka enggai ninggalka menua enggau kaban belayan diri. Tang nya ke dikereja Abram. Abram tepantup ati diau dini-dini aja ke diasuh Tuhan endur iya diau. Nyadi utai ke nyelai dipeda ditu, iya nya Abram, Isak, enggau Jakop, nadai enggau bempu menua nya sekumbang sida idup—tang taja pia, sida tetap taluk ngagai Allah Taala.

`Bacha Hebrews 11:8–13. Nama mesej/pesan ti engkeman ungkup kitai dalam ayat tu?`

Abram dianggap orang ke diau ngelingi iya baka anak raja. Iya ditemu orang gerah jari, berani, mentas enggau temuai, sereta dikelala sebagai nembiak Allah Taala ti Pemadu Tinggi. Pengawa iya ti nyadi saksi ka Tuhan tau amat nyadika teladan. Lalu ulih pengasih Allah Taala, kitai nyadi waris bekunsi enggau Abraham. Sama baka Abraham ti “arapka Allah Taala lalu ketegal nya Allah Taala ngumbai iya lurus. Nya alai, ari nya kita nemu, semina orang ke arap aja ke nyadi peturun Abraham.” (Gal. 3:6, 7, NKJV). “Lalu enti kita enggi Kristus, reti nya kita peturun Abraham, bempu waris nitihka semaya” (Gal. 3:29, NKJV).

Ba Abraham, baka ti nyadi ba Noah, kitai meda siku orang ke udah ngaga pemutus ti ngubah pengidup ketegal ngasika Tuhan.

`Bacha 2 Korint 4:18. Baka ni ku mesej/pesan dalam ayat tu ngempaska bansa pemutus spiritual ti digaga kitai? Baka ni Moses seduai Abraham sama udah nitihka prinsip ti sama?`