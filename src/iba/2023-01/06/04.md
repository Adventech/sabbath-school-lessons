---
title:  Pemutus Enda Manah ti Digaga Lot
date:   07/02/2023
---

Lebuh Abram ninggalka menua iya laban nyaut kangau Allah Taala, anak menyadi iya ke benama Lot mega mutus deka enggau iya pindah. Pemungkal 13 madahka Allah Taala udah merekat Abram nyentukka iya nyau nyadi “orang ke kaya bendar. Iya bisi jelu bedus, kambin, enggau jelu sapi [dalam budaya sida kelia, tu meh chara nyukat pengaya orang], sereta enggau pirak enggau emas” (P’kal. 13:2). “Lot mega bisi jelu bedus, kambin, enggau jelu sapi” (P’kal. 13:5). Seduai iya sama nyadi kaya bendar, lalu ngembuan mayuh amat jelu tupi dataika seduai nyau enda ulih diau dampih enggau pangan diri agi. Kena nyeliahka penyarut entara orang gaji seduai, Abram meri Lot peluang milih menua endur iya ka diau. Sepatut iya Lot ngelakka aya iya Abram, ke tuai agi, milih dulu, laban mega, pemujur iya pen datai ari kaul iya enggau Abram. Tang meh iya, nadai nemu beterima kasih ngagai aya iya ke udah ngidupka iya, tang semina ngerunding diriempu aja, iya pen milih menua ke pemadu manah ku ati iya.

`Bacha Pemungkal 13:10–12. Nama faktor rasional dalam runding Lot ke ngujungka iya ngaga pemutus baka nya?`

Taja pen Lot ulih enggau mudah meri kebuah ti patut alai iya milih deka diau dalam nengeri besai nya, utai ke nyadi ngagai sida sebilik din enda ngemanah ti disangka iya, lalu lebuh Abram ninga berita utai ke nyadi ngagai iya din, enda iya bejaku munyi tu, “Nyaa, nya meh upah di Lot. Nya utai ditanam di, nya meh utai diketau di.” Tang iya datai lalu nyelamatka Lot (peda Pemungkal 14).

Kekadang dalam pengamu kitai ti deka ngulihka lebih mayuh reta-pengeraja, kitai nyau enda tulihka pelajar ke patut. Lot pindah ngagai Sodom! Tang enggau pengasih besai, Tuhan ngirumka melikat iya mai jaku tangkan ngagai Lot sebilik, madah ngagai sida pasal pengerusak ti deka ninggang nengeri nya.

`Bacha Pemungkal 18:20–33. Nama ti dipadahka Tuhan ngagai Abraham nyadika kebuah Iya datai ngagai dunya tu? Nama respons Abraham ngagai berita ti madahka Tuhan deka ngerusak nengeri ke jai nya?`

Laban pengirau iya ke sida Lot sebilik, Abraham sanggup betawar enggau Tuhan ngambika enda ngerusakka nengeri nya enti bisi orang ke lurus ditemu dalam nengeri nya. Iya berengkah enggau 50 lalu nurun ngagai 10. Endang engkeman enggau perangai Tuhan ti penuh pengerindu, Tuhan enda badu meri pengasih iya nyentukka Abraham nyau badu minta! Allah Taala Empu enggau dua iku melikat Iya nyelamatka Lot, bini iya, enggau dua iku anak indu iyya. Tang bini iya malik ke belakang lalu nyadi tiang batu garam. Lot tama nengeri Sodom kaya-raja tang pansut ari nya miskin papa. Tu ngajar kitai mesti bejimat lebuh ngaga pilih tauka pemutus, lebih agi enti kitai semina ngerunding penguntung ba timpuh pandak enti dibandingka enggau gambar besai timpuh panjai (peda Mark 8:36, 37).