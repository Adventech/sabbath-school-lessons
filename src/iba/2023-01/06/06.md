---
title:  Moses ba Ejip
date:   09/02/2023
---

Taun-taun keterubah dalam sejarah kudus endang penuh laban jerita senentang Moses. Iya mengkang idup ari atur Allah Taala, nengah indai iya ke pintar sereta aka indu iya ke ibuhka iya. Lebuh anak Raja Firaun tetemuka Moses dalam bakul ke dianyutka ba sungai, iya ngasuh indai Hebrew Moses ngibun iya, ke lalu digaji anak raja nya. Tu meh chabaran ke pemadu beberekat ungkup indai ke biak nya lebih agi iya endang orang kampar, iya mega ulun! Jokebed semina bisi 12 taun endur ngajar Moses besampi, arap sereta bebasaka Allah Taala, lalu nempa perangai iya nyadi pengereja ka Tuhan seumur idup iya. Udah nya, beberapa taun Moses dilatih ba sekula raja di menua Ejip. “Nya alai Moses diajar semua penemu-dalam orang Ejip, lalu iya nyadi orang ke bekuasa dalam jaku enggau pengawa” (Surat Kereja Rasul 7:22, NKJV). Lebuh Moses udah tuai runding, iya pen ngaga pemutus ke ngubah pengidup iya enggau kuing jalai sejarah.

`Bacha Hebrews 11:24–29. Pikir ulih nuan nama utai ti ditinggalka Moses lalu nama utai ti deka ditapi iya di mua din. Uji perening tu ari posisi tauka penuduk Moses, sebedau iya ngaga pemutus nya. Nama utai ti ditinggalka iya, lalu nama ti dipilih ka diterima iya ari ninggalka penuduk nya?`

Ejip tu siti ari kuasa pemadu besai maya nya kelia, enti enda iya ti pemadu besai. Batang Sungai Nil ngasuh tanah menua Ejip tu ami amat, dataika Ejip nyadi siti menua ke kaya sereta bekuasa ketegal mayuh asil ari utai tanam, lalu Moses empu bisi amat peluang nyadi raja ba menua nya. Pedis kitai ka ngira berapa balat umpan dunya maya nya, dunya menua Ejip ke ngembuan semua pengaya, udah narit ati Moses lebuh umur iya agi biak maya nya. Udah tentu ati iya tetarit ngagai pangkat, pengelantang, pengaya dunya maya nya. Udah tentu iya ulih meri kebuah ke manah enti iya enda ninggalka menua Ejip, lalu mutus deka begulai enggau raban ulun.

Tang, taja pia, nama deh? Munyi ku Bup Kudus madah, iya milih “deka natka pemerinsa sama enggau bala nembiak Allah Taala, lalu enda ngelantangka diri ngereja utai ti tau ngasuh bedosa” (Heb. 11:25, NKJV). Lalu bejaku pasal pemerinsa? Bup Pemansut lebih mayuh agi ngenang pemerinsa enggau penguji ti ditapi Moses, lalu udah iya betapi enggau semua nya, enda ga iya ulih ngelayang ka seberai lalu tama ngagai Tanah Semaya nya (peda Penyampau 20:12). Taja pia, ba pengujung iya, kitai semua nemu Moses udah ngaga pilih enggau pemutus ke betul, taja pen kekadang iya empu tentu kala kakang ati sekalika iya udah ngaga pemutus ke betul.

`Ari segi perening dunya, Moses sepatut iya diau entap aja ba Ejip. Tang, sebagai orang Kristen, kitai udah diberi pemandang tauka gambar besai senentang utai ke amat, iya ke mai kitai jauh ngilah dunya tu. Lebuh dunya tu ngumpan kitai, baka ni ku kitai deka ngengkah gambar besai nya seruran ba mua kitai? Nama kebuah beguna amat kitai ngereja baka nya?`