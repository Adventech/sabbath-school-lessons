---
title:  Meri Pulai
date:   04/03/2023
---

### Bacha ka Pelajar Minggu Tu
Luke 12:16–21, Pengajar 2:18–22, J. Dalam 27:23–27, 2 Kor. 4:18, Pengajar 5:10, Kol. 1:15–17.

> <p>Ayat Dikingat</p>
> “Aku lalu ninga nyawa bejaku ari serega, ku iya, “Tuliska tu: belabuh ari diatu, beberekat meh orang ke mati dalam Tuhan!” “Sigi amat beberekat,” ku Roh Allah Taala nyaut, “ngambika sida belelak ari pengawa sida, laban utai ti udah dikereja sida, nitihka sida” (Pemandang 14:13).

Lebuh kitai nyau semak deka datai ba maya kitai nadai agi bekereja, kitai deka lebih agi fokus ba ngetanka aset kitai laban ke ngadangka diri ke enda lama agi idup di dunya tu. Betukar ari bekereja ngagai pinchin tau amat nyadi penelaba ke penuh trauma. Ari segi penatai belanja, nama jalai ti pemadu manah dititihka kitai?

 Lebuh orang mansang makin tuai, sigi biasa iya sida berengkah irauka masa depan sida. Pengirau ke selalu: irauka diri kelalu tumu mati (sebedau diri sebilik ulih dilikunka); irauka diri kelalu lama idup (semua aset enggau duit simpan udah dulu abis); irauka penyakit raya ngenyit (semua duit simpan abis sekali kena berubat); penimpang mental enggau/tauka penimpang fisikal (sapa ti ka ngibun aku?).

Lebuh bejaku pasal pengirau tu, Ellen G. White nulis: “Semua pengirau tu berasal ari Sitan. . . . Enti sida deka ngambi posisi ti dikedekaka Tuhan ungkup sida, tentu hari-hari sida ti penudi nya deka nyadi iya ti pemadu manah sereta pemadu gaga ungkup sida. . . . Sida patut muai ke tisi semua pengirau enggau ma berat sida, lalu ngisi timpuh sida enggau naka pengaga ke ulih sida, lalu ngemaska diri ungkup serega.”—Testimonies for the Church, vol. 1, p. 424.

Minggu tu kitai deka ngenang jaku lalau Tuhan senentang taun-taun kitai ke penudi. Nama utai ke patut dikereja kitai, nama ke patut diseliahka kitai, lalu nama prinsip-prinsip ke patut dititihka kitai?

_*Pelajarka pelajar minggu kena nyediaka Sabat, March 11._