---
title:  Nuan Enda Ulih Mai Nya Enggau Nuan
date:   06/03/2023
---

Bisi orang nanya penginjil ke tebilang, benama Billy Graham pasal nama utai ke pemadu ngenyitka ati iya senentang pengidup, diatu iya udah tuai (maya nya umur Graham urung 60 taun lebih). Saut Graham? “Pemandak iya.”

Sigi amat, pengidup tu pandak, lalu jampat abis. 

`Nama ti diajar ayat-ayat dibaruh tu pasal pengidup mensia ditu? Mas. 49:17; 1 Tim. 6:6, 7; Mas. 39:11; James 4:14; Pengajar 2:18–22.`

Ukai semina pengidup tu jampat amat abis, tang lebuh nuan mati, nuan nadai ulih mai sebarang utai enggau nuan, sekurang iya reta ke udah digumpul nuan. (Kati ku perangai kitai deh? Aah, nya jerita bukai nya.) “Iya enda ulih mai utai nya lebuh iya mati” (Mas. 49:17, NKJV), reti nya semua reta pengaya iya ditinggalka iya ngambika diempu orang bukai. Sapa orang ke deka bempu nya deh? Nya begantung ba atur tauka langgur ke udah digaga dulu.

Taja pen enda semua orang ngambuan reta tanah ke besai, tang nyau ka semua orang ke bekereja selama tu bisi ngumpul pengaya munggal mit. Pengujung iya, nama penyadi pengaya nuan ke mimit nya lebuh nuan mati ila, nya tanya ke penting amat ke patut diperundingka semua orang. 

Ungkup orang ke bisi ngembuan anak reta ba pengujung pengidup sida, enda ngira sekalika iya mayuh tauka mimit aja, ngaga atur ‘pengurusan’ reta nya, tau nyadi pengawa ti penudi nuan sebagai pengibun reta Tuhan, chara nuan ‘ngurus’ reta ke udah diberekat Tuhan ngagai nuan. Enti nuan nadai udah ngaga pelan pengurusan reta ke nyengkaum ‘wasiat’ (will tauka trust), dia deh undang-undang perintah menua deka bisi kuasa atas reta nuan (bepanggai ba adat menua ke alai nuan diau). Enti nuan nadai ngaga ‘wasiat’ (will), lebuh nuan mati di mayuh menua, perintah deka magi aset tauka reta nuan ngagai kaban belayna nuan, sekalika sida begunaka nya tauka enda, sekalika sida deka ngena duit nuan enggau manah tauka enda, sekalika nuan deka magi reta nya ngagai siku nya tauka enda. Tang gerija nadai bulih apa-apa. Enti nya utai ti kadeka nuan, manah ga nya; tang enti nya ukai utai ti kadeka nuan, nuan enda tau enda ngatur lalu nyediaka pelan dulu.

Enti diterangka enggau ringkas, kitai tau madah, laban Allah Taala ke ngempu semua utai (peda Mas. 24:1), sigi engkeman tauka bisi lojik iya, enti disimpulka ari perening Bup Kudus, lebuh kitai badu beguna tauka bekenaka utai ke udah dikarapka Tuhan ngagai kitai, kitai patut meri pulai ngagai Iya, ke ngempu semua utai, laluh ke tinggal, udah semua utai ke diguna bala sebilik nuan udah disediaka.

`Kitai nemu pemati tau datai bila maya aja, ngenyit, enda disangka, kemaya hari tu pen. Nama deka nyadi ngagai bala nuan sebilik enti sema nuan mati sehari tu? Nama ti deka nyadi ngagai reta nuan? Kati iya deka dibagi baka ti dikedekaka nuan?`