---
title:  Legasi Spiritual
date:   09/03/2023
---

Taja pen mar kitai deka nemu baka ni gaya pengidup di dunya tu enti sema mensia enda udah bedosa, bisi siti utai temu kitai amat: nadai pengawa orang ke ngelalaika reta, nadai pengamu, nadai penyeranta—utai ke udah nyadi kutuk dunya ari terubah bisi sejarah. Kitai ke ngasaika diri bempu utai ke udah bebendar kitai bekereja ngulihka iya, enti dikereja kitai enggau betul sereta jujur, sigi enda salah kitai ngambu iya, tang nya semina nunjukka pengidup kitai dalam dunya ke udah labuh tu. Tang ba pengujung iya, enda ngira berapa mayuh utai dikemisi kitai tauka nadai dikembuan kitai, bisi siti poin ke penting amat ke patut selalu dikingatka kitai.

`Bacha ayat-ayat dibaruh tu. Nama batang poin dalam semua sida, lalu baka ni sepatut iya empas poin nya ba utai ti digaga kitai enggau sebarang reta material ke udah dikena Tuhan merekat pengidup kitai? (Mas. 24:1, Heb. 3:4, Mas. 50:10, P’kal. 14:19, Kol. 1:15–17).`

Kitai tu pengibun (stewards) enggau menija reta ke udah dikarapka Tuhan ngagai kitai; reti nya, Allah Taala ngempu semua utai, lalu Iya meh ke udah meri kitai pengidup, ngasuh kitai bisi ditu, sereta enggau pengering kena kitai ngembuan sebarang utai. Nya alai, sigi lojikal, lebuh kitai udah tembu enggau utai ke udah diberi Tuhan ngagai kitai, lalu kitai mega udah ngintu manah diri sebilik, kitai patut nyerah pulai ngagai Iya semua laluh ke agi bisi.

“Lebuh nuan meri ngagai pengawa Allah Taala, nuan nyimpan reta pengaya ka diri empu di serega. Semua utai ke disimpan nuan datas din deka likun ari pengerusak enggau pengelenyau, lalu iya deka betambah nyadi utai ti kekal belama iya” [lalu] deka direjista kedalam akaun nuan dalam perintah serega.”—Ellen G. White, Counsels on Stewardship, p. 342.

Bisi mayuh pengelebih enti kitai meri diatu, lebuh kitai agi idup. Tu sekeda pengelebih nya:

1. Orang ke meri nya ulih meda ka diriempu asil ari pemeri iya nya—siti rumah gerija ke baru, siku nembiak ulih nyambung pelajar ngagai kolej, siti gempuru injil dibelanja, enggau mayuh ke bukai.
2. Pengawa nginjil tauka orang ke nginjil nya nerima untung diatu lebuh bantu nya diguna amat.
3. Nadai bala nuan sebilik tauka kaban belayan nuan belaya lebuh nuan udah mati.
4. Iya meri teladan ke manah ti nunjukka nilai pengerah jari dalam ruang bilik sereta dalam pengerindu ka orang bukai.
5. Iya ulih ngurangka kosekuensi chukai reta.
6. Iya deka nyamin pemeri nuan deka diberi ngagai tuju ti kadeka nuan (nadai ibuh kot masuk champur tauka kaban belayan enda puas ati).
7. Iya nunjukka ati orang ke meri nya udah berubah ari ati ti ngerunding diri ngagai ati ti ngerunding orang.
8. Iya nyimpan reta pengaya di serega.