---
title:  Berengkah Enggau Utai ti Diguna Nuan Empu
date:   07/03/2023
---

Dalam jeman Penyanggup Lama, ketebal agi orang Israel bumai bekebun lalu betupika jelu. Nya alai, sekeda berekat ti disemayaka Allah Taala nya disebut ngena jaku orang betanam betupi. Ngambika chunto, dalam Jaku Dalam 3:9, 10, Allah Taala madah enti kitai taluk setia ngagai Iya dalam hal duit tauka belanja, “nya baru bilik setor nuan deka penuh laban gandum” (NKJV). Kemaya hari tu ketebal agi orang Kristen nadai agi ngembuan rumah setor gandum tauka padi. Nya alai, ba kitai, reti nya, Tuhan deka merekat pengawa kitai tauka dagang kitai enti kitai sanggup nitih sereta ngasika Iya.

`Bacha Jaku Dalam 27:23–27. Baka ni ku nuan deka nerangka reti jaku “Intu raban bedus enggau raban jelu sapi nuan enggau naka ulih nuan” ngagai orang Kristen ke idup kemaya hari tu?`

Taja pen Bup Kudus bisi mayuh jaku tangkan ngelaban orang kaya ke ngindik orang ke miskin, tauka rangka enggau pengaya sida, Bup Kudus nadai kala ngutuk pengaya tauka pemendar orang bekereja ngulihka pengaya, asal meh sida ngereja nya enggau jalai ke lurus lalu enda ngindik orang bukai. Iya ke bendar, ayat kitai pagi tu, ari Jaku Dalam, madahka kitai patut rajin dalam hal belanja kitai ngambika kitai udah nyimpan chukup ungkup diri empu enggau diri sebilik kitai. Nuan deka bisi chukup ai tusu ungkup nuan empu, ungkup kita sebilik, enggau bala orang gaji nuan ke indu (Jaku Dalam 27:27, NKJV).

Baka ni ku kitai nyebut ayat nya dalam jaku kemaya hari tu? Engka baka tu ku aku, “Peresa baru semua rikod belanja ngambika nuan nemu baka ni gaya pekara nuan.” Tauka “Gaga ‘balance sheet’ (lembaran imbangan) ngambika nuan nemu baka ni banding utang enggau duit kemisi nuan (debt-to-equity ratio).” Ari masa ke masa sekumbang nuan ke agi gawa, manah ga enti nuan meresa wasiat nuan tauka dokumen bukai enggau aset nuan ke diatu lalu ‘dikemaskini’ enti perlu. Dokumen-dokumen baka wasiat enggau ‘trust’ patut digaga tumu dalam proses ngatur reta nuan nyadika pesindang kena napi maya nuan mati ngenyit, tauka ketegal penyakit nuan nyau enda ulih mutuska kini aset nuan deka dibagi. Reti nya, nuan patut ngelanggur tumu nama ti deka nyadi ngagai reta nuan lebuh utai nya ukai enggi nuan agi.

Enggau jaku pandak, pengawa pengibun reta Tuhan ke manah ukai semina mutarka ka reta ke bisi ba kitai sekumbang kitai agi idup tang mega nentuka utai ti deka nyadi ngagai reta nya lebuh kitai nyau nadai agi—laban, enti Tuhan enda datai baru sekumbang kitai agi idup, hari deka datai lebuh kitai deka mati lalu reta-pengaya kitai, sekalika iya mimit tauka mayuh, deka tinggal. Nya alai, ni ku kitai empu meh diatu nyediaka atur ngambika reta ke udah diberekat Tuhan ngagai kitai tau nyadi berekat ngagai orang bukai sereta dikena ngerembaika pengawa Tuhan lebuh kitai udah ninggalka dunya tu.

`“Laban pengaya enda ulih tan belama iya” (J. Dalam 27:24, NKJV). Nama kebuah beguna kitai semampai ngingatka tu dalam runding kitai?`