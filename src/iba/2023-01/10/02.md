---
title:  Orang Kaya ke Beli
date:   05/03/2023
---

`Bacha Luke 12:16–21. Nama mesej tauka ajar ke penting ungkup kitai dia? Nama jaku anu ke keras ke diberi Tuhan ngagai orang kaya ke beli nya, lalu nama ajar ti diberi jaku nya ngagai kitai senentang sikap tauka runding kitai senentang utai ti dikemisi kitai?`

Taja pen mesej ditu lebih luas ari tu, kitai tau nganggap tu baka siti jerita ti ditusi Jesus pasal utai ti enda patut dikereja kitai lebuh udah pinchin. Nya alai, enti orang deka badu bekereja ngambika iya ulih bekenaka semua reta pengaya ke udah digumpul iya ka diriempu, orang nya patut bejaga lalu ngambi jerita tu nyadika pelajar diri. Penanggul iya ukai bekereja bebendar tauka bulih pengaya, lebih agi lebuh orang nyau makin tuai, tauka nyadi lebih kaya. Penanggul iya ke bendar iya nya sikap tauka runding kitai senentang pengaya nya. Jaku iya—“badu agi gawa, makai, ngirup lalu ngelantangka diri” (Luke 12:19, NKJV)—mandangka isu ke bendar ditu.

“Tuju ati mensia tu nadai lebih tinggi ari tuju ati sida jelu ke mati. Iya idup baka ke nadai bisi Allah Taala, nadai serega, nadai pengidup dudi hari; baka ke semua utai ke dikemisi iya nya enggi iya empu, lalu iya nadai berutang apa-apa ba Allah Taala tauka mensia.”—Ellen G. White, Christ’s Object Lessons, pp. 257, 258. Enti, sekumbang peringkat pengidup tu, kitai semina berundingka diri empu aja lalu enda pedulika orang bukai tauka pengawa Tuhan, kitai nya nitihka teladan orang kaya ke beli nya. Jerita sempama Jesus tu nadai nyebut lelaki nya kelalah tauka enda lurus ati. Penanggul iya nya meh baka ni iya udah bekenaka reta-pengaya ke udah dikarapka Tuhan ngagai iya. Laban kitai enda nemu kemaya hari kitai mati, nya alai kitai patut selalu besedia ka iya ari idup deka ngereja peneka Tuhan lalu ukai idup semina ngerunding diri empu aja.

Pengidup ke digambar dalam Bup Kudus iya nya kitai deka bekereja lalu terus ngeluarka asil selama kitai agi ulih. Iya ke bendar, amat narit ati enti kitai meratika penulis bup nubuatan Daniel enggau Pemandang, mayuh orang pechaya, seduai udah beumur lebih 80 taun lebuh seduai nembuka pengawa seduai. Tu nyadi lebuh maya pukul rata umur orang mati urung 50 taun. Ellen G. White nulis sereta nyetak sekeda bup iya ke pemadu tebilang sereta dikerinduka, baka bup The Desire of Ages, udah iya ngelebus umur 70 taun. Nya alai, umur, selama kitai agi gerai, enda patut ngasuh kitai badu ngeluarka asil, naka ke ulih kitai, agi ngereja utai badas.

Jesus ngelalau orang ke nganti Penatai Iya ti Kedua Kali ngambika enda semina bejaga-jaga aja tang terus bekereja mega (Matt. 24:44–46).

`Ba sebarang umur sereta ngembuan sebarang penyampau duit, baka ni ku kitai ulih nyeliahka diri ari labuh kedalam lubang panjuk ke udah ngelabuhka lelaki tu? Tanya diri empu, “Ungkup nama aku tu idup?”`