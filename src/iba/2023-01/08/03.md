---
title:  Berekat Ari Bekereja (Ke Paling Manah)
date:   20/02/2023
---

Semadi meh nuan empu nya orang ke kaya, tauka nerima duit tabung idup ke diberi Apai tauka Indai nuan ke ngujungka nuan enda ibuh bekereja sepanjai umur nuan (enti nuan kala macha pasal sida anak ke baka nya, duit nya, ke sepatut iya nyadi berekat ka sida, suah agi nyadi tragedi ngagai sida lebuh udah besai tuai), lambat laun nuan enggai nyadi enda bekereja kena ngidupka diri. Ke paling manah, udah tentu meh iya, tetemuka bidang ke dikerinduka nuan ke ulih meri nuan penatai pemisi ke chukup manah, belajar tauka belatih dalam bidang nya, bulih pengawa dalam bidang nya, lalu bekereja dia sampai pinchin. Nya iya ke paling manah; tang kitai nemu, utai enda selalu iya nyadi baka nya.

`Bacha Pemungkal 2:15 (peda mega Pengajar 9:10 enggau 2 Tes. 3:8–10). Nama ti penting dalam fakta ti madahka Adam (lalu udah tentu Awa, mega) udah diberi pengawa ti deka dikereja iya? Baka ni ku tu ulih nerangka pekara ke disebut diatas tadi, ke ngenang sida ke nadai ibuh bekereja nya udah ngasaika situasi sida nya udah nyadika kutuk ngagai sida?`

Kereja ti diberi ka seduai nya, ukai ukum. Tang disediaka nyadika pemanah ngagai seduai. Reti nya, dalam Paradise pen, dalam dunya ke alai nadai bisi dosa, nadai pemati, lalu nadai pemerinsa pen, Allah Taala nemu mensia beguna deka bekereja.

“Adam diberi pengawa ngintu Kebun nya. Allah Taala nemu Adam enda deka lantang idup enti nadai bisi pengawa dikereja. Pemanah Kebun nya amat ngelantangka ati iya, tang nya enda chukup. Iya mesti bekereja ngambika semua perengka tubuh iya ke chukup manah nya bisi eksesais. Enti mensia bulih pengelantang ari nadai ngereja utai, udah tentu mensia ke diau dalam tempat ke tuchi nya, enda ibuh diberi pengawa. Tang Tuhan ke udah nempa mensia nemu nama utai ke ulih ngelantangka iya, nya alai, enda lama udah Iya nengkebang mensia, Iya pen meri iya pengawa. Jaku semaya ti deka meri mulia dudi hari, enggau jaku perintah ti ngeletak mensia mesti bekereja ngulihka pemakai iya, endang datai ari penuduk diraja ke sama.”—Ellen G. White, Our High Calling, p. 223.

Taja pia, udah Pengelabuh mensia, lebuh (baka semua utai bukai) kereja udah dikamahka dosa, Allah Taala madah ngagai Adam:

“tanah deka kena sumpah, lalu nuan deka bebendar gawa ngulihka pemakai ari tanah seumur nuan idup” (P’kal. 3:17, NKJV). Peratika ditu, Allah Taala nyumpah tanah “ketegal nuan,” tauka “nyadika pemanah ka nuan,” enggau tuju pengawa nya meh utai ti diguna Adam, lebih agi udah iya ke bedosa.

`Nama utai pasal pengawa tauka kereja ke sepatut iya ngaga iya nyadi berekat ngagai kitai?`