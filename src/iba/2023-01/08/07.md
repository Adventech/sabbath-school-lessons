---
title:  Tambah Penemu
date:   24/02/2023
---

“Nadai bisi skim bedagang tauka pelan pengidup ke menyana tauka chukup manah enti iya semina ngira pengidup kitai ke enda lama diatu lalu nadai nyengkaum pelan ungkup pengidup ti belama iya jemah ila. . . . Nadai bisi orang ke nyimpan reta pengaya iya di serega ke enda meda pengidup iya di dunya tu diberekat sereta nyadi menyana.”—Ellen G. White, Education, p. 145.

“Pelasar integriti tauka penglurus ati dalam dagang sereta pemujur ke bendar, nya meh, berindik ari mensia ti ngelala Tuhan ti ngempu semua utai. Tuhan ti Penengkebang semua utai, Iya meh ti asal ngempu semua utai. Kitai tu semina pengibun aja. Semua utai ti dikemisi kitai udah dikarapka Iya ngagai kitai, lalu deka dikena kitai nitihka asuh Iya.”—Education, 137.

Ketegal tekanan deka ngidupka ruang-bilik, suah kitai ngumbai pengawa kitai semina ngiga belanja penatai pemisi aja. Tang sebagai orang Kristen, kitai mega bisi bagi dalam pengawa injil ke udah diperintah Jesus ngagai semua orang ke nitihka Iya. Udah ke nyebut pengasuh Jesus tu, ke ditemu dalam Mark 16:15, Ellen G. White nulis baka tu, “Ukai reti nya semua orang udah dikangauka nyadi pastor tauka missionari nitihka reti biasa leka jaku nya; tang semua orang ulih nyadi pengereja pengawa begulai enggau Tuhan dalam ngenataika ‘berita manah’ ngagai mensia bukai. Ngagai semua, baika besai tauka mit, tuai tauka biak, jaku koman nya udah diberi.”—Education, p. 264.

“Kitai enda tau enda enggau naka alah nitihka pelan pengidup Allah Taala. Kitai deka ngereja enggau pemadu manah pengawa ti dampih kitai, kitai deka nyerahka jalai pengidup kitai ngagai Tuhan, lalu betatika indikasi pengiring ari Iya—tu meh atur ti deka nentuka kitai deka diiring enggau likun dalam milih batang pengawa kitai.”—Education, p. 267.

**Tanya di Deka Dipejuraika**:

`Sebagai orang Kristen, baka ni ku kitai nerangka reti “pemujur” dalam pengidup? Nama bida entara reti pemujur nitihka penemu dunya enggau reti pemujur (ke bendar) nitihka pengarap Kristen? Ambi ke chunto, John Pemaptisa. Baka ni ku nuan nerangka pengidup iya, ke mati mata dalam jil, ketegal peminta siku indu ke jai ati? Kati ka nyadi dikumbai nuan pemujur nya kini? Nama kebuah nuan nyaut baka nya?`

`Baka ni ku nuan deka nerangka fakta senentang mayuh amat orang ke “mujur” amat dalam pengidup sida, taja sida nadai nitihka sebarang prinsip senentang ngatur pengaya tauka ngatur pengidup ari Bup Kudus? Tauka pasal orang ke nguji deka nitihka prinsip nya, tang taja pia, enda ga mujur? Engka sida nyau sakit, tauka ditinggang penusah besai. Baka ni ku kitai meretika situasi ti baka tu?`