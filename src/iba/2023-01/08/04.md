---
title:  Lebuh Agi Bekereja
date:   21/02/2023
---

Baka ke udah dipeda kitai, langgur Tuhan sigi ngambika kitai bekereja. Kitai bekereja kira 40 taun pengelama iya. Ba ketebal orang tu meh maya ngemesaika anak lalu nyengulaka sida lalu maya bebelika rumah enggau utai bukai ke besai. Tu meh maya ke tau enchabar amat ari segi duit belanja. Tu mega maya ke sensitif amat laban ruang-bilik benung belajar bekereja sama, lalu raban diri sebilik benung nempa kaul sepanjai idup. Stress ketegal duit tau amat mechahka ruang-bilik lebuh maya tu, lalu suah nyadi. Ruang-bilik ke alai laki bini bisi komitmen Kristen lalu sanggup nitihka prinsip Bup Kudus deka lebih stabil tauka tegap agi.

`Bacha 1 Timoti 5:8; J. Dalam 14:23; enggau Kolosi 3:23, 24. Nama poin-poin ke penting ulih diambi kitai ari ayat-ayat tu senentang duit tauka kewangan ruang-bilik?`

Ketebal agi, laki meh ke batang iya bekereja ngiga belanja, taja pen suah ga kedua-dua sama bisi kereja. Tang, endang ke baka utai, enda memukai, utai ke enda disangka tau nyadi--baka, penyakit nyerang, ekonomi nurun, utai ke baka nya—lalu ngasuh pengidup pedis. Nya alai, mensia, mesti nemu ngatur pengidup diri nitihka keadaan.

Bala anak ke diadaka kitai maya tu dikumbai “pesaka ti datai ari TUHAN” (Mas. 127:3, NKJV). Kitai mesti ingat anak kitai datai enggau tanggung-pengawa ke berat. Tuju apai indai Kristen iya nya deka ngajar tauka ngelatih anak-anak sida ngambika nyadi orang besai tuai ke ulih bediri kediri dalam pengidup tu sereta mega ngemaska sida ungkup pengidup ti deka datai dudi hari ila. Tu bisi tiga iti poin dikena nyaup apai indai:

1\. Nyediaka suasana ruang-bilik Kristen. Tu nyengkaum ngatur pengawa besembiang enggau diri sebilik tiap hari, nurun ke Sekula Sabat enggau ke Gerija tiap Sabat, lalu taluk mulaika perpuluhan sereta meri pemberian kitai. Tu pengawa ke manah amat dikereja ari tumu dalam pengidup anak kitai.

2\. Ajar sida awakka bisi ati deka bekereja lalu rinduka kereja. Sida anak deka nemu pengerajin enggau integriti (ati lurus) dalam bekereja deka dipeda, dihargai, sereta diupah. Sida deka nemu duit deka datai ngagai kitai ketegal kitai udah meri timpuh kitai ngagai orang bukai ari ngereja pengawa ti beguna tauka besai reti ba sida.

3\. Saup sida ngulihka pelajar tinggi ke manah. Ngulihka pelajar tinggi nya utai ke mar kemaya hari tu—lebih agi pelajar sekula Kristen “private.” Tang ungkup apai indai ke bisi langgur ungkup anak sida ukai semina ungkup pengidup ke diatu tang ka pengidup ti deka datai, ungkus sekula baka nya sigi “berbaloi” tauka enda pulaika pengerugi. 

`Tang, enda ngira nama ti dikereja sida, nadai siku sida bisi gerinti senentang kini kuing pengidup anak sida. Nama kebuah penting apai indai enda nyalah diri ketegal pilihan ti salah ti dikereja anak sida ke tuai agi?`