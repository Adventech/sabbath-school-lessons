---
title:  Utai Lumur Satu Dulu
date:   19/02/2023
---

`Bacha Pengajar 12:1. Nama pesan tauka ajar ka kitai ditu?`

Lebuh sida ke biak mansang nyadi orang besai tuai, sida deka berundingka jalai ngadaka utai ti diguna ngidupka diri--baka, pemakai, gari, enggau rumah endur diau. Jesus Empu udah ngajar kitai baka ni kitai nusun prioriti utai ke diguna kitai, lebuh Iya madah, “Tang giga dulu Perintah Allah Taala enggau pengelurus Iya, lalu semua utai nya deka mega diberi ngagai kita” (Matt. 6:33). Nyadi ungkup sida ke udah tuai ke nadai udah milih Jesus lebuh sida ari biak suba, agi meh sida bisi timpuh kena ngaga pemutus ke betul senentang pengawa penatalayan/stewardship tu.

Baka ke udah dipeda kitai dalam Pemungkal 28:20–22, Jakop udah ngaga pilihan tauka pemutus ti penting dalam pengidup iya, ari segi spiritual enggau duit. Dalam siti genera, Tuhan udah madahka diri ngagai Jakop, ku Iya, “Aku tu TUHAN Allah Taala ke disembah Abraham enggau Isak” (P’kal. 28:13, NKJV). Lalu masuk dalam sumpah semaya iya ngagai Allah Taala, Jakop madah, “Nuan meh nyadika Allah Taala aku” (P’kal. 28:21, NKJV).

`Bacha Pemungkal 29:9–20. Nama ke penting pasal ‘timing’ tauka timpuh event tu nyadi dalam pengidup Jakop?`

Sapengudah Jakop ngaga komitmen spiritual enggau kewangan iya ngagai Allah Taala, Tuhan pen nguingka pejalai iya ngagai Rachel ba telaga ai nya (peda P’kal. 29:9–20). Sigi engkeman nuan dulu ngaga pemutus spiritual enggau kereja dikena nuan beridup sebedau nuan komit diri belaki-bebini. Orang ke deka jadi enggau nuan patut nemu “nama ti deka ditapi sida.” Kati orang nya orang Kristen ti komited? Nama pengawa ti deka dikereja iya ngidupka diri? Kati orang nya deka nyadi pengajar, indu misi, misi lelaki, lawyer, pengeraja pengawa kasar, nama aja pengawa bukai? Ngagai pengidup ti baka ni aku tu deka nyerahka diri? Tanya-tanya bukai ke perlu disaut sebedau mutuska diri jadi enggau orang nya, iya nya: Ni peninggi pelajar sekula udah ulih iya? Ni pemayuh utang ke dibai iya ngagai penikah tu? Kati sanggup aku nerima situasi baka tu nyadika tanggung-pengawa aku?

`Bacha 2 Korint 6:14, 15. Nama kebuah prinsip tu penting amat diperundingka lebuh ngiga laki tauka bini? Taja iya enda nyamin pengelantang pengidup laki-bini, nama kebuah iya ulih nyaup meri peluang pengidup laki-bini deka lebih lantang agi?`