---
title:  Bekereja Enggau Ati Lurus (Integriti)
date:   22/02/2023
---

Siti agi fasa pengidup ke “mujur,” iya nya fasa ti penudi, ke bisi potensi nyadi fasa ke ngerinduka ati—enti pemutus ti digaga lebuh ke agi biak suba pemutus ke betul lalu enda dirusakka pekara/event ke ngenyit nyadi enggau enda disangka. Enti semua utai betul magang nitihka ingin ati, apai indai udah ngemesaika anak-anak sida nyadi orang besai tuai ke ulih ngidupka diri, rega rumah pen udah dibayar magang, perengka pengangkut pen bisi, utang pen nadai agi, lalu penatai pemisi pen chukup kena napi utai ti diguna sida ke tuai dalam bilik nya.

Tuhan ngangauka raban nembiak Iya ngagai stended bekereja enggau pengidup ke lebih tinggi. Stended nya meh Adat Allah Taala ti ditulis dalam ati kitai (peda Jer. 31:33) lalu dipeda dalam perangai kitai. Lebuh masyarakat makin rubuh lalu ajar pengarap Kristen makin lunsur sereta dikurangka, deka nyadi makin penting agi genap iku orang Kristen idup sereta bekereja ba tikas ke enda ulih disalahka. Bup Kudus madah, “Pilih pemanah nama, ukai milih pengaya, lalu pilih pengasih, ukai milih pirak enggau emas" (J. Dalam 22:1, NKJV).

Bup Kudus ngerikod pasal sida pengaji ke nemu diri udah diberekat laban bisi orang gaji ke nyembah Tuhan. Lebuh Jakop deka ninggalka mentua lelaki iya, Laban, lalu deka mulaika diri ngagai bilik asal di menua sida din, Laban ngumbuk iya anang mupuk, ku iya, “Aku minta nuan anang mupuk, enti nuan kasih ka aku, laban ari pansik aku, aku nemu Tuhan udah merekat aku ketegal nuan’” (P’kal. 30:27, salin aku empu). Lalu lebuh Josep dijual nyadi ulun ngagai menua Ejip, tuan iya, Potipar, mega nyebut utai ke sama pasal pengawa Josep lalu iya ngupah Josep nitih ke patut.

`Bacha Pemungkal 39:2–5. Taja pen ayat nadai nyengala nyebut iya, dalam runding nuan, nama utai ti udah dikereja Josep ke ngujungka tuan iya rinduka iya?`

“Nya alai, nemuka kita makai tauka ngirup, tauka ngereja sebarang utai, kereja semua utai nya ke mulia Allah Taala.” (1 Kor. 10:31, NKJV). Nya alai, dalam pengawa kitai enggau chara kitai ngatur belanja kitai enggau sebarang utai ti dikereja kitai, kitai patut ngereja semua nya ke mulia Allah Taala. Iya meh ke udah meri kitai penemu, pengelandik, enggau pengering ngambika kitai mujur dalam pengidup. “Nuan endang besai sereta bekuasa, bemulia, pemadu manah, lalu endang Raja. Semua utai di serega enggau di dunya endang enggi Nuan magang, lalu Nuan endang Raja, Raja ari atas semua. Semua pengaya enggau basa endang datai ari Nuan. Nuan merintah semua utai ngena pengering enggau kuasa Nuan, lalu Nuan ulih ngaga orang nyadi besai sereta kering.” (1 Bansa Israel 29:11, 12, NKJV).

`Nama prinsip ti dititihka nuan, ukai semina dalam pengawa ti dikereja, tang dalam pengidup nuan? Nama ubah ke perlu digaga nuan?`