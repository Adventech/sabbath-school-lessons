---
title:  Ngiga Penemu Ari Orang ke Nangika Tuhan
date:   23/02/2023
---

Mayuh amat orang ke landik pasal chara bekenaka belanja (money management) di luar din, tang Allah Taala nangkan kitai enggau jaku enda ngasuh kitai betanyaka penemu ngagai sida senentang ngatur tauka “mengurus” aset Tuhan ke udah dikarapka Iya ngagai kitai. “Beberekat meh orang ti enda nitihka penemu orang ke jai, lalu enda nitihka teladan orang ke bedosa ti enda begulai enggau orang ke ngeleseka Allah Taala, tang gaga ati ke Adat TUHAN, lalu belematika Adat nya siang malam. Orang nya baka kayu ti ditanam ba tebing sungai, ti bebuah ninting musin lalu daun iya nadai kala layu. Iya mujur dalam semua utai ti dikereja iya” (Mas. 1:1–3, NKJV).

Nyadi, orang ke gaga ati ke Adat Tuhan (reti adat ditu luas agi--iya nya Jaku Allah Taala) deka diberekat. Mudah aja, enda iya? Lalu iya deka mujur.

`Bacha Jaku Dalam 3:5–8. Baka ni ku kitai bekenaka/apply prinsip tu dalam pekara duit belanja kitai?`

Tinjau kedalam Bup Kudus meri kitai beberapa poin ke beguna pasal ajar iya senentang ngatur belanja ke tau dititihka kitai. Aram kitai ngenang tujuh iti poin nya.

_1. Gaga atur ke manah. Gaga pelan kena bebelanja (Jaku Dalam 27:23, 24)._ Mayuh ruang bilik idup pia aja ari gaji bulan siti ngagai gaji bulan siti. Sida nadai bisi pelan ngulihka duit, bekenaka duit, lalu besimpanka duit. Pengidup baka nya deka balat agi stress.

_2. Bebelanja kurang ari duit ke ulih nuan. Gaga pemutus kita deka idup nitihka penatai pemisi kita (Jaku Dalam 15:16)._ Mayuh ruang bilik di menua Barat bebelanja lebih ari duit ke ulih sida. Utai baka tu ulih nyadi laban sida ngembuan kad kredit lalu ulih bebeli utai ngena chara berutang. Mayuh amat penanggul nuntung orang ke berutang.

_3. Simpan sekeda duit tiap kali udah nerima gaji (Jaku Dalam 6:6–8)._ Kitai nyimpan duit ngambika kitai ulih meli utai ke besai tauka mar agi dudi ila sereta mega dikena napi sekeda belanja ke enda disadang, baka eksidin tauka sakit. Sekeda duit simpan nya tau dikena ngelanggurka timpuh lebuh kitai nyau enda ulih agi bekereja ketegal umur nyau tuai.

_4. Seliahka utang baka ke takutka COVID-19. (Jaku Dalam 22:7)._ Mayar bungai duit ke diinjau kitai nya meh siti belanja ke enda patut bisi dalam pengidup kitai. Orang tauka ruang bilik ke idup enggau utang—reti nya, idup enggau duit ke diinjau—iya ke bendar idup sehari tu ngena duit ke dikarapka ulih sida dudi hari. Enti bisi sebarang utai nyadi ke ngubah pengidup sida, dia deh sida deka ditinggang penanggul belanja ke besai ke tau ngemaluka sida.

_5. Nyadi pengereja pengawa ke rajin._ “Baka ni pen pemalat orang ke ngelusu inginka utai, iya sigi enda tulihka utai nya, tang orang ke bagas deka bulih semua utai ti dikinginka iya” (Jaku Dalam 13:4, NKJV).

_6. Taluk/setia ngagai Tuhan ari segi duit belanja. (Ul. Adat 28:1–14)._ Nadai siti ruang bilik ke ulih idup enti nadai diberekat Tuhan.

_7. Ingat, dunya tu ukai rumah tauka menua kitai ke bendar._ Chara pengurusan kitai nunjukka dini prioriti ke bendar. (peda Matt. 25:14–21).