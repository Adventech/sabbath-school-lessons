---
title:  Dosa Asal Ke Pemadu-madu Iya?
date:   26/02/2023
---

Utai ke suah ditanya orang, lalu aruh ditanya, iya nya, baka ni dosa tau bisi nyadi dalam universe Allah Taala. Kitai nemu baka ni iya nyadi, kira nemu mimit lah. Batang kebuah iya nyadi, iya nya laban pengamu tauka pengingin. Nya kebuah pengamu tau dikumbai kitai dosa asal ke pemadu-madu iya.

`Bacha Isaiah 14:12–14. Nama ke disebut ayat-ayat nya senentang pengelabuh Lucifer? Baka ni ku pengamu/pengingin bisi peranan ke besai dalam pengelabuh nya?`

“Enda puas ati enggau penuduk iya, taja pen iya dibasa lebih ari sida melikat ke bukai, iya alah laban pengamu lalu nginginka sembah ti ungkup Allah Taala aja. Iya ukai deka ngaga Allah Taala nya ti pemadu dikerindu sereta disembah semua utai ke udah ditempa, tang iya keran ngambika sida nya nyembah sereta taluk ngagai iya empu. Lalu ketegal inginka mulia ti udah diberi Apai ngagai Anak Iya siku aja, pengulu melikat tu amu ka kuasa ti semina diempu Kristus siku aja.”—Ellen G. White, Patriarchs and Prophets, p. 35.

`Bacha Epesus 5:5 enggau Kolosi 3:5. Enggau nama Paul nyemakaka pengamu, lalu nama kebuah iya?`

Dua kali Paul nyemakaka pengamu nya enggau penyembah engkeramba. Orang dikumbai nyembah engkeramba lebuh sida nyembah—iya nya, nyerahka pengidup sida—ngagai utai bukai kelimpah ari Petara Allah Taala, nyembah utai ti udah ditengkebang lalu ukai Penengkebang (Rom. 1:25). Enti baka nya, pengamu, reti nya, nginginka utai ke enda patut diempu kitai, lalu laban kitai keran amat ka utai nya, dia deh pengingin kitai ka utai nya, udah ngalahka pengingin kitai ka Tuhan, lalu pengingin nya udah nyadi fokus ati kitai.

Terubah iya, Lucifer tentu enda nemu kini ka pengingin ke salah nya deka mai iya. Utai ke sama tau mega nyadi ba kitai. Pesan ti ngelaban pengamu tauka pengingin tu, meh siti pesan ari sepuluh pesan ti bejaku senentang runding kitai, iya ke ulih nagang kitai ari ngereja utai ti tau ngujungka kitai ngelanggar pesan-pesan ke bukai mega. (Peda 2 Samuel 11.)

`Bacha 1 Timoti 6:6, 7. Baka ni ku fokus kitai ngagai utai ti ditulis Paul ditu ulih nyaup ngelindung kitai ari pengamu tauka pengingin?`