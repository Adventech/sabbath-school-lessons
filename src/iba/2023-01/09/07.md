---
title:  Tambah Penemu
date:   03/03/2023
---

Lebuh sida ngalahka Jeriko nya, ukai semina Achan aja ke mai pulai pirak enggau emas ngagai kem orang Israel. Joshua udah madah ngagai sida ngambika mai pirak enggau emas enggau perengka temaga nya ngagai sarang wang ba rumah Tuhan (Josh. 6:19, 24). Semua utai bukai deka ditunu. Tang, Achan siku aja ke nyimpan utai nya ka diri empu. “Ari entara bejuta-juta orang Israel bisi siku mensia tu, iya ke berani ngelanggar perintah Allah Taala, ba timpuh pemenang enggau pengukum ke berat nya. Pengamu Achan udah tegerak lebuh iya meda kelambi ke berega ari Shinar; nyentukka lebuh utai nya udah mai iya betunga mua enggau pemati agi meh iya ngumbai nya ‘kelambi Babilon ti manah.’ Dosa siti mai ngagai dosa ke bukai, lalu iya ngambi ka diri empu emas enggau pirak ke udah dikuduska ungkup sarang wang Tuhan—reti nya, iya udah ngerumpak ari Tuhan buah bungas ari menua Kanaan.”—Ellen G. White, Patriarchs and Prophets, p. 496.

Dalam rintai tanda-tanda pengujung dunya ke digaga Paul, dua iti ke terubah nya bekait enggau sikap kitai senentang duit enggau reta. “Tang nuan enda tau enda nemu tu: ba hari ti penudi mayuh macham penusah deka nyadi.

Laban orang deka semina berundingka diri empu aja, angkunka duit [amu]” (2 Tim. 3:1, 2, NKJV). Ngerunding diri enggau angkunka duit sigi betul engkeman amat bejaku pasal mensia ba hari ti penudi tu—iya nya jeman kitai diatu.

**Tanya ti Deka Dipejuraika**:

`Bacha 1 Timoti 6:6–10: “Agama amat tau ngasuh kitai balat kaya, enti kitai nemu puas ati ke utai ti dikemisi kitai, laban kitai nadai mai utai ngagai dunya tu, lalu kitai pen enda mega ulih mai utai ari dunya tu; tang enti kitai bisi pemakai enggau gari, kitai patut nemu puas ati ke nya. Tang orang ke keran deka nyadi kaya, deka kena laban penguji, lalu dipanjuk mayuh macham pengingin ti beli, ti ngemedis, ti ngerusak. Laban pengangkun ke duit nya pun semua macham penyai. Pengangkun ti baka nya ti mai sekeda orang limpang ari pengarap, lalu ngachuk sida ngena mayuh macham pemedis” (NKJV). Dalam kelas, kenang chunto orang, iya ti ketegal angkunka duit “udah ngachuk diri empu [enggau orang bukai] ngena mayuh macham pemedis.” Mayuh amat chunto tu, enda iya? Baka ni ku kitai nentuka timbang ke betul, nemu kitai begunaka duit kena idup tang enda labuh ke dalam panjuk ke udah ditangkan Paul ngagai kitai ditu?`

`Nama utai bukai, kelimpah ari duit, ke dikingin tauka diamuka kitai?`

`Nama bida entara pengingin ke betul ke utai enggau pengamu? Ni maya pengingin ke betul nya bebali nyadi pengamu?`