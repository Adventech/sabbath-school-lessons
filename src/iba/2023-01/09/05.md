---
title:  Ananias enggau Sapira
date:   01/03/2023
---

Rindu amat ati nyadi anggota gerija maya nya kelia. Lebuh Roh Kudus udah dituang ngagai sida ba hari Pentekos, bala rasul pen meritaka injil enggau penuh kuasa, lalu beribu-ribu orang masuk nyadi kaban gerija.

“Lebuh sida udah besampi, endur alai sida ke begempuru lalu berenyang. Semua sida lalu dipenuhka enggau Roh Kudus, lalu sida berani nusui pesan Allah Taala. Semua sida ke arap sama seati, sama sepenemu, lalu nadai siku sida ngumbai utai ti dikemisi sida semina diempu sida kediri, tang semua sida bekunsika semua utai ti dikemisi sida enggau pangan diri” (Surat Kereja Rasul 4:31, 32).

Tu meh pengelebih ke chukup manah ungkup Ananias enggau Sapira, ke nyadi kaban gerija maya nya, meda pemansang gerija, lalu meda Roh Kudus nyata amat bekereja. “Nadai siku sida suntuk utai, laban sida ke bisi tanah tauka rumah, nyual utai nya, lalu mai lalu ngengkahka rega utai nya semak kaki sida rasul, lalu duit nya disadung ngagai bala sida nitihka guna sida siku-siku” (Surat Kereja Rasul 4:34, 35, NKJV).

Lebuh semua utai tu ke nyadi, Ananias enggau Sapira, pen berasai tetegu amat ati meda utai ke nyadi lalu enggaika enda ampit, seduai pen mutus deka nyual tanah sebidang lalu meri rega nya ngagai gerija. Nyadi, naka ke nya, semua manah magang.

`Bacha Surat Kereja Rasul 5:1–11. Dalam penemu nuan, ni ke lebih agi jai, nyimpan sekeda duit rega tanah nya, tauka bebula pasal iya? Nama kebuah ukum ngemalat nya?`

Terubah iya, seduai nya baka ke amat lurus ati deka meri ngagai pengawa gerija. Tang, “udah nya, Ananias enggau Sapira ngenusahka ati Roh Kudus lebuh seduai nyerahka diri ngagai pengamu. Seduai nyau nesal ati ka semaya seduai lalu lenyau pengingin ka berekat ke udah nungkun pengingin dalam ati seduai ti deka ngereja utai ke besai dalam pengawa Tuhan.”—Ellen G. White, The Acts of the Apostles, p. 72. Reti nya, taja pen seduai udah berengkah enggau niat ati ti chukup manah, pengamu seduai udah ngujungka seduai nyau bepura-pura lalu ngaga diri nyadi orang ke ukai seduai ke amai.

`“Semua raban eklisia, enggau semua orang ke ninga pasal pekara nya lalu balat amat takut” (Surat Rasul 5:11, NKJV). Udah nya, tentu meh semua orang lebih agi bejimat lebuh mulaika perpuluhan sida. Tang jerita ke ngenyinuka ati tu diengkah dalam Bup Kudus ukai nyadika tangkan (amaran) senentang penaluk mulaika perpuluhan. Tang iya ke bendar, nama ti diajar iya senentang kini ka pengamu ulih mai kitai?`