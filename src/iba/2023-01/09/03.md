---
title:  Utai ti Udah Disumpah Bisi Dalam Kem
date:   27/02/2023
---

Tu meh siti ari timpuh pemujur ti pemadu besai dalam sejarah orang Israel. Udah bekau sida ke sesegau pengelama 40 taun ba menua puang, sida pen pengujung iya deka tama ngagai Tanah Semaya nya. Nengah siti kereja ajih besai, sida Israel ngelayang Sungai Jordan lebuh sungai nya bah--bejalai nengah tanah rangkai. Chara sida ngelayang sungai nya bejalai nengah tanah rangkai balat ngenakutka ati bala raja-raja orang kapir ba menua Kanaan (Josh. 5:1).

Chabaran besai keterubah lebuh deka ngalahka Kanaan, iya nya nengeri Jeriko ke bedinding sereta bekubu tebal. Nadai siku sida nemu baka ni jalai sida deka ngalahka nengeri Jeriko nya--nyentukka Josua pen enda nemu. Josua pen besampi ngagai Tuhan, lalu Tuhan nyaut sampi nya lalu mandangka ngagai iya pelan ti deka dikena sida ngalahka nengeri nya, ke lalu dititihka sida enggau mujur. Tang udah nya utai betukar nyadi jai.

`Bacha Joshua 7. Nama utai ke nyadi udah sida ke mujur besai ngalahka Jeriko, lalu nama ajar ke ulih diambi kitai ka diri empu ari jerita tu?`

Lebuh ke ditanya, Achan pen ngaku penyalah ke udah dikereja iya, madahka diri “ingin” ka utai ke berega nya. Leka jaku Hebrew ke disalin nyadi “ingin,” chmd, udah dikena ba tempat bukai dalam Bup Kudus dalam reti ke positif amat. Leka jaku ke sama nya mega udah dikena dalam Daniel 9:23, lebuh melikat Gabriel madah ngagai Daniel, iya meh mensia ti “dikerinduka amat.”

Tang dalam kes tu, leka jaku chmd tu berita ke enda manah. Taja pen sida udah ditangkan enggau jaku enda ngasuh sida ngambi perapasan ka diriempu ari nengeri ke dialahka sida nya (Josh. 6:18, 19), Achan ngelanggar pesan nya, lalu ngenataika penusah besai ngagai sida sebansa. Utai ti dikenangika Joshua, udah sida ke alah laban orang Ai, iya nya, “Orang Kanaan enggau semua orang bukai di menua tu deka ninga pasal tu. Sida deka ngelulung kami, lalu munuh semua kami! Lalu nama utai ti deka dikereja Nuan kena Nuan nyaga nama Nuan?” (Josh. 7:9, NKJV). Enggau jaku bukai, Tuhan deka nguna pemenang-pemenang besai nya dikena madah ngagai bansa-bansa orang ke nguan menua dia ngambika sida nemu senentang kuasa Iya enggau pengawa Iya ba raban nembiak Iya. Pemenang sida ngalahka bansa bukai deka nyadi saksi (ngena chara ke lain) ti nunjukka kuasa Yahweh ngagai bansa-bansa bukai. Tang udah sida ke alah ba Ai, kelimpah ari lenyau nyawa, saksi nya udah lenyau kuasa.

`Uji nuan mikir berapa mudah Achan ulih ngeringka (justify) diri udah ngereja utai nya. Iya tau berunding baka tu: nadai nya ngawa deh, utai ke diambi aku nya mimit aja enti dibanding enggau semua perapasan ke bukai. Nadai orang ka nemu, lalu nadai iya ngemediska orang deh. Tambah mega, kami sebilik begunaka duit nya. Baka ni ku kitai deka nyaga diri ari runding ke bahaya baka tu?`