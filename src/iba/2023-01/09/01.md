---
title:  Jaga Diri Ari Pengamu
date:   25/02/2023
---

### Bacha ka Pelajar Minggu Tu
Isa. 14:12–14, Epe. 5:5, Joshua 7, John 12:1–8, Surat Rasul 5:1–11, 1 Kor. 10:13.

> <p>Ayat Dikingat</p>
> “Lalu ku Jesus bejaku ngagai semua sida, “Bejimat kita. Jaga diri ari semua macham pengamu, laban pengidup mensia ukai bepanggai ba pemayuh reta tengkira.”” (Luke 12:15, NKJV).

Pengamu reti nya pengingin ke enda patut ka pengaya tauka reta ke ukai enggi kitai. Pengamu tu pekara ti chukup berat, chukup besai, dataika iya dipegulaika enggau pesan anang bula, anang ngenchuri, anang munuh; iya tau amat mai pengerusak besai nya alai Tuhan nyengkaum iya dalam jaku tangkan Tuhan dalam Adat moral Iya. “Anang inginka (amuka) rumah orang, bini orang, ulun, sapi, keledai, tauka sebarang utai orang” (P’sut. 20:17).

Pengamu tauka pengingin tu suah dirintaika enggau dosa-dosa ke berat, ke ulih nagang kitai tama ngagai perintah Allah Taala. “Kati kita enda nemu, orang ke jai enda ulih bempu Perintah Allah Taala? Anang nipu diri! Orang ke ngereja ulah ti kamah, tauka nyembah engkeramba, tauka butang, tauka lelaki beleman enggau lelaki, tauka ngenchuri, tauka amu, tauka pemabuk, tauka bejakuka orang, tauka perumpak, enda ulih bempu Perintah Allah Taala” (1 Kor. 6:9, 10).

Peda nuan pengamu, dirintaika begulai enggau dosa ngereja ulah ti kamah, nyembah engkeramba, butang, ngenchuri? Nya ku ayat ditu, enda iya? Lalu minggu tu kitai deka meda chunto berapa jai dosa tu, lalu nama ke ulih dikereja kitai kena ngalahka iya.

_*Pelajarka pelajar minggu kena nyediaka Sabat, March 4._