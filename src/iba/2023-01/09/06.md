---
title:  Ngalahka Pengamu
date:   02/03/2023
---

Pengamu tu siti penyakit dalam ati lalu, baka penyumbung enggau sikap ti ngerunding diri aja, suah enda diperatika kitai, nya meh kebuah iya mudah amat nipu sereta munuh kitai. Indah ngalahka dosa-dosa ke nyata: baka bula, butang, ngenchuri, nyembah engkeramba, ngelanggar hari Sabat, nya udah chukup pedis. Tu dosa-dosa ke dikereja diluar, dosa ke diperundingka kitai dulu sebedau kitai ngereja iya. Tang deka ngalahka runding ke salah tauka jai nya, utai ke lebih agi pedis dikereja.

`Bacha 1 Korint 10:13. Nama semaya ke diberi ditu, lalu nama kebuah iya beguna amat kitai meretika iya dalam konteks pengamu tauka pengingin?`

Baka ni deh, dalam kuasa Tuhan, chara kitai ulih nyaga diri ari dosa bahaya ti nemu nipu tu?

1\. Putuska runding nuan deka betuaika Tuhan lalu bepanggai ba Iya lalu nyadi raban ari ruang bilik Iya. “Pilih sehari tu ni bagi petara ti deka dipetuaika kita, . . . Tang aku enggau semua kami sebilik deka betuaika TUHAN” (Josh. 24:15).

2\. Tiap hari besampi lalu sebut Matthew 6:13, “Anang mai kami ngagai penguji, tang lepaska kami ari penyai: Laban enggi Nuan meh perintah, enggau kuasa, enggau mulia, belama lama iya.” Lebuh nuan ngasai amu tauka inginka utai ke ditemu nuan enda patut diempu nuan, besampi meh nuan pasal utai nya, lalu nuntut semaya Bup Kudus ti deka meri nuan pemenang, baka 1 Korint 10:13.

3\. Belajarka Bup Kudus selalu. “Aku udah nyimpan adat Nuan dalam ati aku, ngambika aku enda bedosa ngelaban Nuan” (Mas. 119:11, NKJV).

Jesus udah mutarka penanggul dosa mensia. Iya udah diuji ba semua poin kitai diuji. Ngambika Iya bisi kuasa ngelaban dosa, Iya udah bekaul enggau Apai Iya dalam sampi sembiang sepanjai malam. Lalu Jesus enda ninggalka dunya pia aja semadi meh Iya udah muka jalai nengah teladan Iya lalu udah nya besemaya deka meri kuasa ngambika genap iku orang ulih idup dalam pengidup ti bepengarap sereta ngasi—lalu ngemansangka perangai ti baka enggi Kristus.

“Kuingka diri ngagai TUHAN, lalu besampi ngagai Iya, laban Iya diatu nyau semak. Awakka orang ke jai, ninggalka jalai pengidup sida lalu ngubah chara sida berunding. Awakka sida nguingka diri ngagai TUHAN Allah Taala kitai. Iya endang kasih, lalu jampat ngampun” (Isa. 55:6, 7, NKJV).

`Enti bisi, nama konsekuensi pengamu tauka pengingin dalam pengidup nuan empu? Nama utai ke udah dipelajarka nuan ari nya? Nama agi utai bukai ke perlu deka dipelajarka nuan ari nya?`