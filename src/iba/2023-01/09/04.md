---
title:  Ati Judas
date:   28/02/2023
---

Siti ari jerita ke pemadu trajis tauka ngenyinuka ati dalam Bup Kudus, nya meh jerita Judas Iskariot. Judas tu udah bisi peluang ke semina 11 iku aja orang bukai dalam seluruh sejarah dunya tu ke bisi ngembuan iya: iya nya peluang begulai enggau Jesus selama nya lalu belajarka pemendar-pemendar ke kekal terus ari mulut Tuhan Empu. Utai ke balat ngenyinuka kitai iya nya mayuh mensia ke nadai kala bisi peluang baka enggi Judas deka diselamatka, tang Judas, ke ditemu kitai, deka nerima ukum pemati belama iya.

Nama ke udah nyadi? Saut iya bisi dalam seleka jaku aja: iya nya, pengamu, tauka pengingin dalam ati iya.

`Bacha John 12:1–8. Nama utai ti udah dikereja Maria ke ngasuh semua orang malik ngagai iya ba pengerami makai nya? Baka ni ku reaksi Judas? Nama kebuah? Nama respons ari Jesus?`

Jesus ke ngerara ngena jaku alus jaku pengamu Judas nya ngujungka Judas ninggalka gawai makai nya lalu mansang terus ngagai istana imam besai ke endur bala munsuh Jesus udah begelumu. Iya deka nyual Jesus ngagai sida enggau rega ke jauh murah ari rega pemeri Maria. (Peda Matt. 26:14–16.)

Nama utai ke udah nyadi ngagai Judas? Taja iya udah ngempu mayuh amat peluang ke manah, pengelebih ke jarang dikembuan orang, nama kebuah iya sanggup ngereja utai ke pemadu jai nya? Nitihka Ellen G. White, Judas “rinduka Pengajar Besai nya, lalu ingin deka begulai enggau Iya. Iya ngasaika pengingin ati diri ti deka berubah dalam perangai enggau pengidup, lalu iya ngarapka utai tu ulih nyadi nengah kaul iya enggau Jesus. Jesus enda nulak iya. Jesus meri iya tempat begulai enggau sida ke duabelas nya. Jesus ngarapka Judah ulih ngereja pengawa penginjil. Jesus udah meri iya kuasa kena ngeraika orang ke sakit sereta muru antu. Tang Judas enda sanggup nyerahka diri sepenuh iya ngagai Kristus.”—The Desire of Ages, p. 716.

Ba pengujung iya, semua kitai bisi pengurang dalam perangai kitai, tang enti diserahka, ulih dialahka nengah kuasa Tuhan ti bekereja dalam kitai. Tang Judas enda nyerahka diri enggau sepenuh iya ngagai Kristus, lalu dosa pengamu, ke sepatut iya udah dialahka iya dalam kuasa Kristus, diatu udah ngalahka iya, lalu mai pengujung ke trajis. 

Sapa kitai ke enda kala belaban enggau pengamu ke utai sesebengkah? Dalam kes Judas, iya amu tauka inginka duit, lalu pengamu nya, ti nyadi penanggul dalam ati iya, udah ngujungka iya ngenchuri (John 12:6), lalu pengujung iya nyual Jesus.

Tu meh siti pelajar ke patut ngenakutka ati kitai senentang bahaya ke datai ari pengamu. Taja pekara tu dipeda baka ke mit aja, siti pengingin ati ke mit aja, tang iya ulih mai ngagai pengerusak besai enggau pengelenyau ti kekal.