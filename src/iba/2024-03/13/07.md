---
title:  Tambah Penemu
date:   27/09/2024
---

Bacha Ellen G. White, “‘The Lord Is Risen,’” and “Go Teach All Nations,” in The Desire of Ages, pp. 779–787 and pp. 818–828.

“Ngagai orang ke arap, Kristus nya meh pengangkat enggau pengidup. Dalam Juruselamat kitai tu, pengidup ke udah lenyau laban dosa diatu diidupka baru; laban Iya bisi pengidup dalam Iyaempu ti deka diberi Iya ngagai sebarang orang ti kadeka Iya. Iya bisi hak meri pengidup ti enda tau mati. Pengidup ti diserahka Iya lebuh ti nyadi mensia, diambi Iya baru, lalu diberi Iya ngagai mensia. ‘Aku datai,' ku Iya, 'ngambika sida bulih pengidup, pengidup ti belipat-lipat.’ ‘Orang ke ngirup ai ti deka diberi Aku, enda agi aus. Ai ti deka diberi Aku deka nyadi, dalam sida, mata ai ti mansutka ai ti meri pengidup ti meruan belama iya.' ‘Orang ke makai tubuh Aku, lalu ngirup darah Aku, bisi pengidup ti meruan belama iya, lalu Aku deka ngangkatka sida ba hari ti penudi.’ John 10:10; 4:14; 6:54.

“Ngagai orang ke arap, pemati nya pekara ti mit aja. Kristus bejaku pasal iya nya baka siti timpuh ti sekejap aja. ‘Barang sapa ngasika jaku Aku, enda deka mati,” ‘iya enda deka nyepi pemati.’ Ngagai orang Kristen, pemati nya semina tinduk aja, timpuh jenuh sereta petang sekejap aja. Pengidup nya bisi di dalam Kristus dalam Allah Taala, lalu 'lebuh Kristus, ke nyadi pengidup kitai, pegari, kita deka mega pegari enggau Iya dalam mulia!’ John 8:51, 52; Kol. 3:4.”—Ellen G. White, The Desire of Ages, pp. 786, 787.

Nyentukka sida penulis sejarah ke enda arapka Tuhan, ke enda ulih nerima pengamat bisi pengangkat ari mati, ngaku Jesus ukai semina udah dibunuh tang selepas pemati Iya nya, mayuh orang ngambu sida udah meda Kristus ti udah angkat idup baru, lalu berindik ari nya sida numbuhka pugu ti nyadi gerija Kristen. Sekeda orang, nguji deka nerangka nama kebuah sida ngambu tu, madahka Jesus nya bisi menyadi sapit, tauka sida murid nya bisi 'halusinasi' [igau], ngumbai diri bisi meda Jesus. Sekeda ke bukai madahka Jesus nya nadai amat mati, tang semina luput aja, lalu udah nya ngeleda baru. Bisi orang bukai ngumbai bisi 'alien' [orang ari dunya bukai] datai lalu ngambi tubuh Jesus. Enti nuan deka nemu lenak ka agi jaku tuduh tu, lalu meda baka ni penemu sida nya enggai nyadi dikena, nuan tau meda Clifford Goldstein, Risen: Finding Hope in the Empty Tomb (Nampa, Idaho: Pacific Press, 2021).

**Tanya ti deka dipejuraika**:

`Nama kebuah sida murid deka nusi utai ti bula pasal pengangkat Jesus, kini? Ari semua utai ti ditemu kitai, sida dipegedi, dichiping, sereta diperinsa ketegal pengarap sida. Nama penguntung sida enti sida nempa jerita pengangkat nya?`

`Nama bukti pengangkat Jesus nya ke pemadu terang ba nuan? Kunsika kebuah tauka saut nuan enggau kelas nuan.`

`Perunding dalam ka agi pengadang besai ti diberi pengangkat Jesus nya ngagai kitai. Bacha 1 Korint 15. Berapa besai reti tauka guna ti diengkah Paul ba pengangkat Jesus nya?`