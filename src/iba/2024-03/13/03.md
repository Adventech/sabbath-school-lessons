---
title:  Batu Nya Udah Dibaringka
date:   23/09/2024
---

`Bacha Mark 16:1–8 enggau 1 Korint 15:1–8. Nama utai ti sama bisi disebut dalam ayat-ayat tu?`

Jerita pengangkat Jesus tu bisi disebut dalam semua Injil. Tiap iku penulis Injil sama nusi pasal pengangkat nya tang ari perening ke lain, taja pia sida sama ngembuan batang konsep ti sama bisi mega dipeda dalam 1 Korint 15:1–8.

Empat iti jaku ayan beulang-ulang kali—mati, dikuburka, angkat, dipeda. Dalam Mark jaku mati enggau dikuburka ditemu dalam bab 15. Jaku angkat enggau dipeda ditemu dalam bab 16, tang bisi belit mimit. Mark 16:7 bejaku pasal siti miting di Galili, lalu din kita deka meda Iya (peda John 21).

Sekeda orang alit ati meda orang Kristen arapka Tuhan ke udah angkat idup baru. Tang bukti Iya udah angkat idup baru nya mayuh sereta konsisten enggau jalai berunding ti masuk akal.

Kena mungkal ditu, semina siti utai ti patut dikereja, iya nya, arap aja dalam Allah Taala sebagai Penengkebang (peda Pemungkal 1 enggau 2) lalu idea pasal pengangkat nya, pasal kereja ajih, deka masuk akal. Allah Taala ti udah nengkebang universe, enggau dunya enggau pengidup dalam dunya tu, tentu sekali bisi kuasa, enti Iya deka, kena ngangkatka Jesus. Ketegal Allah Taala bisi, ukai reti nya pengangkat Jesus nya enda tau enda nyadi, tang semina ngasuh iya masuk akal.

Udah nya, pendam nya amat puang. Nyentukka penulis sejarah ti enda arapka Allah Taala pen setuju enggau fakta tu. Enti enda pia, jaku sida ti ngambu Iya udah angkat nya tentu deka gagal ari terubah kelia, laban enti tubuh Iya bisi ditemu dalam pendam nya udah tentu nya deka madamka jaku sida ti ngambu Iya udah angkat.

Udah nya, penerang ti madahka sida murid Iya udah enchuri tubuh Iya, enda ulih dikena. Udah tentu bala murid nya enda ulih mansa bala sedadu ti nyaga dia. Lalu, enti sema sida amat udah ulih ngereja baka nya, lalu nabanka tubuh Jesus, nama kebuah sida murid nya enda ditangkap ketegal ngenchuri tubuh Iya deh? Saut iya, laban sida tuai pengarap nemu bala murid nadai udah ngereja utai baka.

Nambahka nya, mayuh orang madahka diri udah meda Jesus ke udah angkat idup baru nya. Mayuh orang, nyengkaum sida murid empu, enda arapka berita nya terubah iya. Lalu siku ari munsuh orang Kristen ke kuat, iya nya Paul, ukai semina ngaku diri udah meda Tuhan ti udah angkat nya, iya mega ngaku pengalaman nya udah ngubah kuing pejalai pengidup iya, enggau jalai ti radikal amat.

Ke penudi iya (taja agi bisi mayuh kebuah bukai), baka ni ku kitai deka nerangka penumbuh-mansang gerija Kristen, ti ditumbuhka raban mensia ke ngambu diri udah meda Tuhan ti udah angkat idup baru nya? Nama kebuah sida nya sanggup mati enti utai ti ditusi sida nya utai ti temu sida bula? Jaku saksi sida ti enda berubah nya, lebuh Jesus baru udah mati (Surat Rasul 3:15), enggau ke betaun-taun udah nya (1 Pet. 1:3) nyadika bukti ti kuat ti nunjukka pengamat pengangkat Iya.

`Baka ni ku saut nuan enti orang bisi nanya nuan, Nama bukti ti dikemisi nuan ti nunjukka Jesus amat udah angkat idup baru?`