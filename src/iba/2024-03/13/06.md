---
title:  Bejalai Ngagai Serata Dunya
date:   26/09/2024
---

`Bacha Mark 16:14–20. Nama jaku Jesus ngagai bala murid Iya lebuh Iya pegari ngagai sida, lalu nama reti jaku nya ngagai kitai kemaya hari tu?`

Leka jaku Jesus ti keterubah ngagai bala murid Iya semina dirikud ngena jaku ke enda disebut terus dalam Mark 16:14. Iya nganu sida laban sida enda arap sereta kieh. Hal enda arap tu ukai semina penanggul dunya moden tu aja. Baka ti udah dipeda kitai bala murid Jesus ke asal [ori] pen bisi penanggul enda arap (Matt. 28:17, John 20:24–29), taja pen sida endang begulai enggau Jesus ti nyengenda lalu meda kereja ajih Iya beulang-ulang kali.

Tang ngena mayuh bengkah bukti iya mandangka ngagai sida pengamat Iya ti udah angkat idup baru. Udah nya jaku sida, begulai enggau bukti ti dipejuraika dalam pelajar hari Senin, nyadika pelasar enggau langkar pengarap ti teguh.

Udah nya Jesus meri komisyen ngagai bala murid Iya ngambika nusui injil tu ngagai serata dunya. Jaku perintah Iya tu bisi besai rampa. Sida mesti bejalai ngagai serata dunya lalu nusui berita manah [injil] ngagai semua mensia. Udah nya Jesus nerangka asil ari pengawa sida ti deka mai pengaga enggau penusah—orang ke arap deka diselamatka, orang ke enda arap deka diukum mati.

Jesus mega madahka kelai ti deka nyempulang pengawa sida murid nya—muru antu, bejaku ngena jaku baru, dilindung ari utai ti tau nganu, lalu ngeraika orang ke sakit. Sekeda orang saru penemu ngumbai Mark 16:18 tu ngasuh orang Kristen 'ngeshoka' pengarap sida ari nangkap ular bisa. Nadai ayat tu ngajar ngereja ulah baka tu. Utai ti dipadahka Jesus ditu iya nya pengelindung ti diberi Tuhan lebuh kitai bejalaika misi Tuhan baka ti dikereja Paul mela orang bukai, baka dalam Surat Kereja Rasul 28:3–6.

Kitai mega patut nemu, Bup Kudus nadai ngajar madahka orang Kristen deka selalu dilindung ari pemedis. Lebuh maya ti patut Allah Taala deka ngaga kereja ajih kena ngemansangka pengawa nusui Injil. Tang kekadang orang Kristen bulih pemedis tauka pemerinsa ketegal sida besaksika Tuhan. Lebuh utai baka nya nyadi, pengeliat ati sida deka nyadika siti ari kelai ka kuasa pengarap sida ngagai orang ke enda arap.

Lalu udah nya, sapengudah Iya ngereja semua utai ti dikereja Iya ditu, “Iya lalu dibai niki ke serega, lalu duduk muak ari kanan Allah Taala” (Mark 16:19, NKJV). Jesus niki ke serega lalu duduk muak ari kanan Allah Taala, iya nya tempat kuasa ti pemadu iya, laban Jesus udah ngalahka semua kuasa penyai.

Peratika ayat ti pengujung nya. Taja pen sida bejalai ngagai "semua endur" nusi berita manah Injil, sida enda bejalai kediri. “Tuhan bekereja enggau sida lalu netapka pengamat pesan Iya ngena kereja ajih ti nyempulang pesan nya. Amen” (Mark 16:20, NKJV). Iya bisi bekereja enggau sida maya nya suba, lalu Iya besemaya deka bisi bekereja enggau kitai diatu lebuh kitai neruska pengawa ti udah dipungkal sida.

`“Aku deka seruran enggau kita nyentuk ngagai pengujung dunya” (Matt. 28:20, NKJV). Nama peransang ke ulih, sereta patut, diambi kitai ari jaku semaya tu, lebuh kitai, mega, bekereja nusi berita manah Injil tu, di "semua endur"?`