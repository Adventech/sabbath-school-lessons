---
title:  Pegari Ngagai Maria Enggau Sida Ke Bukai
date:   25/09/2024
---

`Bacha Mark 16:9–20. Nama ti ditambahka ayat-ayat tu ngagai jerita pengangkat nya?`

Nyau ka semua jerita Mark 16:9–20 tu bisi jerita ti nyau deka sebaka dalam ayat-ayat bukai dalam Penyanggup Baru—Maria Magdalin ba pendam meda Jesus (Matt. 28:1, 9, 10; John 20:11–18; bandingka enggau Luke 8:2); dua iku lelaki meda Iya ba jalai menua petisir (Luke 24:13–35); sida ke sebelas nya dikomisyen nginjil (Matt. 28:16–20, Luke 24:36–49, John 20:19–23).

Orang ke terubah meda Jesus idup baru nya meh Maria Magdalin (John 20:11–18). Bala indu ke bukai pen bisi meda Iya mega (Matt. 28:8–10). Bisi reti ti beguna kebuah sida ke indu ke dulu meda Tuhan ke udah angkat ari pemati. Laban dalam dunya kelia sida ke indu nya nadai status ti tinggi nyadi saksi, lalu enti jerita nya ditempa ngapa, udah tentu sida ke lelaki ke dipanggil nyadika saksi ti keterubah. Tang ditu ukai lelaki, ukai sida ke 11 iku, tang siku indu. Iya nusi berita manah nya ngagai sida murid ke bukai, lalu kitai enda tekenyit meda sida nya enda arapka ka utai ti ditusi iya, engka batang kebuah iya laban berita nya kelalu manah deka dikarapka, lalu, kedua, laban Maria nya indu.

Bala orang ke ngeringka jerita pengangkat Jesus ari mati tu, udah bekenaka fakta tu, ke alai sida ke indu ke dulu meda Jesus, nyadika bukti kuat sida kena nyukung pengamat jerita nya.

`Nama utai ti nyadi dalam Mark 16:14 ti enda deka masuk akal enti jerita nya ditempa ngapa?`

Enti amat jerita nya udah ditempa sida pia aja, enda ka nya ngenyai ka sida empu? Jesus nyau "nganu sida laban sida enda arap sereta kieh." Nitihka gambar ti diberi Injil, berengkah ari maya Jesus ditangkap nyentuk ngagai Iya pegari udah lepas Iya angkat idup baru, bala penitih Jesus dipeda amat negatif: rari, nyangkal, enda arap, enggau ulah bukai. Tu enda masuk akal sekali enti jerita nya ditempa ngapa.

Bebida enggau nya, sida ke berubah nyadi berani sereta enda kakang betusi pasal Kristus ke udah angkat idup baru, enggau pengadang ke diberi ngagai semua orang, meri bukti ti pemadu kuat ka pengamat jaku saksi sida.

`Baka ni ku kitai deka nyaga diri ari labuh ke dalam panjuk spiritual ati kakang enggau enda arap nya? Nama kebuah kitai mesti bekaul tiap hari enggau Jesus ke udah diangkatka nya?`