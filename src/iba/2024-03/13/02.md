---
title:  Begaga Ati Dalam Pengangkat Nya
date:   22/09/2024
---

`Bacha Mark 15:42–16:6. Nama utai ti nyadi ditu, lalu nama kebuah jerita tu releven amat ngagai jerita pasal pengangkat nya?`

Semua penulis Injil setuju Jesus mati ba hari ti dikumbai sida Hari Nyediaka [“Preparation Day”] (Matt 27:62; Mark 15:42; Luke 23:54; John 19:14, 31, 42). Ketebal agi sida ke landik nerangka Bup Kudus madahka tu 'merujuk' ngagai timpuh ti berengkah ari padam mata panas ba lemai hari Khamis nya nyentuk ngagai padam mata panas ba lemai hari Jumaat. Jesus mati ba lemai hari Jumaat lalu berumban dikuburka sebedau matapanas padam lemai nya.

Lebuh hari Sabat, Tuhan Jesus belelak [diau] dalam pendam, lalu semua murid Iya sama diau mega. “Lebuh hari Sabat, sida diau, nitihka pesan” (Luke 23:56, NKJV). Amat nyelai utai ti dikereja sida murid tu, enti Jesus amat udah ngurangka tauka ngemaduka tanggung-pengawa sida ngintu pesan ti keempat nya.  	Malam hari Sabat, sida ke indu bebelika rempah, lalu tumu pagi hari Minggu nya, sida ngagai pendam laban deka nembuka proses nguburka orang mati baka ti dikereja selama tu. Tang meh Jesus nadai agi dalam kubur!

Berangkah ari pun abad ti kedua, orang Kristen ngengkah reti ti besai ba pengangkat Jesus ba pagi hari Minggu nya. Tu meh ti nyadika pelasar kena meri pengudus ngagai hari Minggu. Kati bisi Bup Kudus Penyanggup Baru ngajar tu?

`Bacha Kolosi 2:10–12. Nama ti diajar Penyanggup Baru kena ngingatka pengangkat Jesus?`

Seleka nadai meh jaku Bup Kudus madahka pengudus hari Minggu kena ngingatka pengangkat Jesus. Pengingat nya meh baptisa. “Nya alai, kitai udah dikuburka sama enggau Iya laban kitai udah dibaptisa ke dalam pemati Iya, ngambika baka Kristus ke diangkatka ari pemati ulih mulia Apai, baka nya mega kitai deka idup dalam pengidup ti baru” (Rom. 6:4, NKJV).

Taja pen hari Minggu nya nyadi hari sembiang datai ari ajar ti pelesu, kitai sebagai orang Adventist patut begaga ati pasal pengangkat Jesus ba hari Minggu. Ulih pemati enggau pengangkat Iya Jesus udah menang ngalahka pemati, lalu dalam pengangkat Iya, kitai diberi jamin ka pengangkat kitai.

`“Pujika Allah Taala ti Apai Jesus Kristus Tuhan kitai! Ulih pengasih Iya ti besai, Iya udah meri kitai pengada ti baru ngagai pengadang ti idup ulih pengangkat Jesus Kristus ari mati” (1 Pet. 1:3, NKJV). Peratika penentu ati Peter pasal pengangkat Jesus ditu. Baka ni ngambika kitai mega bisi penentu ati ti sama baka nya?`