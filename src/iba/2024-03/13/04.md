---
title:  Sida Indu Ba Pendam
date:   24/09/2024
---

“Bala sida ke indu ke bediri dampih regang Kristus nganti hari Sabat ngelebus. Tumu pagi, ba hari ti keterubah dalam minggu, sida mansang ngagai pendam, mai rempah ti deka dikena sida ngunsut tubuh Jesus. Nadai sida berunding ka Iya ti angkat idup baru ari mati. Matahari pengadang sida udah padam, lalu malam udah ngelamun ati Sida. Dalam pejalai sida kin, sida ngenang pengawa pengasih ti udah dikereja Jesus enggau jaku Iya ti udah ngelantangka ati sida. Tang sida enda ingatka jaku Iya ti madah, ‘Aku deka betemu enggau kita baru.' John 16:22.”—Ellen G. White, The Desire of Ages, p. 788.

`Bacha Mark 16:1–8. Nama utai ti nyadi, lalu baka ni respons bala indu tu terubah iya?`

Berengkah ari pun Injil tu, bala pemacha endang nemu Jesus nya meh Mesias. Tang dalam Injil tu empu, orang ke terubah ke enda dirasuk antu, ke madahka Iya nya meh Mesias, nya meh Peter, dalam Mark 8:29. Lalu pengaku tu nyadi semina lebuh udah datai ba setengah jalai dalam bup nya!

Dalam seluruh bup Mark, Jesus enda ngasuh orang bejaku pasal sapa Iya tauka pasal penyuman ke udah dikereja Iya ka sida. Dalam Mark 1:44, Iya enda ngasuh siku orang ke sakit lan madahka ngagai orang pasal pengawa Jesus ti udah nyumanka iya. Dalam Mark 5:43, Iya enda ngasuh Jairus enggau bini iya madah ngagai orang pasal Iya ti ngangkatka anak indu seduai. Dalam Mark 7:36, Iya enda ngasuh orang mayuh madah ngagai orang pasal Iya ti ngeraika siku orang ke bengal sereta bisu. Udah nya Iya merintah bala murid Iya ngambika enda madah ngagai mensia mayuh pasal Iya nya ti Mesias (Mark 8:30, peda mega Mark 9:9). Batang kebuah Jesus enda ngasuh orang madah tauka nusi iya nya ngambika Iya bisi timpuh nembuka pengawa [pelayanan] Iya nitihka jaku nubuatan timpuh dalam Daniel 9:24–27.

Nyadi diatu, dalam senario tu, taja pen sida baru udah dipadahka pasal Jesus ti udah diangkatka idup baru, bala sida indu nya, agi alit ati sereta takut, rari ari pendam nya, lalu ba terubah iya, sida enda bemunyi pasal utai ke udah nyadi tadi.

Tang, enda lama sida enda bemunyi nya. Lebuh kitai nyau datai ba pengujung bup Mark, nama ti dibacha kitai dia, enti enda tu? “Sida murid bejalai lalu nusui Berita Manah di semua endur, lalu Tuhan bekereja enggau sida lalu netapka pengamat pesan Iya ngena kereja ajih ti nyempulang pesan nya” (Mark 16:20, ESV).

Enggau nya, pechah meh resia ke alai ngelama tu sida enda bemunyi lalu enda betusi ka sapa Jesus nya enggau utai ti udah dikereja iya. Ba pengujung bup Mark, sida murid dipeda nusui Berita Manah tu di "semua endur."

`Nama kebuah kitai enda patut nutup mulut kitai pasal sapa Jesus enggau utai ti udah dikereja Iya? Sapa orang ke tau dipadahka nuan sehari tu pasal Jesus enggau pelan jalai keselamatan nya?`