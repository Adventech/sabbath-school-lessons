---
title:  Bejimat Enggau Roti Ke Jai
date:   08/08/2024
---

`Bacha Mark 8:11–13. Nama chara ngampir ti dikena sida Parisi ke balat ngasaka ati Jesus?`

Nama kebuah Iya enda mandangka kuasa Tuhan Iya ngambika sida ke sumbung nya deka arap? Penanggul tu pulai ngagai ujung Mark 3, ke endur Jesus bejaku pasal dosa ngelaban Roh Kudus. Enti pending orang disempal lalu mata iya dipampul, siti da agi kereja ajih, tauka tanda ari serega pen, enda meh sida deka arap.  Iya semina deka ditepis ke tisi aja baka utai bukai ke dulu. Nyentukka kereja ajih pen enda chukup kena ngasuh orang arap enti ati iya udah mutus enggai arap.

`Bacha Mark 8:14–21. Nama utai ke udah enda dikingatka sida murid agi, lalu nama poin ti digaga Jesus ari tu?`

Jesus ngambi peluang ditu meri sida jaku tangkan pasal bejimat ari “ragi” sida Parisi enggau Herod (Mark 8:15), reti nya ari utai ti diajar sida (bandingka enggau Matt. 16:12).

Tang sida murid Iya enda paham ka utai ti ku Jesus lalu ngumbai Jesus bejaku pasal anang meli roti ke dipakai. Biasa iya lebuh sida murid enda paham, Jesus pen meri ajar ngagai sida. Jesus lalu nanya sida beberapa iti tanya, lalu beberapa iti keterubah nya tanya ‘retorik,’ ke alai Jesus madahka pengasa ati Iya meda sida enda paham ka misi Iya. Jaku Iya ditu kira ke nandu utai ke udah disebut iya dalam Mark 4:10–12, pasal orang luar ke enda paham. Jaku Iya ti keras nya endang bisi tuju kena ngerak sida murid nya ari ngantuk dalam pengidup roh sida.

Dalam Mark 8:19, 20, Iya nanya tanya pasal fakta ti mudah aja, baka berapa bakul laluh pemakai ke digumpul sida udah bekau Iya meri makai 5,000 orang (Mark 6:30–44) enggau mega ke 4,000 (Mark 8:1–10), iya ti sigi diagihka kena nunjukka sida patut udah paham diatu penyuntuk utai tauka pemimit utai enda nyadi penanggul ba Mesias Tuhan. Tanya Iya ti penudi dalam Mark 8:21 nya mega tanya ‘retorik’ sekali agi: “Lalu kita mengkang enda mereti?” (ESV). Peda semua utai ke udah dipeda sida sereta diasaika sida begulai enggau Jesus, agi ga sida mengkang enda mereti?

`Baka ni ku kitai belajar nentuka ati enggau runding kitai tebuka ngagai pengamat bisi Allah Taala enggau ngagai pengerindu Iya? Perundingka semua bukti ke udah diberi ngagai kitai pasal Allah Taala enggau pengerindu Iya. Taja pia, nama kebuah bisi maya kitai mudah amat kakang ati?`