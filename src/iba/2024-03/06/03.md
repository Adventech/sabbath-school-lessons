---
title:  Jari Tuchi Tauka Ati Tuchi?
date:   05/08/2024
---

`Bacha Mark 7:14–19. Nama reti entelah Jesus dalam Mark 7:15?`

Jaku Jesus dalam ayat tu udah nimbulka penanggul enggau penyarut ngagai mayuh orang ke berundingka kaul iya ngagai ajar dalam bup Adat Lewi 11 senentang pemakai ti beresi enggau enda beresi. Kati Jesus ditu udah madamka bida entara pemakai nya? Kati orang Seventh-day Adventists udah saru lebuh ngajar anggota gerija sida ke agi makai dagin semina tau makai dagin ari tusun jelu ke beresi aja?

Keterubah, enda masuk akal enti Jesus ngenyit ditu muai ajar Moses dalam Mark 7:14–19 lebuh Iya baru udah ngeringka Moses ngelaban adat tradisi dalam Mark 7:6–13. Kedua, adat tradisi ti dikemeranka sida Parisi tu nadai bisi pelasar dalam ajar Penyanggup Lama; tang adat pasal pemakai, bisi. Ketiga, reti Mark 7:19 lebuh iya madah Jesus nuchi semua pemakai ukai reti nya adat pasal pemakai udah dipadamka, tang ke bendar, tradisi ti digaga sida Parisi pasal pengamah ti datai ari tegu jari nya ke enda diguna. Ngambika chunto ditu, penemu ti salah ti madahka nuan tau nyadi kamah laban betegu enggau orang bansa bukai, nuan mega tau nyadi kamah ketegal negu pemakai ke udah ditegu sida.

`Bacha Mark 7:20–23. Nama ku Jesus ti ngamahka orang?`

Dalam Mark 7:19 Jesus madahka pemakai enda tama ngagai ati tang tama ngagai perut lalu pansut ari tubuh nengah gelung perut. Tang dalam Mark 7:21–23, Iya madahka penyai pansut ari dalam ati, ari puak tubuh mensia. Iya lalu ngerintaika penyai ti berengkah ari runding ke jai lalu udah nya nyadi penyai ti dikereja.

Lebuh pesan ti kelima disebut Jesus dalam Mark 7:10 lalu disengkaum dalam tusun penyai, semua pesan ke bukai ba lampang batu ti kedua nya pen disengkaum dia. Nambahka nya, Jesus nyebut sembah ti lebu [tauka sia-sia], dalam Mark 7:7, iya nya pengawa ti ngelanggar puak isi empat pesan ti keterubah dalam Adat Decalogue Allah Taala. Ari nya, Jesus bediri ngetanka Adat Allah Taala dalam semua ayat-ayat tu.

`Nuan engka ngembuan ajar theologi ke betul, tang iya ke bendar, sapa ke ngembuan ati nuan sepenuh iya?`