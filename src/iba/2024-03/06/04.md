---
title:  Ukui Makai Repik [Sepur] Pemakai
date:   06/08/2024
---

`Bacha Mark 7:24–30. Nama pelajar-pelajar ti beguna ditemu dalam jerita tu?`

Nunda udi ayat ti liat sereta enchabar ti dipelajarka kitai kemari, jerita dalam ayat siti tu pen nimbulka beberapa tanya ti ngeruga ati. Nama kebuah Jesus nyaut indu nya enggau kasar, sampai ngumbai iya ukui?

Jesus nadai meri penerang, tang bisi dua iti chiri dalam saut Iya ngagai indu nya ti nunjukka utai ti diajar Iya. Dalam Mark 7:27, Iya madahka sida anak mit patut diberi makai “dulu.” Enti bisi iya ti “dulu,” reti nya bisi ga iya ti “kedua.” Chiri ti ke siti agi iya nya Jesus ngena leka jaku ukui, ukai semua ukui, tang dalam konteks tu, bansa ukui ti dikemendarka diau dalam rumah enti dibanding enggau ukui liar ti diau di luar. Indu nya ngelala dua iti ‘ulu lungga’ tu dalam saut iya ngagai Jesus, nya ti nerangka chara saut iya ngagai Jesus.

Saut indu nya pen nyemetak. Ku iya nyaut: “Sigi amat, Tuan. Indah ukui ti di baruh mija deh makai repik pemakai sida anak mit!” (Mark 7:28, NKJV).

Baka ni ku indu tu nemu nyaut Jesus baka nya? Udah tentu meh penyayau iya ke anak indu iya udah meransang iya ke mua. Tang Jesus mega udah meri iya peransang. Jesus ngena jaku “dulu,” reti nya, bisi ti “kedua” nangkanka nya. Nambahka nya, Jesus ngumbai iya nya ukui dibaruh mija. Indah baka ukui bisi di dalam rumah dibaruh mija, baka nya meh indu tu bisi ba kaki Jesus minta pengasih ka anak indu iya. Nya alai, iya nuntut hak ukui tau makai pemakai ti labuh ngagai lantai dia.

Respons indu tu mandangka pengarap iya. Ngumbai kereja ajih besai ti ngeraika anak indu iya ari jauh nya “repik” pemakai, mandangka: 1) kuasa Jesus lebih agi besai (enti kereja ajih baka tu repik aja, kati baka enti iya nya selumpung roti neh?), lalu 2) meri utai ti dipinta indu nya semina pekara ke mit aja ba Jesus. Ati Jesus berasai tetegu lalu ngemendarka peminta iya.

“Ari ngelayan indu nya, Jesus nunjukka indu nya ke udah dipandang sebagai orang luar ari bansa Israel diatu ukai orang luar agi, tang udah nyadi anak dalam ruang-bilik Allah Taala. Lalu sebagai anak iya mega bisi hak bekunsika pemeri ari Apai.”—Ellen G. White, The Desire of Ages, p. 401.

`Nama kebuah ‘prasangka’ ngagai orang bansa bukai nya ngelaban ajar Jesus? Baka ni ku kitai ulih mugar diri ari penyai tu?`