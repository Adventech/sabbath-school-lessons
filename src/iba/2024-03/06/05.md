---
title:  Berat Mulut
date:   07/08/2024
---

`Bacha Mark 7:31–37. Sapa ke dibai ngagai Jesus, lalu nama ti digaga Jesus ungkup iya?`

Jesus enda nengah jalai muntang pulai ngagai Galili ari menua Tire enggau Sidon. Iya ngambi jalai ke lawit nengah utara ari menua Tire, ngerenchah menua Sidon, lalu udah nya nguing kedalam sereta kebaruh nengah kawasan utara-timur Tasik Galili, lalu pengujung iya nuntung ba tasik nya empu. Pejalai nya lawit sereta raun jauh, tang Iya bisi timpuh lama agi endur ngajar sida murid Iya.

Ayat tu nadai madah sapa ke mai lelaki nya ngagai Jesus, tang nyata lelaki nya bisi penanggul—iya ga bengal, iya ga bisu. Pending ke enda tentu ninga tau amat nyeraraka kitai ari orang ngelingi kitai, lalu orang ke bengal sigi tusah deka belajar bejaku, laban iya enda ninga. Penanggul lelaki tu engka udah lama.

Jesus paham pasal penanggul lelaki tu lalu mai iya ke tisi, kediri. Nyelai ga chara Jesus ngeraika lelaki tu, lebih agi ba mensia moden diatu. Iya ngachukka tunjuk Iya ngagai lubang pending orang nya, ngeludah dilah iya lalu negu dilah iya nya,

engkadah ke langit, meresu ngesuhka seput. Jesus negu endur ke sakit ti deka digeraika Iya nya, tang nama kebuah iya meresu ngesuhka seput deh? “Iya meresu ngesuhka seput laban berundingka pending nya ti enda ulih ninga pemendar, enggau dilah ke enggai ngemesaika Penebus.”—Ellen G. White, The Desire of Ages, p. 404.

Enggau kereja ajih Jesus ngeraika pending iya ngambika ninga sereta ngeraika dilah iya ngambika ulih bejaku enggau terang. Iya ti meresu ngesuhka seput nya nyempamaka sekat ti udah diletak Allah Taala ngagai Diriempu senentang kebebasan mensia milih. Iya enda deka mejal peneka Iya ngagai mensia. Semua mensia endang bebas milih ka diriempu sapa ti diasuh sida merintah pengidup sida—Anak Raja Pengidup tauka anak raja pemetang. Jesus ulih muka pending ti bengal tang iya enda deka mejal ati orang ti enda arap ngambika ngaku Iya ka Mesias.

Jerita ti pandak tu mega nyempamaka utai ke ulih dikereja Tuhan ungkup sida ke datai ngagai Iya enggau ati tebuka. Engka nuan kala ngasaika diri berat ati deka bekunsika pengarap nuan, ngasai berat mulut deka bejaku, enda nemu nama deka disebut. Kereja ajih tu meri nuan peransang ti madahka Jesus ulih muka pending nuan ngambika nuan sensitif ngagai penyuntuk orang bukai lalu meri jaku ti meransang sereta ngangkatka sida neruska pejalai pengidup sida.

`Nama ti digaga nuan ngena pemeri ke udah diberi ngagai nuan pasal ninga sereta bejaku, laban utai dua iti nya endang pemeri?  Baka ni nuan bekenaka pemeri nya?`