---
title:  Tradisi Mensia Ngelaban Pesan Allah Taala
date:   04/08/2024
---

`Bacha Mark 7:1–13. Nama pemendar-pemendar ke releven [agi tau diguna diatu] diajar ditu?`

Sema jaku bala anak mit baru udah belajar pasal ayat tu ba Sekula Sabat, pulai ke rumah lalu madah ngagai indai sida, sida enda ibuh bebasu jari sebedau makai laban Jesus Empu madah baka nya. Kati nya ajar Jesus, kini? Jerita tu ukai bejaku pasal pemeresi jari.

Lebuh jeman Jesus kelia, mayuh orang di menua nya beberat amat ka penuchi ritual [adat]. Sekumbang timpuh entara Penyanggup Lama enggau Penyanggup Baru, idea pasal bebasu jari kena ngintu diri tuchi ari segi ritual nyau dikerembaika ngagai orang priman, taja pen atur nya ari asal iya semina dikena sida ke imam dalam Penyanggup Lama (P’sut. 30:17–21). Ketegal ngintu konsep tu meh sida tuai pengarap komplen ngagai Jesus pasal sida murid Iya ke enda bebasu jari sebedau makai.

Jesus enda nyaut utai ti ditanyaka sida nya terus. Tang Iya nanahka bala murid Iya ngena saut ke bisi dua-serampang. Keterubah, Iya nyebut jaku Isaiah ti keras amat ti nganu bansa sida ti ngambu diri nyembah Tuhan, tang ati sida jauh amat ari Iya (Isa. 29:13). Lalu jaku Isaiah nya disambung ngena jaku ti nganu sida ketegal sida udah nganti jaku pesan Allah Taala ngena atur adat ti digaga mensia.

Bagi ti kedua dalam saut Jesus nyeliah ke tisi jaku ari Isaiah tadi. Diatu Jesus nyebut jaku pesan Allah Taala ti ngasuh kitai bebasaka apai indai kitai (P’sut. 20:12); reti nya, ngibun sereta ngibuhka sida lebuh sida nyau tuai, lalu bebidaka nya enggau tradisi agama ke alai orang ulih meri utai ngagai Allah Taala (pemeri, corban), tang udah nya utai nya agi dikena diriempu, tang sida enggai meri apai indai ti begunaka utai nya bekenaka iya.  Nuan ulih ngambar tu dalam ati nuan, anak nya bejaku munyi tu, “Sori amat, Apai. Ka amat aku tu nulung nuan, tang duit nya udah diberi aku ngagai rumah sembiang tadi.”

Pengawa ti pura-pura baka tu meh ti diserang Jesus beamai-amai. Sida udah ngengkah adat tradisi mensia ari atas Jaku Allah Taala, lalu dalam ngereja baka nya, sida udah bedosa.

Bah, nama saut ngagai tanya sida Parisi nya tadi deh? Saut ari Jesus nya nunjukka Iya enda sepenemu enggau sida ke keras neritka adat bebasu jari nya utai ti mesti dikereja laban nya nitihka peneka Allah Taala ku sida. Iya ke bendar, saut Jesus nyata nyukung pesan Adat Allah Taala lebih ari adat tradisi mensia. (Peda mega Mark 1:44; Mark 7:10-13; Mark 10:3–8; Mark 12:26, 29–31.)

`Kati bisi kitai ngemeranka “adat tradisi” ke belaban enggau prinsip Adat Allah Taala, kini? Enti bisi, nama nya kini?`