---
title:  Nadai Sigi Batu Betusun Atas Pangan Diri
date:   02/09/2024
---

`Bacha Mark 13:1–13. Baka ni respons sida murid ngagai jaku Jesus pasal rumah sembiang nya, lalu nama reti tauka guna saut Jesus ngagai sida?`

Baka ke udah disebut kitai, struktur kompleks rumah sembiang nya amat ngalitka ati. Josephus [penulis sejarah] madahka ‘Royal Portico’ [Portico Diraja] muakka selatan kompleks nya bisi 162 tiang besai, genap iti tiga pemerap besai (Antiquities, 15.11.5 §§413–414). Jesus madahka semua batu nya deka diruntuhka magang. Nubuatan Jesus ti baka tu pasal rumah sembiang tu munyi ke bejaku pasal pengujung dunya ba sida ke ninga iya.

“Lebuh perening Jesus numpu ngagai pemanah rumah sembiang nya, nama enda meh utai dalam runding Iya, ti enda disebut Iya, kini? Utai ti dipeda ba mua Iya dia amat chukup manah, tang Iya bejaku enggau ati ti tusah, Aku meda semua tu. Rumah-rumah dia amat manah. Kita nunjuk ngagai dinding nya lalu madahka iya enda ulih dirusakka; tang dinga jaku Aku: Hari nya deka datai lebuh ‘sigi pen nadai meh batu nya deka mengkang betusun baka nya. Semua batu nya deka diruntuhka magang.’”—Ellen G. White, The Desire of Ages, p. 627.

Sida murid deka nemu kemaya semua utai ti ditilit Jesus tu deka nyadi. Nya alai, dalam Mark 13:4, seraban mit sida, Peter, James, John, enggau Andrew, pen nanya Iya pasal kemaya utai nya deka nyadi. Sida deka nemu kemaya semua utai nya deka nyadi lalu nama tanda ti nunjukka semua nya deka berengkah nyadi.

Utai ke narit ati kitai dalam Mark 13:5–13 tu iya nya Jesus nguna ketebal agi timpuh iya ukai kena bejaku pasal pengelabuh Jerusalem tang nangkan bala murid Iya enggau jaku pasal utai ti deka ditapi sida dalam pengawa sida ti numbuhka gerija Kristen ke terubah kelia. Enda nyamai munyi iya pengawa nya.

Iya ke bendar, sida deka diperinsa, dipecharaka, lalu sekeda sida deka dibunuh. Tang nengah semua nya, Jesus madahka timpuh iya bedau agi datai. Anang sida ngasuh diri kena tipu laban pemalat utai ti deka nyadi. Nambahka nya, Roh Kudus deka meri sida jaku ti deka disebut sida ba timpuh ti betul, taja pen lebuh diri sebilik enggau kaban belayan tauka kawan sida deka ninggalka sida.

Utai ti tau diambi kitai ari jaku pemuka dalam nubuatan Jesus tu, iya nya, bala nembiak Allah Taala enda patut takutka penusah, penyarut enggau penguji ti deka datai. Sida patut selalu bejaga, laban Roh Kudus Allah Taala deka mai sida selamat nengah semua penusah nya.

`Nama udah pengalaman nuan ngasaika penguji tauka penanggul ti nuntung nuan ketegal nitihka Jesus? Enti nuan bedau bisi kala ngasaika pengalaman baka nya, tau nuan nanya diriempu sekalika nuan amat-amat idup nitihka Iya tauka enda?`