---
title:  Hari-Hari ti Penudi
date:   31/08/2024
---

### Bacha ka Pelajar Minggu Tu
Mark 12:41–44, Mark 13:1–32, Dan. 9:24–27, Dan. 7:25, 1 Tes. 4:13–18.

> <p>Ayat Dikingat</p>
> “Udah nya baru Anak mensia deka datai dalam remang ngena kuasa enggau mulia ti besai. Udah nya Iya deka ngirumka bala melikat, lalu ngempuruka bala nembiak Iya ke udah dipilih Iya ari empat iti sukut dunya, ari dunya sepiak ngagai dunya sepiak” (Mark 13:26, 27, NKJV).

Pelajar kitai minggu tu berengkah enggau siti jerita pandak ba pengujung Mark 12, ke endur Jesus mansutka jaku ti besai reti pasal utai mit ti dikereja siku indu ti balu. Tang batang kenang pelajar kitai minggu tu, numpu ngagai nubuatan dalam Mark 13, ke bejaku pasal pengerusak ti deka ninggang rumah sembiang [kaaba] di Jerusalem enggau mayuh agi ke bukai. Bab tu, begulai enggau gembar iya dalam Matthew 24 enggau Luke 21, bejaku pasal pengerusak Jerusalem enggau ngilah nya kin, nyentuk ngagai pengujung dunya.

Utai ti terang dipadahka Mark 13 iya nya nubuatan tu berengkah ari timpuh nabi nya, Jesus, nyentuk ngagai timpuh pengujung, iya nya penatai Iya ti kedua kali. Langkar tauka chuan tu nitihka chara nerangka Bup Kudus ke dikumbai “the historicist interpretation of end-time prophecy,” [nerangka nubuatan timpuh pengujung dunya tu ari jalai sejarah] ngelaban chara orang ke bukai ti nerangka nubuatan tu udah nyadi dulu kelia tauka deka nyadi dudi hari ila.

Baka mayuh ajar Jesus dalam Mark, jaku ajar Tuhan tu diberi Iya dalam saut Iya ngagai utai ti ditanya tauka disalah paham sida murid Iya. Tanya-tanya tauka salah paham tu meri Jesus peluang ngajar pemendar ti beguna amat dalam pengidup enggau pengalaman Kristen. Jesus ukai semina nilit utai ti deka nyadi dudi hari ila, tang Iya mega meri ajar ngagai sida murid Iya pasal jalai nyediaka diri napi penusah tauka penguji ti deka datai.

_*Pelajarka pelajar minggu tu kena nyediaka Sabat, September 7._