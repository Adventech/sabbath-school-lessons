---
title:  Pemeri Dua Singkap Duit
date:   01/09/2024
---

`Bacha Mark 12:41–44. Ni pemayuh pemeri indu balu nya, lalu nama jaku Jesus pasal nya?`

Rumah sembiang [kaaba] di Jerusalem tu digaga ngena struktur ke chukup manah sereta ngalitka ati. Iya didirika diatas munggu ke tinggi ari semua nengeri nya, lalu blok batu ti besai-besai ke ngemerat beratus tan, kena ngaga iya mengkang ngalita ati sampai ke hari tu. Rumah sembiang enggau munggu iya bisi diubah sereta ditangkir lebuh Raja Besai Herod megai perintah kira urung taun 20 B.C., tang pengawa ngaga sereta ngias langkar [struktur] iya besambung nyentuk ngagai taun A.D. 60s.

Mayuh orang datai mai pemeri ti mayuh ke disimpan sida kedalam 13 iti peti ke diengkah ba Laman sida ke Indu [Court of the Women] dampih rumah sembiang nya. Jesus benung duduk dia lebuh Iya meda siku indu balu datai lalu nepu dua lepta ke dalam peti nya. Penyampau nya kira ke 1/32 bagi ari satu denarius, iya nya gaji biasa siku pengereja pengawa kasar sehari. Nya alai, mimit aja meh pemeri indu nya.

Tang, Jesus tetegu amat ati ka pemeri iya. Mayuh orang ke kaya udah nepu mayuh duit pemeri sida, tang Jesus nadai bejaku pasal pemeri sida nya. Tang pemeri indu ke balu tu dipuji Jesus. Ku Jesus, indu balu tu udah meri lebih mayuh ari semua orang bukai. Baka ni ku nya tau baka nya? Jesus madahka sida ke bukai nya udah meri ari pemayuh utai ti ti dikemisi sida, tang indu tu udah meri ari penyeranta diri. Sida ke bukai nya agi bisi mayuh laluh ke tinggal; indu tu udah meri semua utai ti dikemisi iya kena beridup. Tu ti ngasuh pemeri iya lebih besai, taja pen ari segi rega duit enggi iya nya mimit amat.

Jerita tu ngundan pelajar besai pasal ‘ngurus’ tauka ngatur utai ti dikemisi kitai. Meri ngagai pengawa Tuhan enda bepanggai ba utai ti dikereja sida tuai pengawa kena ‘ngesahka’ iya. Bala tuai pengarap ba rumah sembiang nya semua korup tauka salah pengawa, tang Jesus enda nagang orang ari meri pemeri ketegal penyalah sida nya. Enti sema bisi bala tuai pengarap ke korup tauka salah pengawa (baka Kaipas? Anas?), sida tu meh ke pemadu jai ari semua. Lalu Jesus nemu nya.

Sigi amat meh sida tuai pengarap bisi tanggung-pengawa ti kudus senentang bekenaka duit gerija nitihka utai ti dikedekaka Tuhan, tang taja pen sida enda ngereja baka nya, orang ke meri pemeri ngagai pengawa Tuhan deka tetap diberekat ketegal sida meri, baka indu ke balu tu.

Tang enti kitai ngetanka perpuluhan tauka pemberian kitai, ketegal sida ti tuai pengawa ngereja utai ti ngasuh ati kitai enda lantang, reti nya pengawa kitai ke meri nya bepanggai ba utai ti dikereja sida tuai nya lalu ukai dikereja kitai ketegal kitai beterima kasih sereta lantang ati ngagai Allah Taala. Baka ni pen ati kitai tekuing deka ngereja utai baka nya, iya tetap salah ba mua Tuhan.

`Nama ti patut diajar jerita tu ngagai kitai pasal pemesai reti kitai meri ngagai pengawa Tuhan enggau ati ti taluk?`