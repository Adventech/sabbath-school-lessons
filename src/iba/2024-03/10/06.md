---
title:  Penatai Anak Mensia
date:   05/09/2024
---

`Bacha Mark 13:24–32. Nama event besai ti dipadahka ditu?`

Nadai utai bukai tang penatai Jesus Kristus baru dalam mulia besai, ti dikenuluka kelai ba matahari, bulan, enggau bintang. Penyanggup Baru endang penuh enggau nubuatan ti nunjuk ngagai event ti pemadu manah tu. Rasul Paul nusi iya enggau silik dalam 1 Tesalonika 4:13–18, ke alai iya bejaku pasal sida ke udah mati dalam Kristus deka diangkatka idup baru lalu dibai keatas begulai enggau orang kudus ke agi idup lalu betemu enggau Kristus di langit din. Dalam 1 Korint 15 rasul Paul bejaku enggau silik pasal pengamat orang ke mati diangkatka idup baru, ti deka nyadi ba penatai Jesus baru.

Peter mega bejaku pasal hari ti pemadu besai nya dalam 2 Peter 3:3–13, ke alai iya nerangka pasal Tuhan ti enda lumbu pasal semaya Iya tang dekaka semua orang nesal sereta berubah. Lalu bup Pemandang mega bejaku enggau terang nusi pasal penatai Kristus baru (peda Pemandang 1:7, Pemandang 6:12–17, Pemandang 14:14–20, enggau Pemandang 19:11–21). Ajar Penyanggup Baru ti enda berubah, penatai Jesus nya ila penatai ti peribadi [Iya Empu ti deka datai], literal, ulih dipeda, sereta ulih didinga. Semua orang deka meda Iya lebuh Iya datai.

Tang, nama reti jaku Jesus ti madah “rebak ti diatu” enggau “hari nya” tauka “jam nya” deh? Jaku Jesus tu udah ngeruga runding mayuh mensia laban rebak ke ninga Jesus nyebut jaku nya kelia endang lama udah mati.

Bisi beberapa iti saut kena mutarka penanggul tu. Sekeda orang madahka leka jaku “rebak” ditu reti nya siti bansa mensia, lalu ditu nya bansa orang Judah {Jews}. Reti nya, bansa Judah tu enda deka abis mati sebedau Jesus datai baru. Penerang ke bukai madahka iya bejaku pasal rebak mensia ke meda semua kelai ti ku Jesus nya nyadi ke enda deka mati sebedau Jesus datai baru.

Tang penerang ke muntang agi iya nya kitai patut meratika jaku ti dikena Jesus dalam Mark 13:30 iya nya, “tu” tauka “diatu” baka dalam “rebak ti diatu” lalu dalam Mark 13:32 leka jaku “nya” baka dalam “hari nya enggau jam nya.” Dalam Mark 13, leka jaku “tu” (houtos, hautē, touto) dikena suah agi dalam ayat 1–13, ke ngujung ngagai pengerusak Jerusalem. Leka jaku ti dikena muakka pengujung bab [bagi] nya.

Nya alai, “rebak ti diatu” nya dipelabaka betul agi bejaku pasal rebak ti idup ba abad keterubah kelia, iya nya sida ti meda pengerusak Jerusalem, baka ti ditusi Mark 13:30. Tang, Mark 13:32 bejaku pasal penatai Jesus ti kedua kali, ti deka nyadi dudi hari, jauh ngelebus abad keterubah. Nya kebuah Mark 13:32 ngena leka jaku “nya” lebuh bejaku pasal utai ti deka nyadi jauh dudi ngelebus abad keterubah.