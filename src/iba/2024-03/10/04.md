---
title:  Utai Ti Pemadu Jai
date:   03/09/2024
---

`Bacha Mark 13:14–18. Nama ulu lungga ti diberi Jesus kena kitai ngelala nama ti dikumbai “utai ti pemadu jai” nya?`

Jesus nuntung ba batang poin pasal pengelabuh Jerusalem dalam Mark 13:14. Iya nyebut pasal “utai ti pemadu jai” tauka [“kekejian yang membawa kebinasaan” ku Alkitab Versi Borneo]. Jesus madah orang ke macha patut meretika utai tu. Ngena jaku nya Jesus nunjukka bala murid Iya ngagai bup Daniel. Jaku nya dipeda dalam Daniel 9:27, Daniel 11:31, enggau Daniel 12:11, lalu sama munyi nya dalam Daniel 8:13.

`Bacha Daniel 9:26, 27. Sapa “orang ke udah dipilih” [seorang yang telah diurapi] nya, lalu sapa “raja ti deka datai” nya (ESV)?`

“Orang ti udah dipilih” dalam Daniel 9:26 (ESV) disebut māšiaḥ, dalam jaku Hebrew, Messiah dalam jaku English. Ari pansik ti silik senentang Daniel 9:24–27, nyata dipeda orang ti udah dipilih tauka diurapi tu meh bejaku pasal penatai Jesus Kristus.

Tang sapa “raja ti deka datai” nya, ti deka mai pengerusak ngagai nengeri Jerusalem, deh? Nengeri nya dirusakka Jenderal Titus bansa Rome. Nya alai, bisi lojik ga enti iya nya meh “raja ti deka datai nya” ti disebut dalam Daniel 9:26, 27. Seduai dua iku nya bisi bekait enggau pangan diri ketegal chara Mesias nya dikereja tauka dibela udah ngenataika pengerusak ngagai nengeri nya.

Tang, nama meh, “utai ti pemadu jai” nya, ti dikejakuka Jesus bepelasarka Daniel tu? Enda memukai, mayuh bala skolar Bup Kudus saru penemu ngumbai nya bejaku pasal pengawa Antiochus Epiphanes ti ngamahka kaaba orang Judah ba abad ti kedua B.C. Tang nya enda betul. Jesus bejaku pasal “utai ti pemadu jai” nya deka nyadi dudi ari jeman Iya bisi di dunya tu, nya alai iya enggai nyadi bejaku pasal utai ti udah nyadi dua ratus taun dulu ari Jesus bejalaika pengawa Iya di dunya tu.

Iya ke betul, pengerusak ti jai nya bejaku pasal pengawa perintah Rome kapir ke nirika bendera [tauka panji] sida ba tanah Israel lebuh sida ngelulungka Jerusalem ba ujung taun A.D. 60s. Tu meh kelai ke udah diberi ngagai orang Kristen ngambika ngelalirka diri maya nya, lalu sida pen amat ngelarika diri.

`Baka ti udah dipadahka Jesus, Jerusalem pen labuh. Baka ni ku kitai deka belajar pechayaka Iya, enggau arapka Bup Kudus dalam semua nubuatan iya?`