---
title:  Penusah Ti Amat Besai
date:   04/09/2024
---

`Bacha Mark 13:19. Nama utai ti dikejakuka ayat tu?`

Mark 13:14 ti bejaku pasal ‘utai ti pemadu jai’ [tauka keji ti mai pengerusak] nya nyadika ‘fulkrum’ ke endur bab tu bepusin (peda pelajar hari Selasa). Mark 13:19 ngelaika poin betukar mega. Iya bejaku pasal penusah ti amat besai baka ti nadai udah kala nyadi kenyau ari penumbuh dunya. Tu ngayuka penusah enggau pemerinsa ti jauh lebih besai ari iya ti udah nyadi lebuh pengelabuh Jerusalem deka datai. Mark 13:19 mega ngalih ngagai jaku pasal dudi hari, lalu nunjuk ngagai pekara-pekara ti deka nyadi jauh udah ngejang ari timpuh Jesus di dunya.

Sama baka Mark 13:14 ti ngelampungka nubuatan Daniel 9, ditu dalam Mark 13:19–23 pemerinsa besai ti disebut ditu ngelampungka nubuatan Daniel 7 enggau 8, ke alai kuasa tanduk-mit nya ngemerinsaka sida nembiak Allah Taala pengelama “tiga taun setengah” (Dan. 7:25, NKJV). Timpuh nubuatan pengelama 1,260 hari tu sebaka enggau 1,260 taun literal [nyata] (P’pau. 14:34, Esek. 4:6). Timpuh nubuatan tu berengkah ari taun A.D. 538 ngagai A.D. 1798. Dalam A.D. 1798, Napoleon nganjung jenderal iya ngagai Rome lalu nangkap pope [paus]. Selama timpuh 1,260 taun tu, kuasa tanduk ti mit nya ngemerinsa sereta munuh orang ke enda setuju enggau sistem perintah ti dikena gereja.

`Bacha Mark 13:20–23. Nama pengadang [harapan] ti diberi Tuhan ngagai bala nembiak Iya sekumbang timpuh pemerinsa nya, lalu nama jaku tangkan [amaran] ti diberi Iya ba pengujung timpuh nya?`

Mark 13:20 bejaku pasal timpuh penusah nya dipandakka ketegal sida nembiak Tuhan. Dalam sejarah dunya, pengawa ngemerinsa nya bisi kurang agi udah pengangkat Protestant Reformation [Reformasi Protestant], ke ngemandakka timpuh penusah nya. Lebuh kuasa tanduk ti mit nya nyadi makin kurang, mayuh agi orang enggau pengawa reformasi. Tang tanduk ti mit nya deka angkat bekuasa baru, munyi ti dipadahka Pemandang 13.

Jesus meri siti agi jaku tangkan [amaran] pasal siti agi bahaya ti deka datai, dalam Mark 13:21–23, iya nya bisi nabi pelesu enggau kristus pelesu, ti deka pegari sebedau Iya datai baru. Jesus nangkan bala penitih Iya ngambika bejaga-jaga ari sida nya.

`Lebuh maya Jesus ti meri jaku tangkan [amaran] pasal kristus ti pelesu tu, pengarap Kristen ti ditumbuhka Iya nya baru berengkah aja, tang taja pia, Iya ulih meri jaku tilit ti luarbiasa baka tu, ti udah nyadi nyata udah nya (nyentukka kemaya hari tu bisi orang ke ngambu diri Jesus). Baka ni ku jaku tilit [tauka nubuatan] ulih nambahka pengarap kitai dalam Jaku Allah Taala?`