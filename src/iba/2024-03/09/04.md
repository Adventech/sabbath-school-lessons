---
title:  Sapa Madah Nuan Tau Ngereja Baka Nya?
date:   27/08/2024
---

`Bacha Mark 11:27–33. Nama chabaran ti diberi sida tuai pengarap ngagai Jesus,lalu baka ni Iya nyaut sida?`

Hari siti udah Jesus ke meresi rumah sembiang nya, sida tuai pengarap nunga Iya ba laman rumah sembiang nya, lalu nanya Iya ngena kuasa nama Iya bekereja kemari. Sida ukai deka nemu utai ke bendar tang deka manjuk Iya. Enti Iya madahka kuasa Iya datai ari Allah Taala, sida deka nyakal nya madahka orang biasa baka Iya enda patut bisi kuasa baka nya. Enti Iya ngambu kuasa nya datai ari mensia, sida deka mechat Iya ngumbai Iya bebal.

Tang Jesus ulih meda panjuk sida lalu Iya madah Iya deka nyaut tanya sida nya enti sida deka nyaut siti tanya ari Iya. Utai ti ditanya Iya nya meh sekalika baptisa John Pemaptisa nya ari Allah Taala tauka ari mensia. Tikala nya sida tuai pengarap meda sida iya ti kena panjuk. Enti sida madahka nya ari Allah Taala, Jesus deka nanya, “Nama kebuah kita enda arapka iya deh?” Enti sida madahka nya ari mensia, sida takutka mensia mayuh. Nya alai sida pen ngemulaka Jesus madahka sida enda nemu. Tu meri Jesus peluang nulak sereta enggai nyaut tanya sida.

`Bacha Mark 12:1–12. Nama digaga Jesus udah Iya ke enggai nyaut tanya sida tadi, lalu nama empas iya?`

Jesus nusi siti jerita sempama pasal siti kebun anggur, orang ke empu iya, enggau sida ke nyua kebun nya. Jerita ti ditusi Jesus tu nyau deka sebaka enggau jerita sempama pasal kebun anggur di dalam Isaiah 5, ke endur Allah Taala bisi dawa ngelaban Israel ke enda setia. Semua orang ulih meda penyemaka nya, lebih agi bala tuai pengarap.

Jalai jerita tu limpang ari jalai ti biasa ke alai sida ke nyua kebun nya enggai meri sebarang asil ari kebun nya ngagai orang ke bempu iya. Sebaliknya, sida ngemediska sereta munuh bala ulun iya. Pengujung iya, orang ke ngempu kebun nya ngirumka anak iya, ngarapka sida deka bebasaka iya. Tang sida enda baka nya. Penyelai runding sida, enti sida munuh anak nya, dia deh kebun anggur nya deka diempu sida. Pemadu nadai lojik runding sida nya, lalu ukum ti diberi ngagai sida pen sigi patut amat.

Utai ti digaga Jesus dalam jerita tu nya meh meri tangkan, tauka amaran berat ngagai sida tuai pengarap pasal kini ke kuing pejalai sida. Nya alai, enti dipeda ari segi tu, jerita sempama Jesus tu nyadika amaran ti diberi ngena pengasih. Bedau kelalu laun sida deka berubah lalu nyeliahka ukum ti tetap deka datai. Bisi sekeda sida deka nesal, berubah, sereta nerima Jesus. Sekeda ke bukai, enggai.