---
title:  Tambah Penemu
date:   30/08/2024
---

Bacha Ellen G. White, “A Doomed People,” “The Temple Cleansed Again,” and “Controversy,” in The Desire of Ages, pp. 580–609.

“Pengawa Kristus ti nyumpah pun kayu nya ti udah digaga Iya ngena kuasa Diriempu nyadika jaku tangkan tauka ‘amaran’ ngagai semua gerija enggau semua orang Kristen. Nadai orang ulih idup nitihka adat Allah Taala enti iya enda ngelayan tauka mela orang bukai. Tang mayuh amat orang ke enda idup nitihka pengidup Kristus ti penuh pengasih, sereta enda ngerunding diri. Sekeda orang ke ngumbai diri nya orang Kristen ti pemadu manah enda paham ka nama reti bekereja ka Tuhan, tauka ngelayan Tuhan. Sida ngelanggur sereta ngatur baka ni sida ulih ngelantangka diri aja. Sida ngereja utai semina ngerunding diri aja. Timpuh semina berega ba sida enti dikena ngumpul utai ka diriempu aja. Dalam semua pekara tauka hal dalam pengidup sida, semina tu aja meh tuju sida. Sida ngereja utai ka diriempu aja lalu ukai ka orang bukai. Allah Taala udah nempa sida ngambika idup di dunya tu alai pengawa ti enda ngerunding diriempu aja enda tauka enda dikereja sida. Iya nempa sida ngambika mantu pangan diri enggau naka alah. Tang diriempu udah nyadi kelalu besai dataika sida nyau enda ulih meda sebarang utai bukai. Sida nadai ingatka mensia bukai. Orang ke idup semina ka diriempu baka nya, meh orang ke sebaka enggau kayu ara nya, ke dipeda galak sereta rinda tang nadai bebuah. Sida rajin nitihka atur sembah, tang nadai bisi penesal ati tauka pengarap. Sida ngambu diri ngintu adat Allah Taala, tang sida nadai ngasika iya. Mulut sida nyebut, tang patung sida enda nyaut. Dalam Iya ti nyumpah kayu ara nya Kristus mandangka berapa begedi Iya ka orang ke bepura-pura aja. Ku Jesus orang bedosa ke ngaku dosa diri nya kurang agi penyalah iya enti dibandingka enggau orang ke ngambu diri betuaika Allah Taala, tang nadai ngasilka buah ti ngemuliaka Iya.”—Ellen G. White, The Desire of Ages, p. 584.

**Tanya ti deka dipejuraika**:

`Perundingka reti pengawa Jesus ti meresi rumah sembiang nya. Baka ni ku prinsip nya tau dikena ngagai gerija kitai diatu? Baka ni ku pengawa meresi nya patut dipejalaika?`

`Dalam seluruh Injil, beulang-ulang kali, Jesus bejaku pasal Bup Kudus sereta baka ni iya enda tau enda dikamatka. Nama ti dipadahka nya ngagai kitai pasal berapa sentral sida nya ngagai pengidup kitai dalam pengarap? Nama kebuah kitai mesti enggau keras nulak pengawa orang ti nguji deka ngemaruhka kuasa Bup Kudus, lebih agi penemu orang ti madahka Bup Kudus nya semina penemu mensia pasal Allah Taala, sapa Iya, sereta baka ni iya bekereja?`

`Dini alai garis ke betul entara gerija enggau perintah menua? Baka ni ku ajar Jesus dalam Mark 12:13–17 ngiring kitai bejuraika tu?`

`Giga ayat-ayat ke bejaku pasal pengangkat ari mati. Nama kebuah ajar tu sentral amat ngagai pengidup kitai, lebih agi lebuh kitai berundingka gaya tauka ‘keadaan’ orang ke mati?`