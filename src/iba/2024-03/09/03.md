---
title:  Kayu ti Disumpah enggau Kaaba ti Dituchi
date:   26/08/2024
---

`Bacha Mark 11:12–26. Nama reti pekara ti nyadi dalam ayat-ayat tu?`

Pagi siti, datai ari Betani, ti kira dua batu (lebih tiga kilometer mimit) penyauh ari Jerusalem, Jesus berasai lapar. Meda pun kayu ara siti, Jesus mansang kia ngarapka diri bisi tetemuka buah, tang nemu nya penuh daun aja. Pengawa baka tu ukai dikumbai ngenchuri, laban nitihka adat Penyanggup Lama, orang tau makai pemakai ari kebun tauka umai orang bukai lebuh kelalu lapar (Adat Lewi 19:9, Adat Lewi 23:22, Ulang Adat 23:25). Lebuh Iya nadai tetemuka buah ba kayu nya, Iya bejaku ngagai kayu nya, “Awakka orang nadai agi makai buah nuan!” (Mark 11:14, ESV). Utai ti dikereja Jesus tu amat nyelai lalu enda baka ti patut ari Iya, tang utai ti nyadi nangkanka nya balat agi ngiranka ati.

Utai ke nyadi udah nya dipelabaka nyadi ba Laman [Kort] ungkup orang Bansa Bukai, ke nyadi endur bejual jelu piring (ke bedau lama udah ditumbuhka Kiapas). Jesus muru sida ke bejual nya ari laman kaaba nya ngambika pengawa nyembah enggau sunyi ulih dipejalaika baru. Utai ti dikereja Jesus tu beserekang amat enggau sida ke bekuasa bejalaika atur sembah dalam kaaba nya.

Jesus nyambungka dua iti ayat ari Penyanggup Lama ti dikena Iya nganu pengawa sida ti ngamahka rumah sembiang nya. Iya bekeraska kaaba nya meh rumah sembiang ka orang ari semua bansa (Isa. 56:7), ti nyemetak nyangkaum bansa bukai. Udah nya Iya nganu bala sida tuai pengarap ke udah ngaga rumah sembiang Iya nyadi endur alai perumpak belalai (Jer. 7:11). Udah nya, ba pengujung hari ti penuh utai nyadi tu, Jesus ninggalka nengeri nya enggau bala murid Iya (Mark 11:19).

Pagi siti lebuh sida pulai baru ngagai nengeri (peda Mark 11:20–26), bala murid alit amat ati meda kayu ara nya udah mati nyentuk ngagai urat iya. Jesus pen meri pelajar mimit pasal besampi enggau ngampun lebuh Iya nerangka utai ti udah nyadi. Nama reti semua nya kini?

Dua iti jerita tu meh Jerita Selepak ti keempat dalam Mark (peda Pelajar 3). Dalam jerita ti baka tu, bisi ironi dramatik nyadi ke alai bala watak ti segembar (parallel) ngereja utai ti bechanggah tauka bala watak ti bechanggah ngereja utai ti segembar. Dalam jerita tu kayu ara enggau rumah sembiang [kaaba] nya segembar. Jesus nyumpah kayu ara tang meresi rumah sembiang, iya nya tindakkan ti bechanggah. Tang ironi iya ditu iya nya sida tuai pengarap diatu baum deka munuh Jesus, lalu tindakkan nya deka madamka reti enggau guna servis dalam kaaba nya, ti udah dikamatka tauka nyadi nyata dalam Jesus.

`Nama utai dalam pengidup nuan ti begunaka Jesus nuchi iya? Baka ni ku iya tau nyadi?`