---
title:  Tanggung Pengawa Di Dunya Enggau Asil Iya Di Serega
date:   28/08/2024
---

`Bacha Mark 12:13–27. Nama utai ti nyadi ditu, lalu nama pemendar ti diajar Jesus ditu?`

Sida tuai pengarap nguji deka nangkap Jesus dalam utai ti ulih dikena sida nyalah Iya ngagai gabenor Rome tauka ngagai mensia mayuh. Dalam penyerekang tu, utai ti dipetalatka nya meh pasal mayar chukai. Maya nya kelia ba menua nya, enggai mayar chukai reti nya nuan ngelaban perintah Rome, iya nya siti penyalah ti besai amat.

Saut Jesus ti ngasuh meri ngagai raja besai utai ti enggi raja besai lalu ngagai Allah Taala utai ti enggi Allah Taala udah nyelamatka Iya ari panjuk sida, tang iya mega meri jaku ajar ti terang amat pasal tanggung pengawa orang Kristen ngagai perintah menua. “Iya madah laban sida idup dibaruh jaga kuasa Rome, sida patut meri ngagai kuasa nya sukung ti dituntut iya, seagi-agi iya enda belaban enggau tanggung pengawa ngagai kuasa ti lebih tinggi agi. Tang selama sida nunduk dalam pemaik ngagai undang-undang menua, sida patut semampai dulu meri penaluk sida ngagai Allah Taala.”—Ellen. G. White, The Desire of Ages, p. 602.

Utai ti dipetalatka udah nya, nya meh pasal pengangkat ari mati. Sida Saduki [pengajar adat] tu raban imam ke semina nerima  bup Moses ti lima iti nya sebagai Bup Kudus sida. Sida enda arap ka pengangkat orang ari mati. Senario ti dibai sida ngagai Jesus ditu kira ke jaku sema aja, lalu ukai amat udah nyadi. Bisi tujuh iku lelaki diri menyadi enggau siku indu. Nitihka adat Moses, kena ngetanka reta-pesaka terus diibun sida sebilik, enti lelaki mati lalu nadai bisi anak lelaki, dia deh menyadi lelaki iya patut jadi enggau balu nya, lalu sebarang anak ti diadaka ari penikah nya nyadi anak lelaki ke udah mati nya, nitihka adat (Ulang Adat 25:5–10).

Kena sida ngeleseka ajar pasal pengangkat ari mati nya, sida Saduki pen nunjuk ngagai siti dilema moral pasal sapa sida menyadi ke bebinika indu nya lebuh udah angkat ari mati ila. Jesus nyaut jaku sida nya dalam dua langkah, nunjuk ngagai Bup Kudus enggau ngagai kuasa Allah Taala. Keterubah, Iya bejaku pasal kuasa Allah Taala dalam pengangkat nya lalu madahka orang nadai jadi melaki-bini di serega. Udah nya Iya ngeringka doktrin pasal pengangkat nya ari ngapil ngagai Pemansut 3:1–22, ke endur Allah Taala madahka diri Allah Taala ka Abraham, Isak, enggau Jakop. Reti jaku Jesus nya madahka sida nya deka diangkatka ari mati; sida enda deka kekal mati enti Allah Taala nya meh Allah Taala Abraham, Isak, enggau Jakop, iya ke diatu, benung mati.

`Enti orang bisi nanya nuan, “Kati nuan nemu kuasa Allah Taala”? baka ni ku saut nuan, lalu nama kebuah?`