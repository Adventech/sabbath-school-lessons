---
title:  Tama Jerusalem Enggau Menang
date:   25/08/2024
---

`Bacha Mark 11:1–11 enggau Sekariah 9:9, 10. Nama utai ti nyadi ditu?`

Setengah ari jerita tu bejaku senentang Jesus ti ngasuh dua iku murid Iya ngagai siti genturung pendiau dampih dia lalu ngambi siku keledai ti deka ditepan Iya tama ngagai Jerusalem. Nama kebuah mayuh timpuh diambi kena nusi jerita nya?

Saut iya bisi dua serampang. Keterubah, iya nunjukka Jesus bisi kuasa nilit, nyungkak ‘dignity’ [basa] penatai Iya sereta ngaul nya ngagai peneka Allah Taala. Kedua, aspek tu dalam jerita tu bekait enggau Sekariah 9:9, 10, ke bejaku pasal raja ti deka nepan keledai tama ngagai Jerusalem. Iya ngingatka penatai Solomon tama ngagai Jerusalem nepan keledai (1 Raja 1:32–48), lebuh Adonijah nguji deka ngerampas penuduk raja, lalu David  ngarah ngambika Solomon dichiri nyadi raja tekala nya.

“Lima ratus taun sebedau pengada Kristus, nabi Sekariah udah dulu madahka penatai Raja ngagai Israel. Nubuatan tu deka dikamatka diatu. Iya ti lama udah nulak basa diraja diatu datai ngagai Jerusalem sebagai waris penuduk diraja David ti udah disemayaka.”—Ellen G. White, The Desire of Ages, p. 569.

Jerusalem betempat ba menua ti bebukit, kira peninggi 2,400 kaki (kira 740 meters) ari paras tasik. Rambau Jesus kelia orang ke nguan nengeri nya bisi kira 40,000–50,000, tang lebuh Gawai Paska pemayuh orang belipat. Nengeri tu duduk datas tanah ke semina 250 ikar pemesai, tang rumah sembiang [temple] duduk datas munggu pemesai 37 ikar ari 250 ikar nya. Pemanah kompleks kaaba nya ngalahka semua utai bukai dipeda mata.

Jesus tama ari adapka timur, nurun ari Bukit Kana lalu dipelabaka tama nengah Pintu Gerebang Emas (Golden Gate) nuju ngagai Munggu Kaaba [Temple Mount] (diatu gerebang nya udah ditutup ngena batu bata). Seluruh nengeri pen begau laban penatai Jesus nya, lalu semua orang ngelala pemesai reti utai ti dikereja Jesus ngena simbol nya. Orang mayuh ke nyempulang Jesus manjung, hosanna, leka jaku ke bisi reti asal iya “selamatka diatu,” tang pengujung iya mai reti “puji ka Allah Taala.”

Timpuh resia, ke ngelama tu dikemeranka Jesus dalam seluruh Mark, udah abis diatu. Diatu Jesus enggau chara tebuka tama ngagai Jerusalem ngena aksi simbolik diraja. Iya tama ngagai kaaba, tang laban hari udah lemai, Iya semina meda utai ngelingi dia lalu udah nya bejalai enggau bala murid Iya ngagai Betani ke endur sida bemalam. Pengawa ke tau udah nimbulka penyarut tauka ngelaban perintah padam baka nya aja lebuh Iya nyurutka diri ngagai endur bukai. Tang hari siti lain jerita.

`Idea senentang nepan keledai tu meri kitai idea pasal pemaruh ati. Nama kebuah nya siti chiri ti penting amat, lebih agi ungkup kitai orang Kristen? Dipeda ari segi regang nya, nama utai ti udah ditemegahka kitai tauka ngasuh kitai betemegah?`