---
title:  Pesan ti Pemadu Besai
date:   29/08/2024
---

`Bacha Mark 12:28–34. Nama tanya ti dalam ti ditanya pengajar adat ngagai Jesus, lalu nama saut ti begembar dua ti diberi Jesus?`

Dalam Injil Mark naka ke diatu, ketebal agi sida tuai pengarap, kelimpah ari beberapa iku aja, endang ngelaban tauka enggai meda Jesus. Tu utai ke lebih agi nyadi di Jerusalem,ke alai Jesus udah nyakal sida tuai pengarap pasal pengawa sembah dalam rumah sembiang—tu utai ti dikemeranka pengarap orang Judah. Nya alai, ungkup siku pengajar adat ke ngambi masa mendingka kelikuh sereta menghargai saut Jesus, tu mandangka ati ti ikhlas sereta berani besatup enggau penemu orang bukai ti balat enggai ka Jesus. Lebih mudah agi enti iya tembu bediri ke tisi aja lalu meratika utai ti nyadi, amat pen iya sinuka Jesus. Tang lelaki tu enda baka nya.

Pengajar adat tu negu puak pengarap ngena tanya iya senentang ni pesan ti pemadu besai. Jesus nyaut enggau muntang sereta terang, lalu nyebut Shema, iya nya pengaku pengarap dalam pengarap orang Judah ari ayat Ulang Adat 6:4, 5. Pesan ti pemadu besai, ku Jesus, nya meh rinduka Allah Taala enggau pengabis ati, semengat, enggau pengering nuan—retinya, enggau sepenuh iya diri nuan. Jesus lalu meri pengajar adat nya siti bonus ari meri iya pesan ti lumur dua pemadu besai, nyebut ayat ari Penyanggup Lama sekali agi, sekali tu ari Adat Lewi 19:18, iya nya rinduka mensia bukai baka nuan rinduka diriempu.

Kekadang bisi orang ngerunding baka ni kitai ulih merintah orang ngambika rindu. Konteks budaya ke alai jaku perintah rindu tu dikena dalam Ulang Adat meri penerang ngagai kitai. Jaku ti dikena ditu datai ari sempekat orang kelia entara dua raban, lalu leka jaku “rindu” tu bejaku pasal taluk tauka angkun ka atur ti dipinta dalam sempekat nya, lalu enggau taluk ngereja iya. Nya alai, taja iya muai ke tisi konsep pengerindu di entara dua raban nya, iya lebih agi fokus ngagai tindakkan tauka utai ti dikereja ti mandangka penaluk nya.

Pengajar adat nya jujur sereta meda penerang enggau pemuntang saut Jesus, lalu nya ti disebut iya. Kitai ulih membayangkan bala tuai pengarap ke bukai ngayanka mua masam meda pengajar adat ke jujur tu setuju enggau saut Jesus nya, ke nadai orang bukai sanggup ngereja. Jesus mega muji pengajar adat nya ketegal saut iya ti jujur nya, lalu madahka iya enda tentu jauh ari perintah Allah Taala. Enda jauh ukai reti nya udah di dalam. Utai ti agi diguna pengajar adat tu nya meh ngelala sapa Jesus nya lalu nitihka Iya, tu meh siti agi singkang ke mua dalam pejalai pengarap.

`Baka ni kitai deka belajar rinduka Allah Taala sereta rinduka orang bukai baka ti rinduka diriempu? Nama kebuah regang nya meh kunchi kena nitihka pesan tauka jaku perintah tu?`