---
title:  Enda Ulih Dilupaka
date:   08/09/2024
---

`Bacha Mark 14:1–11. Nama dua iti jerita ti berasuk ditu, lalu baka ni ku seduai nya sama beridup ba pangan diri?`

Mark 14:1 madahka Paska deka datai dua hari da agi. Reti nya miting tu nyadi kira ba malam hari Selasa tauka Rabu dalam minggu nya. Bala tuai agama endang bisi pelan enggau timpuh sida empu. Sida semina begunaka jalai ngulihka tuju sida nya. Lalu jalai nya deka datai ari chara ti enda disangka.

Tu meh Jerita Selepak ti kelima dalam Mark (peda Pelajar 3). Jerita pasal aum sida ngelaban Jesus besambung enggau jerita pasal indu siku ti nata pala Jesus ngena minyak wangi ti berega. Dua iku perangai ti begembar deka ngereja utai ti bedanjang enggau pangan diri, mandangka bida ti penuh ironi.

Mark nadai madahka sapa indu nya. Pemeri iya ti luarbiasa nya ngagai Jesus bebida amat enggau pengawa Judas ti nyadi munsuh dalam pua ti nyual Tuhan iya. Indu nya nadai dipadahka nama; tang Judas dikira siku ari sida ke Duabelas. Rega pemeri indu nya bisi dipadahka; tang rega enggi Judas semina semaya deka diberi duit.

Nadai nyemetak dipadahka kebuah indu nya ngereja baka nya, tang bala temuai ke enggau makai lemai nya nyau tenganga magang laban dalam runding sida minyak wangi ti berega kira gaji setaun nya udah dibasau ngapa ditataka indu nya ba Jesus. Tang Jesus, bejaku ngeringka indu nya lalu madahka utai ti udah dikereja iya nya deka disengkaum dalam injil ti deka ditusi ngagai seluruh dunya nyadika pengingat ka iya. Tu enda ulih dilupaka. Iya ke bendar, semua empat iti Injil sama nusi jerita tu taja bisi besibir ari pangan diri, engka laban jaku Jesus ti madahka utai ti dikereja iya nya deka dikingatka belama.

Pengawa Judas ti nyual Jesus mega enda ulih dilupaka. Mark madahka Judas ngereja nya ari pengamu. Injil John lebih nyemetak agi (John 12:4–6).

Ditu Mark bemain mimit enggau leka jaku “manah” dikena iya nunjukka bisi dua iti tuju, tauka rencana ti bejalai dalam jerita-jerita tu. Jesus ngumbai utai ti dikereja indu nya “manah” dalam Mark 14:6. Iya madah kita tau selalu ngereja utai “manah” [mandangka penyiru] ngagai sida ti seranta (Mark 14:7) lalu dalam Mark 14:9, Iya ngumbai utai ti dikereja indu nya meh Berita Manah [Injil]. Dalam Mark 14:11, Judas ngiga “peluang ti manah” kena nyual Jesus. Reti bemainka leka jaku ditu baka ti nunjukka rancangan mensia ti deka munuh Mesias nya ba pengujung iya deka nyadi sebagi ari jerita injil laban iya ngasuh nyadi peneka Allah Taala di deka meri Anak Iya dikena nyelamatka mensia.

`Baka ni ku Rome 8:28 nyaup nerangka utai ti deka nyadi ditu?`