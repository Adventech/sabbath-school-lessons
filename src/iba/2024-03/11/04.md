---
title:  Getsemani
date:   10/09/2024
---

`Bacha Mark 14:32–42. Nama ti disampika Jesus di Getsemani, lalu baka ni ku sampi Iya nya disaut?`

Ninggalka nengeri Jerusalem ke alai sida makai Paska, Jesus enggau bala murid Iya bejalai meraka Lebak Kidron nuju ngagai siti kebun ba tisi Bukit Kana--Kebun Getsemani. Getsemani reti nya pitan minyak, ti nunjukka bisi pitan kena proses minyak ba kawasan nya. Endur iya ke bendar enda ditemu laban orang Rome udah nebang semua kayu ba Bukit Kana dia lebuh sida ngelulungka Jerusalem ba taun 70 A.D.

Lebuh datai ba kebun nya, Jesus ninggalka bala murid Iya dia, lalu Iya tama dalam ka agi enggau Peter, James, enggau John. Tang udah nya iya ninggalka sida tiga nya mega, lalu Iya kediri tama jauh agi ke dalam. Takah Iya ti nyeraraka diri tu nunjukka Jesus makin jauh ke jauh misahka diri lebuh Iya betunga enggau pemerinsa ti datai diasaika Iya enda lama agi.

Jesus besampi ngambika mangkuk pemerinsa nya diambi ari Iya, tang semina enti nya nitihka peneka Allah Taala (Mark 14:36). Iya ngena leka jaku bansa Aram Abba, ti disalin Mark nyadi “Apai.” Jaku nya ukai mai reti “Daddy,” munyi ku sekeda orang.  Leka jaku ti dikena anak nyebut apai nya meh abi (peda Raymond E. Brown, The Death of the Messiah, Anchor Bible Reference Library [New York: Doubleday, 1994], vol. 1, pp. 172, 173). Taja baka nya, leka jaku Abba, Apai, ti dikena nya nunjukka pengerapat kaul diri sebilik, ke patut dikingatka ditu.

Jesus besampi ngambika mangkuk pemerinsa nya diambi. Tang Iya nundukka diri ngagai peneka Allah Taala (bandingka enggau Sampi Tuhan, Matt. 6:10). Makin nyadi nyata dipeda dalam jalai Jerita Pemerinsa nya saut Allah Taala ngagai sampi Jesus nya meh “No” tauka “Enda ulih.” Iya enda deka ngambi mangkuk pemerinsa nya, laban semina nengah nya aja Iya ulih meri jalai selamatka ngagai dunya. Lebuh nuan betapi enggau pemar, teperansang agi ga asai ati enti bisi bala pangan ke nyukung nuan. Dalam Pilipi 4:13, Paul bejaku pasal ngereja semua utai nengah Iya ti ngeringka iya. Mayuh orang enda ingatka Pilipi 4:14, ke alai rasul nya ngepunka jaku iya ngena leka jaku, “Tang.” Ku iya, “Tang manah amat kita udah nulung aku lebuh aku dituntung penusah” (ISV). Tu meh ti dikinginka Jesus ba Getsemani. Tiga kali iya datai ngarapka bala murid Iya ngeringka Iya. Tang, tiga kali nya sida tinduk. Ke penudi iya, Iya ngerak sida dani lalu enggau Iya mansang ke mua deka betapi enggau pechara. Iya udah besedia; tang sida enda.