---
title:  Ninggalka Semua Lalu Rari Ari Jesus
date:   11/09/2024
---

`Bacha Mark 14:43–52. Nama utai ti nyadi ditu ti penting amat dalam pelan keselamatan?`

Tekenyit amat ati kitai meda siku ari orang ti rapat ngagai Jesus udah nyual Iya ngagai bala munsuh Iya. Bup Injil nadai madah enggau silik nama kebuah Judas ngaga utai baka nya. Tang Ellen G. White madah: “Judas sigi bisi ati ti angkunka duit; tang selama tu iya enda selalu mandangka diri jai agi dataika iya nyau ngereja utai baka tu. Iya sigi ngembuan ati ti balat amuka pengaya dataika nya nyau nguasa pengidup iya. Pengerindu iya ka duit udah ngalahka pengerindu iya ka Jesus. Ketegal iya nyagi diri nyadi ulun ka penyai siti tu iya udah nyerahka diri ngagai Sitan, ke ulih ngasuh iya ngereja sebarang utai dalam dosa.”—Ellen G. White, The Desire of Ages, p. 716.

Pengawa nyual [khianat] baka tu sigi dikutuk semua orang, nyengkaum sida ke bekenaka orang ke sanggup bejual orang baka tu (bandingka enggau Matt. 27:3–7). Tang utai ti dikereja Judas tu pemadu iya keji laban iya nguji ngelalaika penyai iya nya ngena chara mandangka diri baka kaban. Iya madah ngagai bala mayuh ke enggau iya, orang ke disium iya nya meh orang ti deka ditangkap sida. Judas nguji deka ngelalaika pengawa iya ti salah nya ari Jesus enggau bala murid ke bukai.

Utai pen nyadi charut lebuh orang mayuh nangkap Jesus. Bisi siku orang nyintak pedang (John 18:10, 11 madahka nya Peter) lalu mantap pending orang gaji imam besai. Jesus bejaku ngagai bala orang ke mayuh nya, nganu sida ngereja utai belalai ke enda berani sida ngereja ba mua orang mayuh, lebuh Iya ngajar ba rumah sembiang. Jesus ngujungka jaku Iya ngena rujukkan ngagai jaku Bup Kudus ke udah dikamatka. Tu meh siti agi kelai pasal dua iti rencana ti bejalai dalam Jerita Pemerinsa nya—iya nya peneka Allah Taala benung deka dikamatka lebuh peneka mensia benung bekereja deka munuh Mesias nya.

Bala murid semua ngerarika diri, nyengkaum Peter, ke udah nya pegari baru, nitihka Jesus ari jauh lalu tulihka penusah diri udah nya. Tang Mark 14:51, 52 bejaku pasal siku orang bujang ti nitihka Jesus, tang jerita tu semina bisi ditemu ditu aja lalu nadai dalam Injil ke bukai. Sekeda orang ngumbai nya Mark empu, tang nadai bisi bukti kena nentuka iya. Utai ke ngalitka ati ditu madahka iya rari telanjai. Orang bujang tu ukai ninggalka semua utai lalu “nitihka” Jesus, tang ninggalka semua utai lalu “rari” ari Jesus.

`Perundingka idea ti ngenakutka ati tu pasal nyadi ulun ngagai siti penyai ke ngujungka Judas ngereja penyai ke siti tu. Nama ti tau dipelajarka kitai ari nya pasal begedika dosa, lalu ulih pengasih Allah Taala, ngalahka dosa?`