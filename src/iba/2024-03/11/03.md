---
title:  Makai Malam Ti Penudi
date:   09/09/2024
---

`Bacha Mark 14:22–31 enggau Pemansut 24:8. Nama ti bisi dalam jerita ditu ke bisi besai amat reti ngagai pengarap Kristen?`

Mark 14:12 madahka tu meh hari ti keterubah makai Roti ti Enda Beragi, lebuh anak domba Paska di dibunuh nyadika piring. Sida ke makai nya kenaka lemai hari Khamis.

Ba Makai Malam ti penudi nya, Jesus numbuhka siti servis pengingat ti baru. Iya beralih ari Gawai Paska orang Judah lalu bisi kait terus ngagai pemansut orang Israel ari Ejip sereta lalu nyadi umat sempekat Allah Taala ba Sinai. Lebuh sempekat nya ditanggam, dalam Pemansut 24:8, Moses mechik semua sida ngena darah jelu piring lalu bejaku, “Tu darah kena nanggam sempekat ti udah digaga TUHAN enggau kita, lebuh Iya meri semua pesan tu” (ESV).

Patut diperatika ditu, sida nadai bekenaka anak domba Paska ti nyadika piring nya, lebuh sida Makai Malam, ti ditumbuhka Jesus tu. Kebuah iya laban Jesus meh Anak Domba Allah Taala nya (bandingka enggau John 1:29). Roti ti dikena ba Perjamuan Tuhan nya nyempamaka tubuh Iya. Sempeka Baru nya (bandingka enggau Jer. 31:31–34) ditanggam ngena darah Jesus, lalu ai anggur nya nyempamaka tu. Ku Iya, “Tu darah Aku, darah sempekat, ti dituang ke orang mayuh” (Mark 14:24, ESV).

Lalu, diselepak semua nya, Jesus madahka semua sida murid Iya deka ninggalka Iya. Jesus nyebut ayat Sekariah 13:7, ke bejaku pasal pengibun bedus deka dibunuh lalu bala bedus deka pambar. Jesus meh pengibun bedus nya, lalu bala murid Iya meh bala bedus nya. Tu meh berita ti balat ngenusahka ati. Tang Jesus mega meri sida jaku pengadang, ngulang baru jaku tilit Iya pasal pengangkat Iya ari mati. Iya madahka diri deka ngagai Galili dulu ari sida. Jaku tilit nya deka disebut orang bujang ti ba pendam Jesus, dalam Mark 16:7, lalu ari nya iya ngundan reti ti besai ditu.

Tang semua tu kelalu berat deka diterima sida murid, lebih agi Peter, ti besumpah enda deka ngelarika diri taja semua sida ke bukai deka lari. Taja pia, Jesus meri jaku tilit ti berat ti madahka Peter deka nyangkal Iya tiga kali sebedau manuk mengkukuk dua kali. Tilit nya deka bisi peranan besai lebuh maya Jesus dipecharaka lalu Peter nyangkal Iya; nya alai, iya bisi reti besai ditu mega.

`Nama utai udah dipelajarka nuan lebuh maya nuan besemaya ngagai Tuhan nuan deka ngereja siti-siti utai tauka enda deka ngereja siti-siti utai tang pengujung iya utai nya ga di dikereja tauka enda dikereja nuan?`