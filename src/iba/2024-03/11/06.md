---
title:  Sapa Nuan?
date:   12/09/2024
---

`Bacha Mark 14:60–72. Bandingka respons Jesus ngagai pekara ti nyadi enggau respons Peter. Nama pelajar ti tau diambi kitai ari bida nya?`

Mark 14:53–59 nusi Jesus dibai ngagai Kunsil lalu berengkah dipecharaka. Tang pengawa sida nya baka tekura tepantup ba bandir. Beulang-kali sida tuai-tuai nguji nekanka Jesus ngena jaku tuduh sida, tang enda mujur. Penulis Injil tu madahka jaku saksi sida pen enda besetuju enggau saksi pangan diri. 	Pengujung iya imam besai empu bediri lalu bejaku enggau Jesus terus. Terubah iya Jesus enda nyaut. Tang udah nya imam besai mejal Jesus besumpah ngena nama Allah Taala (peda Matt. 26:63) lalu nanya Iya sekalika Iya nya Mesias [Kristus]. Enggau terus terang Jesus nyaut madahka diri iya, lalu udah nya merujuk ngagai ayat Daniel 7:13, 14 ke bejaku pasal Anak Mensia ti duduk muakka kanan Allah Taala lalu deka datai datas remang ari serega. Tu kelalu mayuh deka diterima imam besai, nya alai, iya pen nyarikka baju jubah iya lalu minta Jesus diukum, lalu Kunsil pen tikala nya setuju. Bala sida tuai berengkah ngemaluka Jesus ari ngeludah Iya, mampul mua Iya, malu Iya, lalu ngasuh iya benabi ba mua sida.

Nyadi sekumbang Jesus benung dipecharaka sereta meri saksi ti betul di dalam, Peter benung meri saksi ti bula di luar.  Tu meh Jerita Selepak ti keenam enggau ti penudi dalam Mark, lalu ditu meh ironi iya lebih agi nyata. Ditu dua watak segembar, Jesus enggau Peter, ngereja utai ti bebida. Jesus meri jaku saksi ti betul, Peter meri ti bula. Tiga kali Peter disapa orang gaji tauka orang ke bisi dia, lalu tiap kali iya nyangkal diri bisi kaul enggau Jesus, nyentukka iya nyau besumpah.

Nya meh maya manuk mengkukuk kedua kali, lalu tikala nya Peter pen ingatka jaku tilit Jesus ti madahka iya deka nyengkal Jesus tiga kali malam nya. Iya pen nesal ati lalu nyabak. Ditu meh ironi ti nyata amat—ba pengujung Iya ti dipecharaka, Jesus dipampul mata lalu dipalu lalu diasuh “benabi!” Sida ngereja baka nya kena ngeleseka Iya laban Iya enda ulih meda sapa orang ke malu Iya. Tang, lebuh maya sida ngereja baka tu ngagai Iya, Peter benung nyangkal Iya ba laman dibaruh din, ngamatka siti ari nubuatan Jesus. Ari ke nyangkal Jesus, Peter ke bendar iya mandangka Jesus nya amat Mesias.

`Nama jaku peransang [pengadang] ti deka diberi nuan ngagai orang, ke taja iya deka nitihka Jesus, tang iya kekadang gagal ngereja nya? Sapa meh kitai, ke enda kala gagal, kekadang, nitihka utai ti ditemu kitai dikedeka Jesus?`