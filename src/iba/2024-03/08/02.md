---
title:  Pelan Allah Taala Ungkup Pengidup Laki-bini
date:   18/08/2024
---

`Bacha Mark 10:1–12, enggau mega Pemungkal 1:27 enggau Pemungkal 2:24. Nama panjuk ti belalai dalam tanya sida Parisi pasal sarak, lalu nama pelajar ti diberi Jesus dalam saut Iya?`

Dalam ayat tu, sida Parisi nanya Jesus enti laki tau muai bini nitihka adat. Ba orang Parisi, adat sida ngemendarka orang sarak. Tang atas kebuah nama? Raban Sekula Shammai ke lebih terit ba pekara tu madahka orang tau sarak ketegal kebuah nadai anak, enda meri belanja tauka reta, enda ibuhka emosi, tauka enda taluk ka laki tauka bini. Raban Sekula Hillel lebih tendur agi ba pekara tu, madahka orang tau sarak ketegal nyau ka sebarang kebuah, taja pen proses sida ngemendarka sarak nya lebih mayuh leman, lalu nyaup ngelubahka proses nya ngasuh iya lama agi.

Nya alai, kira ke nyelai mimit meh sida ti nanya Jesus tanya ti mungkur semua nya sekali enti sarak sigi dikemendarka dalam adat sida. Iya ke bendar bisi panjuk dalam tanya nya ti deka dikena sida nangkap Jesus ngambika kena hal enggau raja Herod Antipas, ke merintah kawasan adapka timur Jordan dia, ke endur Jesus diatu. Antipas udah nyarak bini iya lalu jadi enggau Herodias, iya nya bini menyadi iya empu. Herod udah mumpung pala John Pemaptisa laban John udah nyalah pengawa iya ti ngambi bini menyadi iya tu (peda Matt. 14:1–12).

Jesus nyilat tanya sida nya ngena tanya ari Iya Empu, ke endur Iya nanya sida Parisi nya pasal pesan tauka ajar Moses senentang pekara tu. Dalam saut sida Parisi sida ‘merujuk’ ngagai ayat Ulang Adat 24:1–4, ti bejaku pasal kes bebini-belaki baru udah bekau sarak. Orang Israel ba jeman Moses kelia endang udah nitihka adat sarak tu. Adat ke disebut dalam Ulang Adat 24 tu sigi dikena nyaga sida ke indu. Tang lebuh maya Jesus kelia adat tu udah diputar-belit ka Raban Sekula Hillel ngambika orang mudah agi sarak ketegal nyau ka sebarang kebuah. Nya alai, adat ti sepatut iya kena nyaga sida ke indu diatu nyau dikena ngasuh lebih mudah agi muai sida.

Jesus enda betalat enggau sida pasal adat kes dalam Ulang Adat 24, tang Jesus ‘merujuk’ ngagai atur asal Allah Taala ungkup laki-bini, dalam Pemungkal 1 enggau 2. Iya nunjukka ari penumbuh dunya Allah Taala udah ngaga mensia lelaki enggau indu (P’kal. 1:27), dua iku mensia. Udah nya Iya ngempungka pemendar tu enggau Pemungkal 2:24, ti madahka lelaki ninggalka apai enggau indai iya lalu begulai enggau bini iya, lalu seduai nya nyadi setubuh. Lalu konsep penyerakup tu meh nyadi pelasar penetap Jesus ka penanggam penikah. Utai ti udah ditampilka Allah Taala, nadai mensia tau nyeraraka iya.

`Nama ke ulih digaga gerija kita kena ngeringka penikah bala anggota gerija? Baka ni ku nuan deka nyaup penikah sida ke udah pambar?`