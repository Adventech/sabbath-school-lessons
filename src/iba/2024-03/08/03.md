---
title:  Jesus Enggau Anak Mit
date:   19/08/2024
---

`Bacha Mark 10:13–16. Nama ti digaga Jesus ngagai sida ke mai bala anak mit ngagai Iya?`

Taja pen anak nya utai ti balat dikinginka orang kelia (lebih agi anak lelaki dalam budaya ti dikuasa raban lelaki), beranak enggau pengawa ngemesaika anak nya ukai utai ke mudah. Enggau nadai chara berubat moden baka ke bisi kemaya hari tu, sida indai ke beranak enggau anak ke baru ada, sida anak mit kelia betapi enggau risiko besai. Mayuh budaya maya nya bisi ubat tradisional enggau macham ubat bukai meh kena nyaga sida tu ari kuasa ke enda manah.

Taja pen anak nya amat dikinginka, tang sida nya dianggap status sosial ke baruh, indah nyau ke sama pemaruh status enggau ulun, (Gal. 4:1, 2). Dalam dunya Grika-Roma kelia, anak mit ke timpang pendiau tauka dikenggaika deka bungkar, tauka ditikauka ngagai sungai. Anak lelaki lebih berega agi ari anak indu; kekadang anak indu dibuai baka nya aja tauka ditejuka mati. Kekadang anak mit ke dibuai nya “diselamatka” orang, tang ditupi lalu dikemesaika ngambika dijual nyadi ulun.

Sida murid baka ke lalu enda meretika ajar Jesus dalam Mark 9 senentang nerima perintah Allah Taala baka anak mit (Mark 9:33–37). Diatu sida ngerara orang ke datai mai anak mit ngagai Jesus ngambika diberekat Iya, engka sida ngira Jesus nadai bisi timpuh kena ngereja pekara ke mit baka nya.

Sida salah sangka. Jesus kieh. Dalam seluruh Mark, Jesus bisi reaksi ke berupai amat ngagai orang, lalu bisi amat utai tau dipelajarka kitai ari meratika siti ari reaksi Iya ti keras ngagai orang ke nagang bala anak mit ari datai ngagai Iya.

Enggau keras Iya ngerara sida murid Iya ngambika enda nagang sida anak mit nya datai. Nama kebuah? Laban perintah Allah Taala enggi sida nya, lalu orang mesti nerima iya enggau sikap sereta perening ke dikembuan anak mit—kira ke nunjuk ngagai pengarap anak mit ka Allah Taala ke muntang sereta nyemetak.

“Anang ngasuh perangai nuan ke enda baka Kristus nya meri gambar ke salah pasal Jesus. Anang ngempang anak mit datai ngagai Iya ketegal penyelap ati enggau pengasar nuan. Anang ngasuh sida ngasaika menua serega nya ukai endur ke lantang endur diau ketegal nuan bisi dia. Anang bejaku pasal pengarap nya baka siti pekara ke enda ulih anak mit meretika iya, tauka beulah baka sida ke enda dikarapka nerima Kristus lebuh sida agi mit. Anang meri sida gambar ke salah ti madahka pengarap Kristus nya pengarap ke reredu, lalu enti sida deka datai ngagai Juruselamat nya sida enda tau enda ninggalka semua utai ke ngaga pengidup lantang sereta gaga.”—Ellen G. White, The Ministry of Healing, pp. 43, 44.

`Baka ni ku nuan deka mandangka Jesus ngagai anak ke ngilingi nuan enggau lebih manah agi?`