---
title:  ‘Nama Utai Ti Diasuh Nuan Kereja Aku Ke Nuan?’
date:   22/08/2024
---

`Bacha Mark 10:46–52. Baka ni ku reaksi Bartimius ngagai Jesus ti mansa iya dia?`

Naka ke diatu dalam Injil Mark, kelimpah ari beberapa kali, Jesus selama tu enda ngasuh orang betusi pasal kereja ajih Iya enggau sapa Iya. Dalam jerita tu, lebuh Jesus bejalai ninggalka Jeriko, siku lelaki ti buta ke minta sedekah ba tisi jalai, lebuh iya ninga nya Jesus ari Nasaret, iya pen ngangau enggau nyawa ti inggar, “Jesus, Anak David! Kasihka aku!” (Mark 10:47, NKJV). Ngasika motif pemandang/resia bup Mark tu, bala mayuh ke dia sama bejalaika peranan sida ke ngasuh orang anang inggar, tang sida enda ulih nagang orang buta nya ari ngangau enggau inggar.

Tang Bartimius enda pedulika jaku sida, lalu ngangau enggau nyawa ke besai agi, “Jesus, Anak David! Kasihka aku!” (Mark 10:48, NKJV). Jaku iya nya sama ngaku pengarap iya ba Jesus sebagai Mesias sereta pengarap ka Jesus ulih ngeraika iya. Gelar “Anak David” lebuh jeman Jesus kelia bisi dua iti konsep bekait enggau iya—1) nirika raja baru megai perintah Israel (bandingka enggau Isaiah 11; Jer. 23:5, 6; Jer. 33:15; Esek. 34:23, 24; Esek. 37:24; Mik. 5:2–4; Sek. 3:8; Sek. 6:12), lalu 2) orang nya bisi kuasa ngeraika orang lalu muru antu.

Jesus ngetu lalu ngasuh sida ngangauka orang ke buta nya.  Orang ke buta nya lalu ngesaika serayung iya, engkejuk angkat, lalu datai ngagai Jesus. Orang buta lebuh maya Jesus kelia sama penuduk enggau sida ke balu enggau sida anak patu-balu, iya nya penuduk ti dibaruh sekali dalam masyarakat. Sida tu meh orang ke pemadu mensena lalu amat merinsa. Serayung nya nyadika pengelikun iya. Ngesaika serayung nya reti nya iya bisi pengarap ka Jesus deka ngeraika iya.

Lalu Jesus pen enda ngelebuka iya. Enggau pengamat, sapa-sapa aja orang ke datai ngagai Iya minta tolong Iya dalam Injil bulih utai ti dipinta sida. Jesus nanya tanya ti sama ti ditanya Iya ngagai James seduai John dalam Mark 10:36, “Nama utai ti diasuh nuan kereja Aku ke nuan?” (Mark 10:51, NKJV). Enggau enda kakang, lelaki ke buta nya minta diri ulih meda, lalu Jesus muka mata iya tikala nya. Lelaki buta nya pen nitihka Jesus nengah jalai nya.

Jerita tu nutup seksyen pasal nyadi murid dalam Mark, nyadika ‘bookend’ [penyidir bup] enggau jerita ke siti nyin pasal ngeraika siku lelaki buta dalam Mark 8:22–26. Dua iti jerita tu nyadika chunto baka ni nyadi murid nya pasal meda dunya ngena mata baru, kekadang enda tentu terang terubah iya tang semampai nitihka Jesus nengah jalai ti diuluka Iya.

`Baka ni nuan kala ngangau ngagai Jesus, “Jesus Anak David, kasihka aku!”? Nama nyadi udah nya, lalu nama ke udah dipelajarka nuan ari pengalaman nya?`