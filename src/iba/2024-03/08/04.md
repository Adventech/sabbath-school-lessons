---
title:  ‘Pelaburan’ Ke Pemadu Manah
date:   20/08/2024
---

`Bacha Mark 10:17–31. Nama pelajar ti beguna pasal pengarap enggau rega [kos] nyadi murid, ungkup sebarang orang, miskin tauka kaya, dipandangka ditu?`

Chara lelaki tu datai ngagai Jesus nunjukka iya ikhlas sereta bebasaka Jesus. Iya datai belanda, sereta lalu besugang ba mua Jesus, lalu nanya siti tanya ti sentral ngagai destini genap iku mensia—Nama utai ti enda tau enda dikereja aku ngambika aku bulih pengidup ti meruan belama iya?” Kena nyaut iya Jesus merujuk ngagai lampang batu ti kedua Pesan Sepuluh [tauka Decalogue]. Sekali agi, lelaki nya nunjukka pengelurus diri ari ti madahka diri udah ngintu semua pesan nya, ari iya agi biak suba.

Ari entara empat iti Injil, semina Mark aja ti madahka Jesus rinduka lelaki nya. Bisi utai ti narit ati pasal pengelurus ati lelaki tu. Tang Jesus ngetes keikhlasan ati iya ari ngasuh iya nyual semua utai ti dikemisi iya lalu udah nitihka Iya. Ninga nya, lelaki nya pen mupuk ari nya enggau ati ti balat tusah, laban iya kaya bendar. Iya ke bendar lelaki tu enda amai ngintu semua pesan nya. Iya udah ngelanggar pesan ti keterubah, ngengkah utai bukai lebih ari Allah Taala dalam pengidup iya. Pengaya iya nya udah nyadi engkeramba ti disembah iya.

Udah nya Jesus lalu nerangka baka ni pengaya nya landik amat narit sereta nanchang ati mensia, nyentukka lebih mudah agi jelu baka unta tama nengah lubang jarum ari orang kaya tama ke serega.

Alit ati sida murid ninga jaku Jesus nya lalu berunding sapa meh orang ke ulih diselamatka. Jesus pen meri 'tumbuk ti kena abi' iya dalam Mark 10:27. “Ba mensia, utai tu enda ulih, tang ba Allah Taala utai tu enda baka nya, laban ba Allah Taala semua utai ulih magang” (ESV).

Mark 10:27 tu meh baka tempat ti pemadu manah endur nembuka jerita tu: iya nya, nuan enda ulih tama ngagai serega ngena kausa diriempu, nuan begunaka pengasih Allah Taala ngambika nuan ulih diselamatka.

Tang Peter lalu nibarka jaku madahka iya enggau bala bakih iya udah ninggalka semua utai lalu nitihka Jesus. Ngagai nya Jesus nyaut madahka utai ke udah ditinggalka sida ketegal nitihka Iya nya nadai nya enti dibandingka enggau utai ti deka diterima sida, diatu enggau “dalam dunya ti deka datai ila” (ESV).

Tu poin iya: pemati Jesus meh ti mutarka penyalah dosa mensia, lalu udah nya pengasih Kristus, enggau pengangkat Iya meh meri mensia kuasa kena ngasika pesan Iya.

`Bacha Rome 6:1–11. Baka ni ku ayat-ayat tu mandangka pengamat bisi pengasih Allah Taala dalam pengidup kitai, dalam pengawa ti ngitung kitai lurus enggau ngagai kitai nyadi orang ke baru di dalam Iya?`