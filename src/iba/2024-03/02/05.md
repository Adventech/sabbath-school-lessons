---
title:  Resia Pelayanan Jesus
date:   10/07/2024
---

`Bacha Mark 1:35–39. Nama pelajar ti penting ke tau diambi kitai ari utai ti dikereja Jesus ditu?`

Sebedau rerak tawas Jesus angkat lalu bejalai ngagai siti endur ti sunyi, lalu besampi dia. Mark 1:35 nekanka sampi nyadika fokus aktiviti Jesus. Semua jaku bukai ti dikena dalam genteran nya dalam bentuk simpul jaku--Iya angkat, pansut ari rumah, lalu bejalai (semua tu dalam bentuk ‘aorist’ tense dalam jaku Grika, ti nunjukka utai ti dikereja nya udah tembu). Tang leka jaku kereja “besampi” dalam tensa ti bedau tembu, dalam bentuk ti dikena nyebut, lebih agi ditu, proses ti benung dipejalaika. Iya benung besampi, lalu terus besampi. Ayat tu mega nekanka berapa tumu Jesus angkat lalu bejalai keluar, ti nunjukka timpuh Iya besampi kediri nya panjai.

Dalam seluruh Injil, kitai meda Jesus nya sebagai mensia ti besampi (peda Matt. 14:23, Mark 6:46, John 17). Tu dipeda baka siti ari resia kuasa Jesus dalam pelayanan Iya.

`Bacha Luke 6:12. Nama ti diajar tu ngagai kitai pasal pengidup besampi Jesus?`

Mayuh orang Kristen udah ngagihka timpuh tetap endur sida besampi. Tu praktis ti manah sereta betul, tang iya tau nyadi kelalu rutin [kelalu biasa], datai ka iya dikereja baka utai ti diapal aja. Siti jalai kena mansutka diri ari rutin baka tu, iya nya, kekadang nukar timpuh besampi kitai tauka besampi lebih lama agi ari biasa. Poin ditu, iya nya anang ngunchi diri dalam siti formula ke enda ulih diubah agi.

Peter enggau bala bakih iya enda enggau Jesus ngelawa tempat Iya besampi. Engka nemu sida dini endur nya, laban sida tetemuka Iya udah nya. Jaku sida ti madahka semua orang benung ngiga Jesus nunjukka sambung pengawa kemari ke alai mayuh agi orang digeraika sereta diajar. Tang Jesus nyakal penemu sida lalu nunjuk ngagai mayuh tempat bukai ke deka dilawa sida bejalaika pengawa. “Ku Iya nyaut, “Aram kitai bejalai ngagai nengeri bukai, ngambika Aku nusui Berita Manah dia mega, laban nya endang kebuah Aku datai”(Mark 1:38, NKJV).

`Enti Jesus Empu begunaka timpuh mayuh besampi, kati baka kitai deh, ni pemayuh timpuh patut dikena kitai dalam sampi? Nama ti dipadahka teladan Jesus ngagai kitai?`