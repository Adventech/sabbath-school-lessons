---
title:  Mayuh Agi Pelayanan Lebuh Hari Sabat
date:   09/07/2024
---

`Bacha Mark 1:29–34. Baka ni ku Jesus mantu ruang-bilik Peter, lalu nama pelajar spiritual ke ulih diambi kitai ari jerita nya?`

Lebuh servis sembiang ke luarbiasa nya udah tembu di rumah sembiang tadi, Jesus enggau bala murid Iya ke mimit nya (Peter, Andrew, James, enggau John) mansang ngagai rumah Peter, deka belelak, makai begulai dia ngapuska hari Sabat dia.

Tang bisi siti utai ke ngirauka ati ke nyerayung senario dia: iya nya, entua Peter ti indu, bisi angat isi, lalu jeman nya kelia, reti nya enti nuan enda gerai, nuan deka mati. Sida madah ngagai Jesus pasal entua Peter ke sakit nya, lalu Jesus megai jari iya lalu ngangkatka iya. Tekala nya iya pen gerai lalu angkat mela sida. Tu meh chunto ti pemadu manah pasal prinsip ti madahka orang ke udah diselamatka, udah digeraika, ulih Jesus deka angkat lalu ngelayan tauka mela orang bukai udah nya!

Dalam seluruh Mark kitai suah meda Jesus ngeraika orang ngena chara negu orang ke sakit nya (peda Mark 1:41; Mark 5:41), taja pen bisi maya bukai ayat nadai madahka Iya negu orang ke sakit nya (peda Mark 2:1-12, Mark 3:1-6, Mark 5:7-13).

Pengawa Jesus sehari nya bedau tembu. Udah padam matahari lemai nya mayuh orang datai ngagai rumah Peter minta digeraika, udah tentu laban sida udah meda utai ti udah nyadi ba rumah sembiang pagi nya, tauka udah ninga pasal iya. Taja pen penulis Injil Mark tu enda nusi ngagai bala pemacha iya pasal mensia ke enda datai lebuh agi jam Sabat nunjukka iya ngarapka sida pemacha iya nemu pasal hari Sabat. Nyadi chiri Injil Mark ti baka tu endang konsisten enggau bala pemacha iya nya endang orang ke ngintu hari Sabat.

Mark madahka semua orang di nengeri nya datai begelumu ba mua pintu lemai nya (Mark 1:33). Udah tentu Jesus begunaka timpuh umbas iya pengelama kena nulung semua sida nya.

“Jam betangkan jam bala mensia datai lalu pegi; laban nadai siku sida nemu sekali Jesus agi bisi dia enggau sida hari siti. Nadai kala orang di Kapernaum meda hari baka tu suba. Dinga munyi panjung orang udah menang sereta munyi nyawa orang udah digeraika. Jesus mega ngasai gaga ati udah ngerak pengaga ati dalam orang dia. Lebuh Iya meda pemerinsa ti ditatka sida ti datai ngagai Iya, ati Iya penuh penyinu ka sida, lalu iya begaga ati dalam kuasa Iya ti ulih ngeraika sida lalu meri pengelantang ka sida.

“Jesus enda badu ngapa nyentuk ngagai orang sakit ti penudi iya udah digeraika Iya. Nyau udah jauh malam baru orang ke mayuh tadi udah mulaika diri magang, lalu rumah Simon pen nyau sunyi. Hari ti panjai, ti penuh pengagit pen udah abis, lalu Jesus pen besedia deka belelak. Tang pagi siti lebuh mensia di nengeri nya agi jenak tinduk, “sebedau rerak tawas, Jesus angkat, lalu bejalai ngagai siti endur ti sunyi, lalu besampi”—Ellen G. White, The Desire of Ages, p. 259.