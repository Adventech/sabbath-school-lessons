---
title:  Servis Sembiang Ke Enda Ulih Dilupakan
date:   08/07/2024
---

`Bacha Mark 1:21–28. Nama pengalaman ke enda ulih dilupaka ke nyadi ba rumah sembiang di Kapernaum, lalu nama pemendar spiritual ke ulih diambi kitai ari jerita nya?`

Ketebal agi orang Kristen ngembuan masa ke enda ulih dilupaka dalam pengidup Kristen sida—lebuh nitihka Jesus; engka hari sida dibaptisa; engka khutbah ke bekuasa ke endur sida amat-amat ngasaika Allah Taala bisi dia. Sekeda masa nya ukai semina enda ulih dilupaka tang mega udah ngubah pengidup.

Engka baka nya meh utai ti nyadi ba sekeda orang di Kapernaum lebuh hari Sabat ke ditusi dalam Mark 1. “Sida alit ati ninga ajar Iya, laban Iya ngajar baka orang ke bisi kuasa, ukai baka sida pengajar Adat.” (Mark 1:22, NKJV). Benung Jesus ngajar, siku lelaki ke dirasuk antu, engka udah kena pangka kuasa ajar Jesus, bejaku enggau nyawa inggar, “Nama utai ti deka dikereja Nuan ngagai kami, Jesus orang Nasaret? Kati Nuan datai ditu deka ngerusak kami? Aku ngelala Nuan. Nuan tu Seruan ti Kudus ari Allah Taala!” (Mark 1:24, ESV), Jesus pen lalu muru antu nya pansut ari iya.

Perundingka empas ari jaku roh antu nya.

Keterubah, antu nya ngelala Jesus sebagai, “Seruan ti Kudus ari Allah Taala.” Iya ngaku Jesus nya meh Seruan ti kudus ari Allah Taala, enti dibandingka enggau bala Sitan ti kamah sereta enda kudus. Dalam servis sembiang kitai dekaka utai ti kudus enggau orang ke kudus aja dia, ukai utai ti kamah sereta enda kudus. Nya alai, dalam jerita tu nyata amat dipeda bida entara kuasa ti manah enggau kuasa ti jai. Ditu kitai meda pengamat bisi Laya Besai nya. Mensia maya nya endang empai nemu sapa Jesus nya, tang antu nemu lalu ngaku nya ba mua mensia mayuh.

Kedua, ulih kitai paham lebuh Jesus merintah roh nya pansut ari orang nya, tang nama kebuah Jesus merintah iya, “anang bejaku” (NKJV)? Berengkah ditu dalam Mark bisi siti gambar pegari: iya nya, Jesus enda ngasuh antu tauka orang bejaku pasal sapa Iya. Bala skolar Bup Kudus ngumbai tu “Messianic Secret” [tauka “Resia Mesias”]

Bisi kebuah ke besai alai Jesus enda ngasuh orang bejaku, iya nya laban anggap orang Judah maya nya pasal Mesias balat bechura politik. Besai risiko nyadi mesias maya nya. Tang, taja Iya enda ngasuh orang bejaku, tanda-tanda ti mandangka sapa Jesus nya ke bendar, endang terang dipeda. Utai ke makin terang dipeda makin lama nya meh identiti Jesus ti enda ulih dipelalaika, lalu pemendar pasal sapa Iya nya ke bendar deka nyadi puak ajar Injil. Mensia ukai semina enda tau enda nemu sapa Jesus tang sida enda tau enda ngaga pemutus pasal baka ni sida deka respon [nyaut] penatai Iya enggau nama reti nya baka sida.

`Lebuh kitai deka besaksi ngagai orang, ni maya kitai lebih manah agi enda meri semua sekali ajar-ajar ti dikembuan kitai pasal “pemendar ungkup ke diatu”?`