---
title:  Tambah Penemu
date:   12/07/2024
---

Bacha Ellen G. White, “At Capernaum;” and “Thou Canst Make Me Clean,” pp. 252–266, in The Desire of Ages.

Baka ni gambar Jesus ke diberi Mark 1? Jesus bisi kuasa ngangauka murid, lalu sida pen nyaut. Iya kudus enti dibandingka enggau roh ti enda kudus dibaruh Sitan. Bisi perang besai benung nyadi entara pemanah enggau penyai, lalu Jesus bisi kuasa ke lebih besai ari bala antu Sitan. Jesus bisi penyinu ka orang ke sakit lalu nyaup sida, negu sida lebuh nadai orang bukai ka negu sida.

“Jesus dalam rumah sembiang bejaku pasal perintah ti deka didirika Iya, sereta misi Iya ti datai deka ngelepaska orang ke tangkap Sitan. Munyi nyawa encherik takut mampat Iya. Siku lelaki gila belawa mansang ngagai iya ari selepak bala mayuh, sambil bejaku enggau munyi nyawa inggar, ‘Nama utai ti deka dikereja Nuan ngagai kami, Jesus orang Nasaret? Kati Nuan deka ngerusak kami? Aku ngelala Nuan. Nuan tu Iya ti Kudus ari Allah Taala!.’(Luke 4:34)

“Semua utai nyau begau sereta kelang-kabut. Perening orang mayuh nyau limpang ari Jesus, lalu sida enda mendingka jaku Iya. Tu sigi tuju Sitan ngasuh orang ke dirasuk nya datai ngagai rumah sembiang. Tang Jesus nganu antu nya, ku Iya, “Anang bejaku; pansut nuan ari iya!” Lebuh antu nya udah ngempaska lelaki nya di mua orang mayuh, iya lalu pansut ari orang nya, tang enda ngemediska iya.”. . . Iya ke udah ngalahka Sitan lebuh diuji di menua puang diatu sekali agi betunga mua enggau munsuh Iya nya. Antu nya bekenaka semua kuasa iya kena ngawal mangsa iya. Enti iya nyurutka diri reti nya iya meri pemenang ngagai Jesus. . . . Tang Jesus bejaku enggau penuh kuasa, lalu ngelepaska lelaki nya ari kuasa Sitan.”—Ellen G. White, The Desire of Ages, pp. 255, 256.

Lalu Tuhan kitai terus kisuk bejalaika pengawa iya, mindah ari siti tempat ngagai tempat bukai, selalu betemu enggau mayuh orang. Baka ni Iya ulih tenang aja sereta stidi aja ngereja pengawa Iya lalu betemu enggau mayuh orang? Udah tentu resia nya ketegal Iya besampi tiap hari.

Perundingka jadual ke ulih dititihka nuan kena besampi sereta belajarka Bup Kudus. Giga ni ti ka nyadi ba nuan, kena ngemansangka sikap ti tenang, ti diiring ulih Roh Kudus enggau Jaku Allah Taala.

**Tanya ti deka dipejuraika**:

`Dalam kelas, berandau pasal besampi enggau nama kebuah iya beguna amat dalam pengidup orang Kristen. Nama sekeda utai ti ditanya orang pasal tuju enggau pengasi sampi?`

`Dalam kelas, berandau pasal kes-kes ke alai lebih manah, nitihka maya ti patut, kitai enda kelalu mayuh bejaku pasal pengarap diri? Ni maya ngereja baka nya meh utai ti pintar, tang taja pia, baka ni ku kitai ulih ngereja iya lalu enda ngurangka ka pengawa kitai ke besaksi ka Tuhan?`

`Sapa orang ke “sakit lan” dalam budaya tauka masyarakat nuan kemaya hari tu? Baka ni ku gerija nuan ulih nyingkau lalu “negu” sida nya lalu mai injil ngagai sida?`