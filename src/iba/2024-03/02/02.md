---
title:  “Titihka Aku”
date:   07/07/2024
---

`Bacha Mark 1:16–20. Sapa sida ke dikangauka Jesus nyadi murid Iya, lalu nama respons [saut] sida?`

Mark 1 nadai mayuh ngerikud jaku Jesus. Tang, Mark 1:17 ngerikud jaku Jesus ngagai dua iku penangkap ikan, iya nya Simon, ti dikumbai “Peter,” udah nya, enggau menyadi iya, Andrew. Seduai nya benung nyala ba tebing Tasik Galili.

Nadai nyebut seduai bisi perau enggau perengka berikan ke bukai, baka reti nya seduai tu ukai orang mayuh duit. Dalam Mark 1:19, 20, James enggau John berikan ngena perau enggau apai seduai enggau orang gaji sida, baka reti nya seduai tu bisi agi duit enti dibandingka enggau Peter seduai Andrew. Tang Luke bisi nyebut Peter bisi perau, lalu iya ke bendar, James seduai John nya endang begulai tauka bekunsi pengawa berikan enggau Peter seduai Andrew (peda Luke 5:1–11). Tang Injil Mark baka ti mandangka bida entara dua pasang diri menyadi nya, lalu kena nunjukka bida nya, Jesus ngangauka orang ke bisi pemisi enggau orang ke kurang pemisi nyadi murid Iya.

Kangau Jesus ngagai sida nya muntang aja, terus, sereta bechiri nubuatan. Iya ngangauka sida nitihka Iya; reti nya, nyadi murid Iya. Reti jaku Iya enti sida nyaut kangau Iya, Iya deka ngajar sida chara ngulihka mensia.

`Perundingka nama kebuah sida nya sanggup ninggalka semua utai tekala nya lalu nitihka Jesus (Mark 1:16– 20).`

Injil John bisi meri gambar ke lebih silik agi (peda John 1:29–42). Ari peda kitai dalam Injil, sida menyadi tu baka ke nitihka John Pemaptisa selama tu lalu sida udah ninga John madahka Jesus tu meh “Anak Domba Allah Taala, ke muai dosa dunya!” (John 1:29, ESV). Sida pen udah betemu enggau Jesus lalu ngambi masa begulai enggau Iya dampih Sungai Jordan. Berindik ari nya, sida ke nyambut kangau Jesus ngagai pengawa nginjil nya ukai kena ngelantang diri tauka ngelimpangka diri ari pengawa. Sida udah berundingka utai nya enggau silik sereta lenak.

Tang nama kebuah Mark enda nusi enggau silik deh? Engka ketegal iya semina deka nekanka ngagai kuasa Jesus aja. Iya ngangau, bisi bala penangkap ikan nyaut, lalu pengidup sida, enggau dunya tu sekali, pen berubah enda agi baka ti selama.

`Nama ti udah diasuh Jesus ditinggalka nuan ngambika nuan ulih nitihka Iya, kini? (Perundingka empas saut nya, lebih agi enti nuan enda ingat tauka enda ulih ngerunding nama utai nya.)`