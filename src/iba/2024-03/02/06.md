---
title:  Kati Ulih Nuan Nyimpan Resia?
date:   11/07/2024
---

`Bacha Mark 1:40–45. Nama ti diajar tu ngagai kitai pasal Jesus enggau baka ni sikap Iya ngagai orang ke dichiping dalam masyarakat?`

Penyakit lan ke disebut dalam ayat tu, enggau dalam seluruh Penyanggup Lama, ukai semina bejaku pasal penyakit ti ditemu kemaya hari tu ngena nama “Hansen’s disease” (bona fide leprosy). Jaku ti dikena dalam Bup Kudus engka lebih manah agi disalin nyadi “penyakit kulit ti dikenakutka” lalu tau nyengkaum penyakit epidemik ke bukai mega. Penyakit lan [Hansen’s disease] tu engka datai ngagai menua Timur Semak Kelia kira urung abad ti ketiga B.C. (peda David P. Wright and Richard N. Jones, “Leprosy,” The Anchor Bible Dictionary, vol. 4 [New York: Doubleday, 1992], pp. 277–282). Nya alai, lelaki ke sakit lan, ke disebut dalam ayat tu, engka penyakit Hansen tu iya, taja pen kitai enda pasti nemu nama penyakit lelaki tu ke bendar iya, semina kitai nemu penyakit nya jai.

Orang ke sakit lan nya manggaika pengarap iya ba Jesus ke ulih ngeraika iya. Nitihka Adat Lewi 13, orang ke sakit lan nya dikumbai enda tuchi lalu enda tau begulai tauka betegu enggau orang bukai ke enda sakit (Peda Adat Lewi 13:45, 46).

Tang, Jesus, sinu ka iya, lalu negu iya. “Enggau ati ti sinu ke iya Jesus ngunjurka jari lalu negu orang nya, lalu bejaku, “Aku deka. Tuchi meh nuan!” (Mark 1:41, NKJV). Utai ti dikereja Jesus tu patut udah ngasuh Iya enda tuchi nyentuk ngagai lemai, nya baru Iya enda tau enda mandi nya baru iya nyadi tuchi baru (bandingka enggau Adat Lewi 13–15). Tang Mark terang madahka utai ti dikereja Jesus negu orang ke sakit lan nya udah nuchi iya.  Nya alai, Jesus enda nyadi kamah tauka enda tuchi ari negu lelaki nya.

Jesus pen ngasuh lelaki nya mansang ngagai imam ngambika meresa iya, lalu meri piring ti udah diletak Moses dalam Adat Lewi 14. Dalam seluruh Injil Mark, Jesus nyata ngeringka sereta nyukung utai ti udah diajar Moses (peda Mark 7:10; Mark 10:3, 4; Mark 12:26, 29–31). Pandangan tu bebida amat ari sida tuai-tuai pengarap, iya ke dalam Mark 7, 10, enggau 12 dipeda ngachau tuju asal ajar ti diberi nengah Moses. Penemu ti silik tu nerangka kebuah Jesus enda ngasuh orang nya bejaku tauka madahka utai nya, dalam Mark 1:44. Enti iya madahka diri udah digeraika Jesus, tau amat imam nya meri pemutus ke enda manah laban sida begedika Jesus.

Tang meh orang ke udah gerai ari penyakit lan nya tadi baka ke enda mereti ka pekara tu, lalu enda pedulika jaku Jesus, iya betusika ngagai semua orang pasal diri ke udah digeraika Jesus, lalu nya ngujungka Jesus enda ulih tama enggau jalai ti tebuka ngagai nengeri-nengeri bukai meritaka Injil.

`Baka ni ku kitai patut bejimat-jimat enda ngereja utai ke tau nagang pengawa ngerembaika Injil, enda ngira berapa manah pen tuju kitai nya?`