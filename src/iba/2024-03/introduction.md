### Bup Injil Mark

Ari pun Injil Mark, orang ke macha iya nemu sapa Jesus nya—Mesias, Anak Allah Taala (Mark 1:1). Tang, bala orang ke di dalam jerita nya tusah sida deka nemu sapa Iya nya ke bendar, lalu nama meh utai pasal Iya ke bendar—tang bala antu nemu. Bala antu nemu sapa Iya nya ke bendar! Bala antu ngelala Iya lalu ngeleput ari mua enggau ari jaku Iya ti bekuasa.

Tang Jesus semampai enda ngasuh sida madahka infomasi tu. Nama kebuah Jesus ngarah sida nyimpan resia tu? Sekumbang beratus taun tu bala sida ke mansik Bup Kudus udah betalatka tanya tu. Nyentukka iya diberi nama dalam skolarship—Resia Mesias [Messianic Secret]. Nama kebuah injil enda ngasuh kitai bejaku pasal sapa Jesus nya?

Tang utai ti deka nyadi nyata dalam pejalai kitai nengah Injil Mark tu iya nya, ukai aja bisi resia dalam bup tu—tang bisi mega pemandang ti ngalitka ati dia. Iya enda salah dikumbai Motif Pemandang/Resia, lalu iya meresap terus nengah seluruh Injil Mark, taja pen ba pengujung iya semua resia nya ngenyit abis, lalu diganti pemandang ti kuat pasal Jesus.

Mark ulih dibagi ngagai dua bagi tauka seksyen ti nyata—dibelah dua, ke bendar iya. Bab satu ngagai semak pengujung bab ke lapan bejaku pasal tanya ti penting tu, Sapa Jesus nya? Saut iya dipeda dalam ajar Iya enggau kereja ajih Iya. Beulang-ulang kali Iya ngalahka penyai, meri pengadang ngagai sida ti kena tekan, lalu ngajar pemendar ti enda ulih ditulak, ti meri kebuah alai mensia idup. Semua tu bejaku enggau inggar ngagai orang ke macha iya pasal Jesus nya meh Mesias, ti Kristus, Iya ti lama udah dianti-anti orang Hebrew.

Taja pia, semadi nyau sampai ba tengan bup nya baru bisi siku orang ke enda dirasuk antu madah enggau betul sapa Iya nya ke bendar, lalu enggau nya, nyaut tanya dalam setengah bup nya ke terubah pasal identiti Jesus. Lalu orang ke siku nya meh Peter, ke madah, “Nuan tu Kristus” (Mark 8:29, ESV).

Setengah ti kedua bup Mark, ari Mark 8:31 ngagai pengujung bup nya, nyaut tanya ti ke siti da, Kini ke tuju pejalai Jesus? Saut iya amat ngenyitka ati. Iya bejalai nuju regang, chara pemati ti pemadu ngemaluka dalam dunya Rome. Nya meh tuju pejalai Mesias ti amat enda disangka, laban sida ke nitihka Iya ngumbai Iya deka ngalahka perintah Rome lalu nirika perintah Israel nyadika siti bansa ti kering sereta kuat.

Bala murid Jesus ke balat bingung nya enda ulih nyagam reti jaku Jesus. Lalu lebuh bup nya mansang ke mua agi, sida pen makin mimit ke mimit nanya pasal topik ti nyayat ati tu, nyentukka pengujung iya sida nyau nutup mulut sida lebuh betunga enggau pemendar ti enggai sida nerima tu.

Gaya utai pen majak nyadi jai ke jai lebuh Jesus besatup enggau bala tuai pengarap ke benung ngeranchang pemati Iya. Sida murid ke selama tu ngarapka perintah ti penuh mulia, nyau balat tekenyit ati meda Jesus ditangkap, dipecharaka, lalu diregang udah nya, laban semua nya ngelaban utai ti dikarapka sida.

Tang, dalam semua tu, Jesus enggau terang sereta konsisten, meri sida mesej pasal kini tuju pejalai Iya enggau nama reti Iya deka mati sereta deka angkat idup baru. Roti enggau chawan anggur ti dipakai sida ba Makai Lemai ti Penudi [Last Supper] nya, deka ngelambangka tubuh enggau darah Iya (Mark 14:22–25), lalu Iya deka nyadi piring kena nebus orang mayuh (Mark 10:45).

Tang, tu ukai reti nya Iya mansang ngagai regang enggau tenang aja lalu nadai ngasaika pedis. Lebuh ba Kebun Getsemani Iya bibat enggau pemutus ati nya (Mark 14:32–42), lalu lebuh datas regang nya iya ngangau ngagai Apai enggau ati ti balat tusah, “Allah Taala Aku, Allah Taala Aku, nama kebuah Nuan ninggalka Aku?” (Mark 15:34, NKJV). Injil Mark mandangka ngagai kitai pemetang ti diasaika Jesus, iya nya rega tauka kos nyelamatka kitai. Tang regang nya ukai pengujung pejalai Iya. Udah Iya ke angkat idup baru, Iya pen ngatur siti miting enggau bala murid Iya ba Galili—lalu, baka ti ditemu kitai, gerija Kristen pen berengkah tumbuh.

Tu meh jerita ti pemadu ngalitka ati, ditusi ngena chara ti jampat sereta padat, enggau mimit aja jaku komentari ari penulis Injil nya empu. Iya semina nusi jerita nya pia aja, lalu udah nya ngelakka leka jaku, utai ti dikereja, tauka utai ti nyadi dalam jerita nya bejaku ke diriempu senentang pengidup enggau pemati Jesus ari Nasaret.

_Thomas R. Shepherd, PhD, DrPH, is senior research professor of New Testament at the Seventh-day Adventist Theological Seminary, Andrews University. He and his wife Sherry have two grown children and six grandchildren._