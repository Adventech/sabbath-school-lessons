---
title:  Missionari Ti Gagal
date:   30/06/2024
---

`Bacha Surat Kereja Rasul 12:12. Baka ni ku Mark 'diperkenalkan' dalam bup Surat Kereja Rasul tu?`

Dipelabaka sida ke landik pasal Bup Kudus John Mark meh pengarang Injil Mark tu, lalu iya agi biak lebuh cherita ke ditulis dalam Surat Pasal Kereja Rasul 12 nyadi kira dalam taun A.D. tengah 40an. Iya diperkenalkan dalam ayat 12 sebagai anak lelaki siku indu ti benama Mary. Iya tu indu ke kaya lalu penyukung kuat ka gerija, lalu ngena rumah iya endur sida begempuru sembiang ke tebilang ke ditusi dalam Surat Rasul 12.  Jerita pasal Peter ti dilepaska ari rumah jil enggau utai ke nyadi udah nya, enggau pemati raja Herod udah nya, endang penuh enggau bida ti nyata, ti tau ngasuh ketawa, entara Peter enggau raja nya. John Mark nadai nyengala bisi peranan dalam jerita nya, tang 'perkenalan' iya ba ditu nyediaka iya bisi kaul enggau Barnabas enggau Saul dudi ari nya ila.

`Bacha Surat Rasul 13:1–5, 13. Baka ni John Mark nyau begulai enggau Saul seduai Barnabas, lalu nama ti nyadi ari nya?`

Surat Kereja Rasul 13 nusi pasal pejalai missionari Saul seduai Barnabas ti keterubah, ti berengkah kira ba taun A.D. 46. John Mark nadai disebut nyentuk ngagai ayat 5, lalu peranan iya semina nyadi penolong tauka orang gaji. Iya nadai agi disebut nyentuk ngagai ayat 13, ke alai iya dipadahka dia mulaika diri ngagai Jerusalem.

Nadai kebuah diberi alai iya pulai, lalu nadai mega disebut perasaan tauka emosi iya maya nya ke ngujungka iya nyurutka diri ari pengawa missionari nya, ke tentu penuh chabaran enggau pemedis. Ellen G. White madah, “Mark, alah laban penakut sereta patah semengat, berasai kakang ati pasal tuju diri ti deka nyerahka diri enggau penuh ngagai pengawa Tuhan. Enda teleba ngelaban pemedis, iya jampat putus asa ketegal pemedis enggau penusah ngereja pengawa injil.”—The Acts of the Apostles, p. 169. Disebut enggau jaku pandak, nyepi utai kelalu pedis, iya pen nyurutka diri.

`Sapa kitai ke enda kala nyurutka diri ari siti-siti utai, tauka enda mujur sama sekali, lebih agi senentang hal rohani tauka utai ke nyadi dalam pejalai pengidup Kristen kitai? Nama utai udah dipelajarka nuan ari pengalaman nya?`