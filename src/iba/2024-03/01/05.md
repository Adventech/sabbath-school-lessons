---
title:  Jesus Dibaptisa
date:   03/07/2024
---

`Bacha Mark 1:9–13. Sapa ke bisi dia lebuh Jesus dibaptisa, lalu nama nyadi?`

John maptisa Jesus dalam Sungai Jordan, tang lebuh Iya pansut ari dalam ai nya Iya meda langit tebuka lalu Roh Kudus nurun keatas Iya baka gamal burung achang. Iya ninga munyi nyawa Allah Taala ari serega madah, “Nuan tu Anak ti dikesayauka Aku. Aku rindu bendar ke Nuan” (Mark 1:11, ESV).

Semua utai ti nyadi nya nunjukka pemesai reti baptisa Jesus. Apai, Anak, enggau Roh Kudus sama bisi dia, lalu sama-sama nyukung penumbuh pengawa Jesus. Pemesai reti event tauka utai ti nyadi tu deka diasaika baru ba maya Jesus ti di regang dalam Mark 15. Mayuh utai ti nyadi dalam jerita tu deka nyadi baru ba maya Jesus di regang.

Roh Kudus mai [muru] Jesus ngagai menua puang. Leka jaku Grika ekballo ke disalin ngagai “drove” dalam jaku English, nya leka jaku ti suah dikena dalam Injil Mark bejaku pasal muru antu pansut ari orang. Pembisi Roh Kudus ditu nunjukka kuasa Roh Kudus dalam pengidup Jesus. Jesus baru udah ngepunka pejalai iya meritaka injil, lalu tikala nya iya terus besatup enggau Sitan. Senario ke bisi belaban nya bisi dipeda dalam sebut pasal 40 hari diuji, begulai enggau jelu babas, enggau bala melikat ngintu Iya.

Siti chiri ti nyelai ba senario pemuka ngagai Injil Mark iya nya Jesus dipandangka ditu sebagai karakter ke sama Tuhan enggau mensia. Ari sepiak iya ke Tuhan: Iya meh Kristus, ti Mesias (Mark 1:1), Tuhan ti dipadahka pemai berita (Mark 1:2, 3), lebih bekuasa ari John (Mark 1:7), Anak ti dikerindu ke endur Roh Kudus udah nurun (Mark 1:10, 11). Tang ari sepiak iya ti mensia, kitai meda utai ti nangkanka tu: Iya dibaptisa ulih John (ukai Iya ti maptisa John, Mark 1:9), Iya dibai [diburu] Roh Kudus (Mark 1:12), diuji Sitan (Mark 1:13), begulai enggau jelu babas (Mark 1:13), lalu bala melikat ngintu Iya (Mark 1:13).

Nama kebuah bisi bida baka tu? Tu mandangka pengamat Kristus ti ngalitka ati, Tuhan enggau Juruselamat kitai, Allah Taala kitai, tang taja pia, Iya mega mensia, Menyadi kitai sereta teladan kitai. Baka ni ku runding kitai deka meretika enggau penuh penemu tu? Kitai enda ulih. Tang kitai ulih nerima iya enggau pengarap sereta alit ati ka utai ti dipandangka pemendar tu ngagai kitai pasal pengerindu Allah Taala ungkup kitai mensia.

`Nama ti dipadahka tu ngagai kitai pasal pengerindu Allah Taala ti ngalitka ati, ti taja Jesus nya Allah Taala, Iya sanggup ngambi gaya mensia ka diriempu ngambika Iya ulih nyelamatka kitai?`