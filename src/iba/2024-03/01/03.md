---
title:  Peluang Ti Kedua
date:   01/07/2024
---

`Bacha Surat Rasul 15:36–39. Nama kebuah Paul enggai mai John Mark, lalu nama kebuah Barnabas ka meri iya peluang ti kedua?`

Kebuah Paul enggai mai Mark bisi disebut dalam Surat Rasul 15:38. Mark udah nyurutka diri ari sida lalu enggai neruska pengawa nginjil. Taja pen keras, kitai ulih paham ka sikap Paul. Pengidup nyadi missionari, lebih agi dalam dunya orang kelia, sigi kasar sereta pedis (bandingka enggau 2 Kor. 11:23–28). Paul ngarapka bala kaling missionari iya sama besaup nanggung pengawa enggau keadaan ti mencabar baka nya. Dalam penemu iya, orang ke jampat ngechul lalu ninggalka pengawa baka nya endang enda patut diberi tempat dalam tim missionari ke belaban dalam perang ngelaban kuasa ke jai.

Tang Barnabas enda setuju. Iya meda potensi dalam Mark lalu enggai ninggalka orang bujang nya. Tu ngujungka penyerekang besai di entara Paul seduai Barnabas ketegal John Mark dataika seduai nyau beserara. Paul milih Silas bejalai enggau iya, lalu Barnabas mai John Mark.

Surat Kereja Rasul nadai nerangka kebuah Barnabas milih deka mai Mark enggau iya. Iya ke bendar, ayat tu meh tempat ti penudi endur seduai nya bisi disebut dalam bup Surat Rasul. Tang, taja pia, tu ukai tempat ti pengabis endur Mark bisi disebut dalam Penyanggup Baru.

`Bacha Kolosi 4:10, 2 Timoti 4:11, Pilimon 24, enggau 1 Peter 5:13. Nama ti disebut ayat-ayat tu pasal pengangkat Mark baru?`

Baka ti bisi ubah besai udah nyadi dalam Mark. Dalam ayat-ayat tu, Paul nyebut pemesai reti Mark ngagai iya enggau ngagai pelayanan iya. Paul ngitung iya sebagai siku ari kaling kereja iya lalu minta Timoti mai Mark enggau iya. Satu Peter nunjukka Peter mega bisi kaul rapat enggau Mark. Bup-bup tu ti ditulis ulih Paul enggau Peter ditulis kira dalam awal taun A.D. 60an, kira 15–20 taun lepas utai ti nyadi dalam Surat Rasul 15. Mark nyata angkat baru ari penyalah iya ke dulu, tentu ketegal pengarap ke diberi petunggal iya Barnabas ngagai iya.

`Kingatka lebuh maya nuan tauka kaban nuan gagal lalu udah diberi peluang ti kedua. Baka ni ku pengalaman nya udah ngubah nuan enggau sida ke udah nyaup nuan? Baka ni iya udah ngubah chara nuan ngereja pengawa injil ngagai orang bukai?`