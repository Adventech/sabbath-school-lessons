---
title:  Orang Ke Mai Berita
date:   02/07/2024
---

`Bacha Mark 1:1â€“8. Sapa bala watak di dalam ayat-ayat tu, lalu nama ti disebut sereta dikereja sida?`

Ayat-ayat tu bisi tiga batang watak [karakter]: Jesus Kristus, ke disebut dalam Mark 1:1, Allah Taala Apai (dipeda dalam Mark 1:2), enggau John Pemaptisa, ti pemai berita sereta pengajar, ti nyadi batang randau dalam seksyen ti pengujung dalam ayat-ayat tu.

Mark 1:2, 3 ngundan ayat ari Penyanggup Lama ti dikena Mark bejaku pasal utai ti deka nyadi dalam jerita tu. Jaku ti diambi Mark nya dipegulaika iya ari tiga iti ayat tu: Pemansut 23:20, Isaiah 40:3, enggau Malaki 3:1.

`Bacha Pemansut 23:20, Isaiah 40:3, enggau Malaki 3:1. Nama utai ke sama bisi dalam ayat-ayat tu?`

Pemansut 23:20 bejaku pasal melikat ti deka dikirum Allah Taala dulu ari Israel ngambika mai sida ngagai Kanaan. Isaiah 40:3 bejaku pasal Allah Taala ti ayan ba menua puang sereta bisi jalai alun disediaka ba mua Iya. Malaki 3:1 bejaku pasal siku pemai berita ti bejalai dulu ari Tuhan lalu nyediaka jalai ungkup Iya. Semua tiga iti ayat tu sama bejaku pasal siti pejalai.

Ayat dalam Isaiah nya bisi mayuh kaul ngagai pengawa tauka pelayanan John Pemaptisa sereta mega fokus ngagai Jalai Ungkup Tuhan. Dalam Injil Mark, Tuhan Jesus nya dalam siti pejalai. Jerita ke ditusi enggau laju tu ngemesaika agi pejalai Iya tu, siti pejalai ti deka mai Iya ngagai regang sereta ngagai pemati Iya ti nyadika korban ungkup kitai.

Tang bisi mayuh utai enda tau enda nyadi sebedau Iya datai ba regang. Pejalai Iya nya baru aja berengkah, lalu Mark deka nusi semua nya ngagai kitai.

Munyi ku jaku ayat ti diambi ari Penyanggup Lama dalam Mark 1:2, 3, John Pemaptisa ngangauka mensia ngambika nesal, lalu nguing ari dosa, lalu pulai ngagai Allah Taala (Mark 1:4). Begari baka nabi Elijah kelia (bandingka enggau 2 Raja 1:8), iya bejaku dalam Mark 1:7, 8 pasal Siku ti deka datai dudi ari iya, ke lebih bekuasa sereta kering ari iya. Jaku iya ti madahka diri enda patut muka tali kasut Iya ti Deka Datai nya, nunjukka perening tinggi iya ka Jesus.