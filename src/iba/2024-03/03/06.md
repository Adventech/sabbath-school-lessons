---
title:  'Cherita Selepak: Bagi 2'
date:   18/07/2024
---

`Bacha Mark 3:20, 21. Nama utai ke udah nyadi ke ngujungka sida Jesus sebilik ngumbai Iya nyau udah gila?`

Tu utai ke serius enti kitai nuduh orang nyau gila. Biasa iya utai baka tu nyadi lebuh orang nya dipeda baka ti deka ngeruga pengelikun diriempu. Baka tu asai ati sida Jesus sebilik pasal Iya laban Iya kelalu kisuk ngereja pengawa Iya dataika Iya nyau nadai ari ngetu makai. Sida pen berengkah deka ngatur pengidup Iya, lalu dia meh cherita selepak ti di luar nya tejanggal, laban dipampat siti cherita ti di dalam pasal sida pengajar adat ti nuduh Jesus bekereja enggau antu.

Bisi penyemaka entara cherita ti di luar enggau cherita ti di dalam dalam “Cherita Selepak” tu. Bala Jesus sebilik baka ke sama penemu enggau sida pengajar adat. Sida sebilik ngumbai Iya nyau gila. Sida pengajar adat ngumbai iya bekereja-sama enggau antu.

`Bacha Mark 3:31–35. Dekaka nama sida sebilik Jesus, lalu baka ni ku saut Jesus?`

Utai ti nyadi ditu dipeda nyelai amat. Enti indai nuan tauka bala kita sebilik datai deka betemu enggau nuan, enda ka nuan patut betemu enggau sida? Penanggul ditu iya nya sida sebilik Jesus maya tu enda serengung enggau peneka Allah Taala. Jesus nemu pemendar tu lalu dalam genteran ayat tu Iya meri reti diri sebilik ke baru. Orang ke ngereja peneka Allah Taala nya meh menyadi lelaki, menyadi indu, enggau indai Iya. Iya meh Anak Allah Taala, lalu semua orang ke ngereja tauka idup nitihka peneka Allah Taala nyadi kaban diri sebilik Iya.

Dua iti Cherita Selepak dalam Injil Mark tu, ngundan ironi ti dalam. Dalam cherita ti di dalam, Jesus madahka ruang-bilik ti bepechah-belah ngelaban diri empu enda deka bediri teguh. Terubah meda, cherita ti di luar nya baka ke rumah, ruang-bilik Jesus Empu udah bepechah-belah ngelaban diriempu! Tang Jesus mutarkka penyarut tu ngena chara meri reti ke baru pasal ruang-bilik. Bala ruang-bilik Iya ke bendar nya meh sida ti ngereja peneka Allah Taala sama enggau Iya (peda Luke 12:53, Luke 14:26).

Dalam sejarah suah amat orang Kristen diperaraka ari kaban-belayan sida. Nya meh pengalaman ti pedis. Genteran ayat dalam Mark tu nunjukka Jesus udah nengah penanggul ti baka nya. Iya paham baka ni ku asai iya lalu Iya ulih ngibur sida ke ngasaika penyerara ti pedis baka tu.