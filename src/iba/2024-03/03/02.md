---
title:  Ngeraika Orang Ke Sakit Bajung
date:   14/07/2024
---

`Bacha Mark 2:1–12. Nama ti digiga orang ke sakit bajung nya lebuh iya dibai ngagai Jesus, lalu nama ti diulih iya?`

Lelaki nya sakit bajung; nya alai, bakih iya ke empat iku nya, nanggung iya ngagai Jesus. Udah sida ngerumbak perabung sida lalu ngulurka iya ngagai mua Jesus, Mark 2:5 madahka Jesus meda pengarap sida. Baka ni ku pengarap ulih dipeda neh? Baka pengerindu, iya ulih dipeda dalam action tauka utai ti dikereja, baka ti nyata dipeda dalam pengekieh bala bakih iya.

Utai ti diguna lelaki nya meh pengerai fisikal. Tang, lebuh iya nyau datai ba mua Jesus, leka jaku ti terubah pansut ari mulut Jesus mya meh pasal pengampun dosa. Orang ke sakit nya nadai mansutka seleka jaku pen sekumbang semua nya nyadi. Orang ke bejaku nya meh bala tuai pengarap ke mantah (dalam runding sida) jaku Jesus nya tadi. Dalam runding sida, Jesus udah bejaku busung, ngelaban Allah Taala, ngambu diri ulih ngampun dosa, ke semina Allah Taala aja ke ulih ngampun dosa.

Jesus nyatup bala penyakal nya ngena chara sida empu, iya nya chara ti dikena sida rabi [guru] besekang, ti dikumbai “lesser to greater” [ari utai ke mit ngagai utai ke besai]. Bejaku ngagai orang ke bedosa nya, madahka dosa iya udah diampun, nya mudah aja; tang ngaga orang ke bajung nya angkat lalu bejalai, nya utai ke enda nyadi pia aja. Enti Jesus ulih ngaga orang ke bajung nya angkat lalu bejalai ngena kuasa Allah Taala, dia deh jaku Iya ti ngambu Diri ulih ngampun dosa pen amat meh.

`Bacha Mikah 6:6–8. Baka ni ku ayat tu nerangka utai ti nyadi entara Jesus enggau sida tuai-tuai nya?`

Sida tuai pengarap nya nyau enda ngelala utai ti amat beguna: iya nya, pengelurus, pengasih, sereta idup enggau baruh ati ba mua Allah Taala. Semina siti aja utai ti penting ba runding sida, iya nya, ngeringka penemu sida empu pasal Allah Taala, dataika sida nyau enda meda pengawa ti dikereja Allah Taala ba mua mata sida empu. Nadai bisi bukti ti nunjukka sida udah ngubah runding sida pasal Jesus, taja pen Iya udah meri sida lebih ari mayuh bukti ngambika sida nemu Jesus nya endang amat datai ari Allah Taala: ukai semina ngasuh sida nemu Iya ulih macha runding sida (utai ti amat luarbiasa), tang mega ari ti ngeraika orang ke bajung nya ba mua mata sida dia ngena chara ti enda ulih disangkal sida.

`Baka ni ku kitai patut bejimat enggai ka kitai mega kena panjuk penyaru baka enggi sida nya: iya nya, kelalu beberatka atur tauka jalai pengarap dataika sida nyau buta lalu enda meda utai ti amat penting dalam pengarap ti bendar (peda James 1:27)?`