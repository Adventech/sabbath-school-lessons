---
title:  Ngangauka Lewi Enggau Tanya Pasal Bepasa
date:   15/07/2024
---

`Bacha Mark 2:13–22. Sapa Lewi, anak Alpius, lalu nama kebuah bisi orang enda setujuka iya nyadi murid Jesus?`

Bala pengumpul chukai lebuh jeman Jesus kelia endang kaki-tangan perintah lokal tauka perintah Rome. Orang bansa Judah di Judea enda rinduka sida laban sida suah ngumpul chukai lebih ari ti diletak perintah lalu nyadi kaya ari makai bansa diriempu. Siti komentari pasal adat pengarap orang Judah, ke dikumbai Mishnah tractate Tohoroth, madah, “Enti pengumpul chukai tama ngagai rumah [semua utai di dalam nya] nyadi kamah tauka enda tuchi. . . .”

Nya alai, enda iran kitai ninga sida pengajar adat betanya, sambil mantah, “Nama kebuah Iya begulai makai enggau pengumpul chukai sereta enggau orang ke bedosa?”

Baka ni ku respons Jesus ngagai tanya sida nya? Iya enda nulak nya. Tang, Iya nunsangka tanya nya, lalu madahka orang ke sakit, lalu ukai orang ke gerai, ke begunaka lutur. Enggau nya, Iya bejaku pasal lutur spiritual, Iya ti ulih ngeraika orang ke sakit dosa. Kati enda ka lutur patut ngelawa palan ke endur bisi orang sakit?

Mark 2:18–22 mantaika siti agi tema ti baru. Tu meh batang cherita ari entara lima iti cherita ke ngenang pasal penyerekang penemu [kontroversi]. Seksyen ke dulu tadi nyengkaum pengerami makai ti diatur Lewi, tang cherita udah nya betalatka pasal bepasa. Iya ngundan tanya pasal nama kebuah sida murid Jesus enda bepasa baka sida murid John enggau sida Parisi. Jesus nyaut ngena siti ilustrasi tauka cherita sempama ke alai Iya mandingka pembisi Iya dia ngagai gawai tikah. Nyelai udu enti temuai ke datai ngagai gawai tikah nya semua bepasa magang. Tang Jesus nilit siti hari ti deka datai lebuh pengantin lelaki nya deka diambi, ngayuka Diri ti deka di regang. Maya nya ila, sida deka bisi mayuh amat timpuh endur bepasa.

Jesus neruska jaku Iya ngena dua iti ilustrasi ti ngayanka bida entara ajar Iya enggau ajar sida tuai pengarap—nampalka kain ti baru ngagai kain ti lama, sereta nuang wain baru ngagai kambut wain ti lama. Amat narit ati chara tu kena mandingka ajar Kristus enggau ajar sida tuai pengarap. Iya nunjukka berapa jauh jalai sida pengajar pengarap nya udah limpang tauka salah. Tu nunjukka pengarap ke bendar tauka betul nya pen tau betukar nyadi pemetang enti kitai enda bejimat.

`Sapa bala orang kemaya hari tu ke dipandang baka sida pengumpul chukai lebuh jeman Jesus kelia? Baka ni ku kitai deka ngubah runding kitai senentang sida nya?`