---
title:  Tambah Penemu
date:   19/07/2024
---

Bacha Ellen G. White, “Levi-Matthew,” pp. 272–280; and “The Sabbath,” pp. 281–289, in The Desire of Ages.

Lebuh Jesus ditanya, “Kati kitai ngelanggar Adat enti kitai ngeraika orang lebuh hari Sabat?” Jesus nyaut, ‘Baka ni enti siku ari bala kita bisi siku jelu bedus, lalu jelu nya labuh ngagai lubang kebung lebuh hari Sabat, enda ke iya deka ngulihka jelu nya ari lubang nya? Mensia berega agi ari bedus! Nya alai kitai enda ngelanggar Adat enti kitai ngereja pengawa ti manah lebuh hari Sabat.” Matt. 12:10–12.

“Bala pengintip nya enda berani nyaut Jesus ba mua mensia mayuh, nangika diri bulih penusah. Sida nemu Iya udah nyebut utai ke betul. Ketegal enggai ngelanggar adat tradisi, sida sanggup nejuka orang sakit, tang sida enda kakang nyelamatka jelu inang ketegal iya nyadi pengerugi enti enda dikibuhka. Nya alai, sida lebih agi ibuhka siku jelu ke beli ari ti ibuhka mensia, iya ke udah digaga dalam gamal Allah Taala. Tu nyempamaka pengawa jalai pengarap ke pelesu. Iya bepelasarka pengingin mensia ti deka ngeninggika diri lebih ari Allah Taala, tang pengujung iya sida ngemaruhka mensia lebih baruh ari jelu. Semua pengarap ti ngelaban Allah Taala ti merintah udah ngerampas mulia mensia ti diberi ka iya lebuh Tuhan nengkebang iya, lalu iya ti deka diberi pulai baru ngagai dalam Kristus. Genap iti jalai pengarap ti pelesu ngajar bala pengikut iya enda beberatka penyuntuk, pemerinsa, enggau hak, mensia. Injil ngeletak rega ti besai atas mensia ke udah dibeli enggau darah Kristus, lalu iya ngajar sida ngembuan penyiru ke penyuntuk enggau pemerinsa mensia. Tuhan madah, ‘Aku deka ngaga mensia lebih berega ari emas tulin; mensia lebih ari emas Ofir.’ Isa. 13:12.”—Ellen G. White, The Desire of Ages, pp. 286, 287.

**Tanya ti deka dipejuraika**:

`Nama stratgi tauka amalan ti nyaup nuan enggau gerija tempatan nuan selalu sensitif ngagai orang ke enda bemunyi natka pemerinsa baka orang ke sakit bajung dalam Mark 2?`

`Perundingka berapa buta udah nyadi bala tuai pengarap ke nulak Jesus ketegal begedi ati, tradisi, ajar sida empu, enggau agama ti dititihka sida, dataika kereja ajih ti digaga Jesus, ke patut udah muka runding sida ngagai Iya, enda ulih menchelakka mata sida. Baka ni ku kitai sebagai siti raban diatu patut bejaga-jaga enggai ka utai ti baka nya mega nyadi ba kitai?`

`Baka ni ku gerija lokal kitai tau nyadi “diri sebilik” ngagai orang ke udah dibuai kaban-diri sebilik sida ketegal pengarap sida?`

`Berunding dalam ka agi pasal “dosa ke enda ulih diampun.” Dalam kelas, pejuraika nama reti iya lalu baka ni kitai deka nentuka diri enda ngaga dosa nya.`