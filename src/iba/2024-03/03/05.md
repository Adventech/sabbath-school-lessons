---
title:  'Cherita Selepak: Bagi 1'
date:   17/07/2024
---

`Bacha Mark 3:20–35. Nama sambung dipeda nuan entara dua iti cherita ti ditusi dalam ayat-ayat tu?`

Genteran ayat tu meh “Cherita Selepak” ti terubah dalam Mark, ke alai siti cherita berengkah tang udah nya dipampat siti cherita ke bukai, lalu cherita ti keterubah nya tadi tembu semina udah nya.

Cherita ti  diluar nya nusi pasal sida Jesus sebilik ti nguji deka ngawal Iya laban sida ngumbai Iya udah gila (Mark 3:21). Cherita ti di dalam nya pasal sida pengajar adat ari Jerusalem ti nuduh Jesus ngereja semua nya ngena kuasa antu. (Pelajar sehari tu fokus ngagai cherita ti di dalam tu ti ditemu dalam Mark 3:22–30.)

Dalam Mark 3:22, sida pengajar adat nuduh kuasa ti dikena Jesus ngeraika orang nya datai ari antu. Jesus nyaut sida ngena siti tanya ti besai rampa, “Baka ni ku Sitan ulih muru Sitan?”  Enda masuk akal enti Sitan bekereja ngelaban diriempu, enda iya? Jesus terus bejaku pasal perintah, ruang-bilik, enggau Sitan, ti bepechah-belah ngelaban diriempu, nekanka baka ni bepechah-belah baka nya enda ulih meri sida pemujur. Tang udah nya Jesus nguingka mija ngelaban sida lalu bejaku pasal dulu nanchang orang ke kering sebedau ngerampas utai ari rumah iya. Dalam chunto ti penudi tu Jesus meh penchuri ti tama ngagai rumah Sitan, lalu nanchang raja pemetang nya ngambika Iya ulih ngelepaska mensia ti dipasung iya.

`Bacha Mark 3:28–30. Nama dosa ti enda ulih diampun nya, lalu nama reti nya deh?`

Dosa ke enda ulih diampun nya meh dosa ngelaban Roh Kudus, ke ngumbai pengawa Roh Kudus nya pengawa antu Sitan. Peratika dalam Mark 3:30 kebuah alai Jesus mansutka jaku Iya dalam Mark 3:28, 29 iya nya ketegal sida pengajar adat nuduh Iya ngembuan roh ti kamah, lebuh ke bendar Iya ngembuan Roh Kudus. Enti nuan ngumbai pengawa Roh Kudus nya pengawa antu, dia deh nuan enda deka ngasika Roh Kudus laban nadai orang ke betul runding deka nitihka jaku antu.

`Nama kebuah enti nuan nangika diri udah ngaga “dosa ke enda ulih diampun” nya nuan ke bendar iya bedau ngaga dosa nya? Nama kebuah penangi nya empu nyadika bukti nuan bedau ngaga dosa nya?`