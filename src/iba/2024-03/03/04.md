---
title:  Tuhan Ka Hari Sabat
date:   16/07/2024
---

Dalam Mark 2:23, 24, sida Parisi nuduh bala murid Jesus ngelanggar hari Sabat. Nitihka adat tradisi orang Judah, bisi 39 bengkah pengawa enda tau dikereja lebuh hari Sabat, ti dalam runding sida Parisi, nyengkaum utai ti udah dikereja sida murid nya.

`Bacha Mark 2:23–28. Baka ni ku Jesus nyaut jaku tuduh ari sida Parisi nya?`

Jesus nyaut ngena cherita pasal David ti makai roti kudus (1 Sam. 21:1–6). Roti kudus nya diarika lebuh hari Sabat; nya alai, pejalai David nya dipelabaka emergency ngelarika diri lebuh hari Sabat. Lalu ku jaku Jesus enti David enggau bala iya tau makai roti kudus nya ti semina tau diempa sida imam, dia deh bala murid Jesus pen nadai salah matahka gandum lalu makai iya.

Jesus mega madahka hari Sabat nya udah digaga ke mensia [nyadika berekat tauka penguntung ngagai mensia], ukai mensia ke hari Sabat, lalu bepelasarka nya, Iya ngambu diri Tuhan ke hari Sabat.

`Bacha Mark 3:1–6. Baka ni ku cherita tu nyempamaka poin Jesus ti madahka hari Sabat nya digaga ke mensia?`

Sekali agi Jesus beserekang penemu enggau bala tuai pengarap senentang hari Sabat. (Tang, peratika ditu, penyerekang penemu nya ukai pasal hari Sabat nya empu.) Sida tuai pengarap deka nyalahka pengawa Jesus ti ngeraika orang lebuh hari Sabat. Tang Jesus enda takut besatup enggau sida. Iya meri bida entara ngereja utai manah enggau utai ti ngemedis, ngidupka nyawa enggau munuh. Saut ngagai tanya Iya endang terang; ngereja utai manah sereta ngidupka nyawa nya endang pengawa ti patut amat dikereja lebuh hari Sabat.

Jesus pen terus ngeraika lelaki ti sakit nya, lalu tu ngasuh bala munsuh iya balat ringat, lalu tikala nya sida berundingka jalai munuh Iya. Ironi tauka utai ti bechanggah dalam cherita tu iya nya, sida ti ngiga peluang nangkap Jesus ngelanggar hari Sabat, sida empu ke amat ngelanggar hari Sabat lebuh sida baum sereta berundingka jalai sida tau munuh Jesus sehari nya empu.

`Nama prinsip pasal ngintu hari Sabat ke tau diambi kitai ari cherita-cherita tu, enggau chabaran ti ditapi kitai dalam dunya moden tu dalam ngintu hari Sabat?`