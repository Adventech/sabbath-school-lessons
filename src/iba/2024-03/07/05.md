---
title:  Sapa Ke Pemadu Besai?
date:   14/08/2024
---

`Bacha Mark 9:30â€“41. Nama utai ke lain dalam tilit Jesus ti kedua tu pasal pemati enggau pengangkat Iya (bandingka enggau Mark 8:31)? Lalu mega, nama utai ti dikelikuhka sida murid, lalu nama jaku ajar ti diberi Jesus?`

Dalam tilit ti keterubah, Jesus bejaku pasal sida ti deka nulak Iya lalu munuh Iya. Dalam tilit ti kedua, Jesus bejaku pasal Iya ti deka dijual. Orang ti deka nyual Iya enda dipadahka maya nya, tang bala pemacha udah nemu sapa orang nya laban bisi nyebut Judas (peda Mark 3:19). Sekali agi Jesus bejaku pasal Diri ti deka dibunuh lalu angkat idup baru tiga hari udah nya. Tang sida murid baka ke lebih agi enda tetarit ati ngagai silik tilit tu enti dibandingka enggau tilit ti keterubah. Endang baka nya meh iya, berita ke enggai kitai nerima sigi enda deka dikerandauka.

Dalam Mark 8:27, Jesus benung ba utara Tasik Galili, dampih Siseria Pilipi. Dalam Mark 9:30 Iya benung bejalai nengah Galili,lalu dalam Mark 9:33 Iya tama ngagai Kapernaum. Nya alai, enda pedis kitai meratika pejalai Iya ari utara ngagai selatan. Tang, Iya tama ngagai Kapernaum kediri, laban bala murid Iya agi tinggal di belakang. Udah sida tama kedalam rumah, Iya nanya sida pasal utai ti dikelikuhka sida ba rantau jalai tadi. Tang sida enda bemunyi, nunjukka sida enda nyamai ati pasal tanya nya, indah baka sida nembiak ke ditangkap ngereja utai ke ditemu sida salah. Sida ga bekelikuhka pasal sapa ke pemadu besai. Mimit aja orang, enti bisi, ti deka ngaku, semua orang bisi berundingka sapa orang ke pemadu besai. Tang dalam perintah Allah Taala, penemu tu ditunsangka.

Saut Jesus ngagai penanggul tu bisi dua langkah. Keterubah, Iya nyemetak madah barang sapa ti deka nyadi dulu (pemadu besai) enda tau enda nyadi dudi ari semua, lalu nyadi pemela ka semua. Udah nya Jesus meri chunto ka reti jaku Iya ngena aksi siti. Jesus lalu ngambi siku anak mit ke bisi dampih dia, lalu ngengkah iya ba tengah-tengah sida dia. Anak mit tau berasai takut digaga baka nya, nya alai Jesus pen merap iya, kena nenangka iya. Ku ajar Jesus, enti nuan nerima anak mit nya, reti nya, nuan nerima Iya. Lalu enti nuan nerima Iya, nuan nerima Apai Iya. Ari nya, anak mit ke pemadu baruh nya, di disambungka ngagai Allah Taala Empu.

John bisi utai tanya pasal orang ari raban bukai, lalu ditu Jesus ngajar siti pelajar ti beguna amat, iya nya, orang ke enda ngelaban kitai, setanah enggau kitai. Jesus mega ngajar enti kitai nulung orang dalam servis Kristen, taja pen ngena chara ke mit aja, sigi deka diperatika serega.

`Nama idea Bup Kudus pasal pemesai enti dibandingka enggau idea dunya pasal pemesai? Ni ti digagai nuan?`