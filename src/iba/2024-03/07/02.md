---
title:  Meda Enggau Terang
date:   11/08/2024
---

`Bacha Mark 8:22–30. Nama kebuah Jesus begunaka dua kali tegu kena ngeraika orang ke buta tu, lalu nama pelajar diambi kitai ari jerita tu?`

Bup Injil bisi nusi beberapa iku orang buta ti digeraika Jesus. Kelimpah ari ayat dalam Mark 8 tu, Bartimius ke buta mega digeraika baka ti ditulis dalam Mark 10:46–52. Matthew nyebut pasal dua iku lelaki ke buta (Matt. 20:29–34), lalu John 9 nusi jerita pasal Jesus ti ngeraika siku lelaki ke buta ari ada ke diasuh masu mata ba Letung Siloam.

Tang jerita dalam Mark tu lain [unik]. Iya semina ditulis dalam Mark aja, lalu tu meh siti aja kereja ajih Jesus ti begunaka dua iti tindakkan kena ngeraika orang nya enggau penuh. Dalam jerita tu, kitai meda Jesus megai jari lelaki ke buta nya lalu nguluka iya pansut ari genturung pendiau dia. Kitai ulih ngasaika penyiru ati Jesus ngagai orang ke bisi penimpang nya.

Tang nama kebuah enggai enda dua kali tegu deh? Laban tu meh siti aja kereja ajih ke begunaka dua iti tindakkan, kitai nemu iya ukai ketegal Jesus bisi kurang kuasa ditu. Iya ke bendar, tu meh jerita sempama ti dipelakunka, ti nunjukka baka ni mata spiritual kitai kekadang begunaka timpuh ngambika tebuka sereta meda enggau terang. Tu meh utai ti nyadi ngagai sida murid Jesus. Seluruh seksyen tu, Mark 8:22-10:25 dipunka sereta ditutup enggau jerita ngeraika lelaki ke buta. Dalam seksyen Mark tu, Jesus lebih agi ngajar sida murid Iya pasal pemati Iya ti deka nyadi enda lama da agi. Taja Iya suah amat madahka ka nya ngagai sida, tang sida pedis amat nangkap utai ti ku Iya nya.

Bala pengajar rindu ngena tanya. Tanya nya baka kunci ti muka pengereti sida murid. Dalam ayat-ayat tu dalam Mark 8, bup tu udah nuntung ba tempat endur iya bekuing. Tiga iti chiri ngelaika penemu tu. Keterubah, Jesus nanya sida murid pasal identiti Iya, tu utai ti apin dikereja sebedau tu.  Kedua, Peter meh orang ti keterubah ke enda dirasuk antu ti madahka Jesus nya meh Mesias. Ketiga, sapengudah penerang pasal Jesus tu diberi, Iya lalu berengkah nerangka kini tuju pejalai Iya udah nya--iya nya nuju ngagai regang.

Nama kebuah Jesus nagang bala murid Iya ari madah ngagai sebarang orang pasal Iya ti Mesias nya? Dalam runding kitai pengawa Jesus tu baka ti ngelaban tuju ti deka numbuhka perintah Allah Taala, enda iya? Tang kitai mesti ingat, lebuh jeman Jesus kelia, nama “Mesias” nya bisi empas politik ti bisi tuju deka ngalahka perintah Rome. Jesus ukai datai deka nyadi mesias ti bansa nya; nya kebuah Iya enda ngasuh sida madahka identiti Iya.

`Nama ti diajar jerita tu ngagai kitai pasal bisi maya ti penting kitai enda madahka sekeda utai, taja pen utai nya amat tauka betul?`