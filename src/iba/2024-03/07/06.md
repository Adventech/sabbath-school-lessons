---
title:  Orang Sihat Dalam Neraka
date:   15/08/2024
---

`Bacha Mark 9:42–50. Nama ti merekaska ajar Jesus dalam ayat-ayat tu?`

Sekali meda, ayat-ayat tu baka ti nyampurka mayuh bengkah ajar Jesus ti dikukunka ditu enggau nadai penyemaka tauka kebuah.  Tang, enti diperatika enggau silik agi, kitai deka meda tiap iti pelajar ti betangkan nya bisi ngundan leka jaku kunchi ti nyambung iya ngagai pelajar ke dulu agi. Ayat-ayat tu beputar ngelingi tiga iti batang jaku ti nganjungka ajar nya ke mua niap singkang—iya nya, “mai nuan bedosa,” “api,” enggau “garam.”

Ajar ti keterubah nya meh pasal “sida ke mit,” reti nya sida ke baru masuk pengarap. Sida pengajar enggau sida pengiring bempu tanggung-pengawa dalam perintah Allah Taala, ngambika ngibuh tauka ngintu sida ke baru masuk nya ngena penyiru, baka dalam timpuh Penyanggup Lama sida ibuhka raban ke pemadu lemi--baka sida indu balu, anak patu-balu, enggau orang kampar bansa bukai. Jesus bejaku ngena ‘hiperbola’ ditu, madahka lebih manah orang dilemaska dalam tasik ari ti ngasuh “sida ke mit” nya bedosa.

Genteran jaku kunchi “ngasuh bedosa” ditu mai kitai ngagai ajar ti pemadu panjai dalam ayat-ayat tu. Bisi dua iti ‘entelah’ [teka-teki] ungkup bala pemacha ditu. Keterubah, kati Jesus amat ngajar orang netak jari tauka kaki lalu ngeruk leka mata sida pia? Kedua, kati bisi Jesus ngajar pasal api neraka ti nunu belama iya ditu? Saut ngagai tanya ti keterubah nya, nadai, Jesus nadai ngajar kitai netak tubuh diri—pengarap orang Judah enda nerima ajar tu (bandingka enggau Ulang Adat 14:1, 1 Raja 18:27, 28). Jesus ngena ‘hiperbola’ kena nekanka poin Iya ditu. Enti lenyau sepiak jari, sepiak kaki, seleka mata nya utai ti jai, lebih jai agi ari nya enti orang Kristen bedosa!

Tanya ti kedua mega bulih saut ti negatif: Enda, Jesus enda ngajar pasal api neraka ti nunu belama-iya. Baka ni kitai nemu tu? Keterubah, ayat-ayat tu ngundan siti aspek ke lucu mimit. Uji nuan ngerunding mensia tama ngagai nengeri kudus serega timpang seleka mata tauka sepiak kaki tauka sepiak jari. Udah nya runding nuan orang ke sihat [sempurna semua tubuh] dibuai ngagai neraka. Kati enda ka seduai nya patut besilih? Orang ke sihat tama ke neraka, pia? Tu amat komedi ti ngasuh ketawa. Enggai nyadi topik ti serius baka tu digaga nyadi komedi neh; nya alai ari nya kitai nemu Jesus semina meri chunto ka poin Iya ngena chara ‘hiperbola’ baka tu. Dosa nya utai ti patut dipandang serius tauka berat nyentukka lebih manah agi lenyau sepiak jari, sepiak kaki, sigi mata, ari ti bedosa.

Pasal api neraka ti enda nemu padam belama-lama iya, ukai api nya ke bisi belama iya, tang akibat tauka utai ti diempa api nya ke abis tauka nadai agi belama-lama iya. “Laban Allah Taala balat rinduka dunya, nya alai Iya meri Anak Tunggal Iya, ngambika genap iku orang ke arapka Iya enda mati tang bulih pengidup ti meruan belama iya” (John 3:16, ESV). Orang ke bedosa [ke enda selamat] nya enda deka ditunu belama iya; tang sida deka mati belama iya—bisi bida besai dia!