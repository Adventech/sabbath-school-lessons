---
title:  Rega [Kos] Nyadi Murid
date:   12/08/2024
---

`Bacha Mark 8:31–38. Nama ti diajar Jesus ditu pasal rega [kos] nyadi murid Kristus?`

Sida murid udah datai ba saka jalai dalam kaul sida enggau Jesus. Sida diatu udah nemu Iya meh Mesias. Orang ke macha Mark endang udah nemu tu ari pun bup Mark (Mark 1:1) lalu bisi pengelebih enti dibandingka enggau sida murid ke abup [lubah nangkap reti] nya.

Lebuh Jesus terubah ngangauka sida murid, Iya madahka diri deka ngajar sida ngulihka mensia (Mark 1:17). Nadai Iya bisi nyebut pasal penanggul. Tang diatu lebuh sida udah nemu sapa Iya nya ke bendar iya, Iya pen madahka ngagai sida tuju misi Iya—Iya enda tau enda ngasaika mayuh pemerinsa, dikenggaika sereta dibunuh, lalu udah nya angkat idup baru tiga hari udah nya.

Tu berita ti balat ngenyitka ati. Peter, ke baru udah ngaku Jesus nya meh Mesias, narit Iya ke tisi lalu ngerara Iya ketegal nyebut utai baka nya. Semua utai tu endang udah dipadahka ngagai sida ngelama tu, semina enda disebut terus terang; tang diatu penulis Injil tu ngereput leka jaku Jesus empu, leka jaku ke nanchum ati Peter ke ninga iya. Jesus ngumbai Peter Sitan lalu ngasuh iya rari ari nya, laban runding Peter munyi nya enda setuju enggau peneka Allah Taala.

“Jaku Peter nya ukai jaku ti ulih nulung Jesus tauka ngaum ati Iya lebuh betapi enggau penguji besai ba mua Iya. Jaku nya enda sedengai enggau tuju pengasih Allah Taala ungkup dunya ti lenyau dalam dosa tu, lalu enda mega sedengai enggau pelajar pasal meri nyawa diri ti deka diajar Jesus ngagai mensia nengah teladan Iya.”—Ellen G. White, The Desire of Ages, p. 415.

Semua orang ke nitihka Jesus mega dikangauka ngambika bisi tuju ti sama enggau enggi Jesus—iya nya, ngesan regang sida lalu nitihka Iya. Mati diregang nya meh pemati ke pemadu jai, pemadu ngemaluka, pemadu pedis ke dipejalaika perintah Rome. Semua orang deka naka alah nyeliahka regang. Nya alai, nama kebuah sebarang orang deka ngambi regang nya nyadika lambang penaluk sida ngagai Jesus, deh?

Jesus ukai semina nerangka rega [kos] nyadi murid tang mega nilai iya ti besai. Dalam paradox pengarap Kristen, ngelenyauka nyawa diri nya meh jalai ngidupka iya. Bebida enggau nya, nadai penguntung bempu semua dunya tang lenyau nyawa diri. Betul amat jaku missionari Jim Elliott ke ditulis iya dalam bup iya kenaka October 28, 1949, “Ukai orang ke palui nya ke meri utai ke enda ulih disimpan iya ngambika iya bulih utai ti enda ulih lenyau ari iya.”

`“Orang ke sayauka nyawa diri, deka ngelenyauka iya, lalu orang ke begedika nyawa diri di dunya tu, deka bulih pengidup ti meruan belama iya” (John 12:25, NKJV). Baka ni ku nuan udah ngasaika pengamat jaku tu?`