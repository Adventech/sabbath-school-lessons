---
title:  Bukit Enggau Mensia Mayuh
date:   13/08/2024
---

`Bacha Mark 9:1–13. Nama ti dipeda Peter, James, enggau John malam siti enggau Jesus?`

Tilit Jesus dalam Mark 9:1 ti madahka bisi sekeda sida ke bediri enggau Iya dia enda deka mati sebedau sida meda perintah Allah Taala dalam kuasa deka dikamatka beberapa hari agi, lebuh Iya mai Peter, James, enggau John niki keatas bukit ti tinggi kediri. Dia Iya berubah gamal ba mua sida dalam mulia perintah menua serega.

Elijah seduai Moses datai ari serega lalu berandau enggau Jesus. Luke madahka sida tiga berandauka pemansut Jesus (Greek exodos) ti deka dikereja di Jerusalem enda lama da (Luke 9:30, 31). Nya alai, senario ti penuh mulia tu bisi kait ngagai pemati Jesus datas regang, ti deka datai (bandingka enggau Mark 9:9). Iya deka meri pengadang [harapan] lebuh sida murid meda Iya diregang.

Lebuh sida udah nurun ari bukit, pagi siti, sida tiga murid nya nanya Jesus pasal Elijah ti datai dulu. Idea tu kira bisi kait ngagai pengarap sida ti madahka Elijah deka pegari baru dulu ari Mesias (bandingka enggau Mal. 4:5, 6). Jesus nyaut madahka Elijah udah datai, tu ‘rujukan’ ngagai John Pemaptisa. Sama baka John ke udah dibunuh sida, baka nya mega Jesus deka mati ba tangan sida, tang Iya deka angkat idup baru ba hari ti ketiga.

Udah bekau malam ti bemulia nya, senario ba kaki bukit pagi nya amat kelang-kabut sereta ngenyinuka ati (peda Mark 9:14–29). Sida sembilan iku murid besatup enggau anembiak ke dirasuk antu ke enda ulih digeraika sida. Lebuh Jesus datai dia, semua orang belanda ngagai Iya. Apai anembiak nya pen lalu nusi baka ni antu nya udah ngereja anak iya. Jesus pen baka ti ngambi timpuh panjai deka nemu silik ka agi pasal anak ke dirasuk antu nya. Apai anembiak nya pen nyau enda sabar agi, lalu ku iya, “Enti Nuan ulih, kasihka kami, lalu tulung kami” (Mark 9:22, NKJV).

Jesus nangkap pengakang ati dalam jaku iya nya. Saut Jesus tau disebut kitai munyi tu, “Nama reti jaku nuan munyi nya, ‘Enti Nuan ulih’?” (Mark 9:23). Tikala nya, baka banchak kilat ari langit, apai nya pen meda ukai semina anak iya aja ke bisi penanggul—iya empu mega bisi penanggul enda arap. Lalu pengenda-arap iya nya tau ngujungka anak iya enda ulih digeraika. Apai ti ‘terdesak’ nya pen ngelempaika diri ba pengasih Jesus ngena genteran jaku ti manah dikingatka tu, “Aku arap! Tulung aku ngambika pengarap aku besai agi!” (Mark 9:24, NKJV). Jesus pen ngeraika anak nya.

`Dalam situasi baka ni, enti bisi, alai nuan kala ngangau ngagai Tuhan, “Aku arap, tulung meh aku enti aku enda arap”? Nama ti udah dipelajarka nuan ari pengalaman baka nya?`