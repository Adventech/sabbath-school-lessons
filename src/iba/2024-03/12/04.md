---
title:  Jesus Diregang
date:   17/09/2024
---

`Bacha Mark 15:21–38. Nama ironi ti pedis sereta pemadu jai, pegari dalam ayat-ayat tu?`

Senentang tu dalam Jerita Pemerinsa nya, Jesus nyadi mangsa  ke enda bemunyi, dikuasa ulih bala orang ke nadai tuju bukai tang semina deka munuh Iya. Dalam seluruh Injil, nyentuk ngagai maya Iya ti ditangkap, Iya meh Tuan ti ngatur pengawa. Tang diatu Iya dikereja orang. Taja pen Iya siku pengajar ti cheregas, ti bejalai kin-kia, ketegal ke dipalu sereta disipat, enda chukup tinduk, enda chukup makai, Iya diatu nyau nadai tulang agi nyentukka orang bukai mesti ngesan regang Iya.

Ba regang, gari Iya diambi lalu nyadi barang bala sedadu, ke bebuai dadu kena nentuka sapa ti deka bempu iya (bandingka enggau Masmur 22:18). Diukum mati ngena regang biasa iya nadai mayuh bedarah. Paku lawang ti kena mantang jari orang ngagai regang (bandingka enggau John 20:24–29) biasa iya dipantang nembuska kuan ke nadai mayuh urat darah dia. (Dalam jaku Hebrew enggau Grika, leka jaku “jari” tau dikena nyebut jari enggau lengan.) Tapa jari nadai bisi struktur ke diguna kena nanggung pemerat tubuh lebuh ngeregang orang. Urat saraf [pengasai] bisi ba tengah lengan lalu nya ti deka diredakka paku lawang, ti ngenataika pemedis ti pemadu iya nengah lengan enggau berang.  Pedis amat deka narit seput. Ngambika iya ulih narit seput ke manah, orang ke diregang nya mesti deka ngenjingka diri ngena kaki ti udah dipantang paku nya lalu ngedarka lengan iya, ke ngenataika asai ti pemadu pedis agi. Siti ari kebuah orang nya mati laban kelalu lelak sereta enda ulih enseput [baka ti dichekal].

Jesus balat dikemalu, dikeduan, dikeleseka, sekumbang ti diregang nya. Injil Mark bisi motif pemandang/resia ke alai Jesus biasa iya enda ngasuh orang bejaku tauka madahka sapa Iya. Ketegal nya, gelar Kristologi baka “Tuhan,” “Anak Allah Taala,” “Kristus” enda suah dipeda dalam jerita Injil.

Utai tu berubah ba regang. Iya enda ulih dilalaika. Ironi ditu, iya nya bala tuai pengarap ti ngena gelar tu beduan sereta ngeleseka Jesus. Iya ke bendar, sida empu ke nyalah diriempu!

Siti ari jaku kelese sida nyulut agi ari ke bukai. Kitai meda iya dalam Mark 15:31 ke alai sida bejaku, “Iya nyelamatka orang bukai, tang Iya enda ulih nyelamatka Diri Empu!” (ESV). Kena sida nekanka poin tu pasal Jesus ti enda bedaya datas regang nya, sida madahka Iya amat udah nulung orang bukai (leka jaku Grika tu tau mai reti “ngidupka,” “ngeraika,” “nyelamatka”). Ironi iya ditu, enggau jaku nya sida ngaku Iya nya Juruselamat. Ironi nya nyapai jauh agi—kebuah Iya enda ulih, tauka enggai  nyelamatka Diriempu laban ba regang nya Iya mati deka nyelamatka orang bukai.

`Bacha John 1:1–3, lalu udah nya perundingka pasal utai ti dipadahka ayat nya ngagai kitai pasal Jesus, iya nya Jesus ti benung diregang ditu dalam Mark. Baka ni ku kitai deka ngasuh runding kitai nyagam reti pemati Jesus nya ungkup kitai?`