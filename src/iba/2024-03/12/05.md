---
title:  Ditinggalka Allah Taala
date:   18/09/2024
---

`Bacha Mark 15:33–41. Nama jaku ti disebut Jesus ari atas regang nya dalam Mark? Ba pengujung iya nama reti pemati Jesus nya ungkup semua kitai?`

Injil Mark ngambar regang nya sebagai endur ti petang amat, ari segi fisikal enggau spiritual. Pemetang ti luarbiasa ngelamun Bukit Kalvari nya kira ari tengah hari ba hari Jumaat nya nyentuk ngagai pukul 3 ngalih hari. “Ba urung tengah hari semua menua petang magang, nyentuk ngagai pukul tiga ngalih hari” (Mark 15:33, ESV).

Jaku ti dipansutka Jesus ari atas regang nya dikumbai the “Cry of Dereliction” [Kangau Sebana Ditinggalka] lebuh Iya besampi, ngangau ngagai Allah Taala, nanya nama kebuah Iya ditinggalka. Iya nyebut ayat ari Masmur 22:1. Bisi rujukan bukai ngagai ayat Masmur ke sama dalam Mark 15:24 enggau 29, ti nunjukka jaku Bup Kudus nya benung dikamatka dalam pemati Jesus. Nyentukka dalam akal mensia ti jai pen, peneka Allah Taala benung dikamatka.

Jaku Jesus ari atas regang nya bisi ditulis dalam jaku Aramik begulai enggau salin iya. Jaku “Allah Taala aku, Allah Taala aku” nya meh Eloi, Eloi dalam ayat tu (disalin terus ari Aramik ’elahi). Mudah pending sida saru ninga Jesus munyi ti ngagauka Elijah (dalam jaku Aramik ’eliyyah ke mai reti “Allah Taala aku meh YHWH”). Tu meh penyaru sekeda bala sida ke bisi dia.

Utai ti narit ati kitai pasal ayat tu iya nya iya segembar enggau baptisa Jesus, dalam Mark 1:9–11.

| Baptisa: Mark 1:9–11 | Regang: Mark 15:34–39 |
| --- | --- |
| John maptisa Jesus | Baptisa Jesus (bandingka enggau Mark 10:38) |
| John (nyempamaka Elijah; peda Mark 9:11–13) | Ngangauka Elijah |
| Langit belah dua | Tabir belah dua |
| Roh (_pneuma_) | Jesus padam seput (_expneō_) |
| Suara Apai “Anak ti Dikerindu” | Kepala sedadu madah, “Anak Allah Taala” |

Utai ti ditunjukka gembar dua tu nya meh baka baptisa Jesus dalam Mark 1 nya meh pun Jesus bejalaika pengawa Iya, munyi ti ditilit dalam Daniel 9:24–27, utai ti nyadi dalam Mark 15 datas regang nya meh penembu, tauka tuju pengawa Iya, lebuh Iya mati sebagai bayar tebus ungkup semua mensia (Mark 10:45). Pemati Jesus datas regang mega ngamatka sekeda nubuatan dalam Daniel 9:24–27. Kain tabir dalam rumah sembiang charik belah dua (Mark 15:38) nunjukka penembu sistem korban/piring, laban utai ti disempamaka iya nya udah nyadi amat, siti fasa baru dalam jerita keselamatan mensia udah berengkah.

`Taja pen tuju ati enggau racangan mensia jai, agi meh tuju Allah Taala dikamatka. Nama kebuah tu tau nyaup kitai nemu, enda ngira nama utai ti nyadi ngelingi kitai, kitai agi ulih pechayaka Allah Taala lalu nemu pemadas Iya deka menang ba pengujung ila?`