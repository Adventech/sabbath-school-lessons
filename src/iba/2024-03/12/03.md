---
title:  “Tabi, Raja Orang Judah!”
date:   16/09/2024
---

`Bacha Mark 15:15–20. Nama utai ti dikereja bala sedadu ngagai Jesus, lalu nama reti nya?`

Printah Rome bekenaka chara sipat ti balat kena nyediaka orang jil sebedau ukum mati dipejalaika. Mangsa nya deka ditelanjaika, ditanchang ngagai tiang, lalu udah nya disipat ngena penyipat ti digaga ari tali belulang ti beserepang ba ujung ke dilekatka kerimpak tulang, kacha, batu, enggau paku lawang.

Udah Jesus ke disipat, bala sedadu ke diberi tugas ngeregang Iya terus ngemaluka Iya, ngengkah jubah unggu ngagai Iya, ngengkah makota duri datas pala Iya, lalu beduan Iya ngeluluka Iya sebagai raja orang Judah. Bala sedadu nya dikumbai siti batalion, reti nya pemayuh entara 200 ngagai 600 sedadu.

Nyadi utai ti ironi dalam senario tu ditu utai tu nyata ngagai bala pemacha laban Jesus nya endang amat Raja lalu jaku bala sedadu ke beduan sereta ngeleseka Iya nya, ke bendar iya, naburka pemendar nya. Utai ti dikereja sida sedadu nya nunjukka bakai ni sida sedadu nya nabi Maharaja Rome ngena jaku, “Tabi, Raja Besai!” Nya alai, kitai meda ditu, banding ti nyata amat ngagai Raja Besai Rome.

Utai ti dikereja bala sedadu ti beduan Jesus nya, nyengkau “malu” pala Iya ngena tungkat, “ngeludah” Iya, sereta “besugang” ngeluluka diri nyembah Iya. Ulah tiga iti tu disebut dalam jaku Grika ngena leka jaku ti nunjukka ulah nya ukai dikereja sekali nya aja; tang diulang-ulang. Reti nya, sida beulang kali malu Iya, beulang-kali ngeludah Iya, sereta terus besugang nyembah Iya, Jesus nadai bemunyi ngetatka semua nya, nadai nyaut sekali.

Chara orang Rome bejalaika ukum regang tu, iya nya, orang ke diregang nya dipejal ngesan regang diri ngagai palan ke alai iya deka diregang, telanjai abis lengis. Chara tu endang dikena ngemaluka orang nya ba mua mensia mayuh.

Tang orang Judah keji meda orang telanjai ba mua mensia mayuh. Mark 15:20 madahka sida nanggalka jubah unggu nya ari Iya lalu ngari Iya baru ngena gari Iya Empu. Nya alai, ditu kitai meda perintah Rome baka ti betulak-ansur enggau orang Judah lalu ngemendarka utai tu dikereja maya nya.

Perundingka semua ironi ke nyadi ditu: sida ke meremi lalu ngenduk ngagai Jesus sebagai Raja, semua nya dikereja kena ngeleseka Iya taja pen Jesus endang amat Raja, ukai semina ungkup orang Judah aja, tang orang Rome mega.

`Sida nya nadai nemu sekali utai ti dikereja sida. Tang, taja pia, nama kebuah pengendanemu sida nya enda ulih nyelamatka sida lebuh Hari Bechara [Hari Pengakim] nya ila?`