---
title:  Jesus Dikuburka
date:   19/09/2024
---

`Bacha Mark 15:42–47. Nama pemesai reti champur-tangan Josep ari Arimatea, lebih agi laban semua bala murid Jesus nadai temu penunga agi?`

Sapengudah semua drama nya, utai bukai ke “biasa” nyadi nangkanka nya. Utai ti terubah, iya nya, orang ke mati enda tau enda dikuburka. Tang bisi beberapa iti faktor dalam utai ti nyadi nangkanka nya amat negu ati ari segi spiritual, lalu utai ke bukai bisi reti ke besai amat dalam sejarah.

Dalam ayat tu, Josep ari Arimatea pegari keterubah enggau ke pengabis iya dalam Injil Mark. Iya tu siku ari kaban Kunsil ti dipebasaka, lalu siku orang pemesai di nengeri nya. Laban iya kaya sereta dipebasaka, nya alai iya teleba enggau gabenor nya, lalu ari nya iya enda pedis datai ngagai Gabenor Pilate lalu minta tubuh Jesus. Amat negu ati kitai meda siku raban Kunsil bisi pengibuh baka nya dalam pengubur Jesus. Tang, dalam timpuh ke sama, dini alai bala murid ti dikarapka Jesus deh?

Siti butiran sejarah ke besai amat reti ditu, nya meh, ‘pengesahan’ pemati Jesus. Mark 15:43 nusi Josep datai minta tubuh Jesus. Tang Pilate tekenyit amat ninga Jesus udah mati (Mark 15:44). Nya alai iya lalu manggil kepala sedadu ke nguasa pengawa ngeregang Jesus lalu nanya iya enti Jesus nya amat udah mati. Kepala sedadu nya madahka Iya amat udah mati.

Kebuah tu penting amat laban bisi sekeda orang udah nya ngumbai Jesus enda amat mati ba regang tang semina luput aja. Tang jaku saksi ari kepala sedadu nya ngagai gabenor orang Rome nya bedanjang tauka nyakal jaku ambu sida nya. Orang Rome endang teleba bejalaika ukum bunuh ngagai orang jai.

Josep mai kain linen kena mungkus Jesus lalu ngalika tubuh Iya dalam pendam ti digaga ari batu. Pendam tu chukup besai lalu ulih endur bejalai lebuh tama ngagai iya (Mark 16:5). Penulis Injil madahka sama datai enggau Josep bisi dua iku indu ti meda endur nya--iya nya Mary Magdalene, enggau Mary, indai Joses. Seduai tu, begulai enggau Salome, ngemataka Jesus diregang ari jauh; sida tiga nya deka sama datai ngagai pendam lebuh hari Minggu, laban, ku runding sida, deka nembuka pengawa ngunsut tubuh Jesus enggau rempah (Mark 16:1).

Nama kebuah sida tiga indu tu disebut ditu? Sida tiga tu meh ti deka nyadika saksi ti meda pendam ti puang dalam Mark 16, ari nya sida tiga tu meh saksi ti penting ka pengangkat Jesus ari mati.

`Ironi ke besai ditu, iya nya bala murid Jesus "nadai bisi dia" tang siku kaban Kunsil, iya nya Kunsil ti ngukum Jesus mati, nya ke nyadi "hero" ditu. Baka ni ku kitai deka nentuka diri "bisi dia" lebuh maya ti beguna amat?`