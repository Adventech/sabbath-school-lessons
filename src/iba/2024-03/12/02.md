---
title:  “Kati Nuan Tu Raja Orang Judah?”
date:   15/09/2024
---

`Bacha Mark 15:1–15. Nama keadaan ironi ti nyadi ditu?`

Pontius Pilate tu nyadi gabenor menua Judea ari taun A.D. 26–36. Iya tu ukai tuai perintah ke manah ati, lalu mayuh utai dikereja iya ti ngemediska ati orang di menua nya (bandingka enggau Luke 13:1). Pemutus pechara orang Judah ngagai Jesus ngujungka Iya diberi ukum mati ketegal bejaku busung. Tang dibaruh undang-undang perintah Rome, ketebal agi, orang Judah enda tau ngukum orang mati, nya alai sida mai Jesus ngagai gabenor Pilate ngambika diukum mati.

Tuduhan sida ngelaban Jesus nadai disebut dalam Bup Kudus, tang kitai ulih nyangka jaku tuduh sida nya ari jaku tanya Pilate ti ringkas ti ditanya iya ngagai Jesus, “Kati Nuan tu Raja orang Judah?” (Mark 15:2, ESV). Ba jeman Penyanggup Lama kelia, bansa Israel milih tauka nyiri raja sida; nya alai kitai ulih meda baka gelar Messiah (“Iya ti Dipilih [Anointed One]”) ulih diputar-belitka nyadi jaku ngambu diri raja, lalu ari nya, orang nya tau dituduh deka ngerampas penuduk diraja raja besai.  Nya alai, lebuh bechara ba mua Kunsil Jesus dituduh bejaku busung ngelaban Allah Taala, lalu lebuh bechara ba mua gabernor Pilate, Iya dituduh deka nyadi raja ngelaban raja Rome, lalu ketegal nya Iya ulih diukum mati.

Tang ironi ditu iya nya Jesus nya endang amat Messiah sereta mega Raja orang Judah. Sida iya ke salah nuduh Iya bejaku busung lalu deka ngalahka raja perintah Rome. Iya ke bendar Iya endang patut dibasa sereta disembah. Taja pia, Jesus agi dipeda beperangai baka raja. Iya nyaut Pilate, “Munyi ti ku nuan” (Mark 15:2, ESV), saut ti enda nyemetak. Iya enda nyangkal gelar nya tang Iya enda mega ngamatka iya. Saut tu tau mai reti Iya nya amat raja, tang lain bansa raja (bandingka enggau John 18:33–38).

Mark 15:6 ngemasukka ke dalam jerita tu siti atur ke endur siku orang jil tau dilepaska lebuh maya Paska. Dalam Mark 15:9, Pilate nanya orang mayuh enti sida dekaka iya ngelepaska “Raja orang Judah,” lalu taja iya bisi lain tuju ngereja tu, ba pengujung iya utai ti nyadi udah ngelaban iya.

Mark 15:9, 10 tu meh pelajar pasal sangka enggau salahsangka. Pilate nyangka bala tuai pengarap nawa Jesus ketegal ati kepapas, tang iya enda nyangka, ari ti nanya orang mayuh, iya nyau labuh ke dalam tangan bala tuai pengarap nya. Sida nya ngasut orang mayuh ngambika minta Jesus di regang.   Pilate nyau tedadang. Diregang, nya jalai diukum mati ti pemadu jai, lebih agi ka siku orang ti dirunding iya nadai salah. Naka-naka iya siti ironi ke pemadu pedis ditu, ke alai siku gabenor kapir deka ngelepaska Messiah, tang bala tuai pengarap deka ngeregang Iya.

`Nama ti ulih nagang nuan ari terunda-runda nitihka mensia mayuh lebuh kena tekan berat ngambika ngereja baka nya?`