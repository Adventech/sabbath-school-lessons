---
title:  Bansa Mesias ti Lain
date:   01/08/2024
---

`Bacha Mark 6:34–52. Nama penanggul ti ditapi Jesus enggau sida murid Iya, lalu baka ni penanggul nya diputarka?`

Sapengudah sida murid pulai ari misi sida, sida pen bejalai enggau Jesus ngagai siti tempat ti sunyi ba tebing adapka timur Tasik Galili ngambika belelak dia. Tang bala mayuh ke bisi kira 5,000 orang udah dulu ari sida datai ba endur nya. Jesus meda sida nya baka raban domba ke nadai pengibun. Iya pen ngajar sida sepanjai hari nya.

Ngalihka lemai nya sida murid mansutka penemu ngambika bala mayuh nya diasuh pulai lalu ngiga pemakai ka diri, tang Jesus madah ngagai sida ngambika sida meri bala mayuh nya makai. Randau entara Jesus enggau murid Iya nangkanka nya (Mark 6:35–38) nunjukka sida murid berunding ngena chara runding mensia ka jalai mutarka penanggul nya. Tang, Jesus mutarka penanggul nya ngena kereja ajih meri makai bala mayuh nya ngena semina lima tuku roti enggau dua iku ikan.

Chiri-chiri jerita tu nitihka biuh runding ti popular pasal Mesias lebuh jeman Jesus kelia. Mensia mayuh ngarapka Mesias nya deka datai lalu ngelepaska Israel ari diperintah munsuh sida lalu mai pengelurus enggau pemaik. Seraban mayuh bala lelaki begumpul di menua puang deka angkat ngelaban munsuh sida (bandingka enggau John 6:14, 15; Surat Rasul 21:38).

Penemu tu dikeringka pangka jaku Jesus ti meda sida baka “anak domba ke nadai bisi pengibun,” ke ngambi jaku nya ari Penyampau 27:17, ke endur Moses minta Allah Taala nyiri siku pengiring ungkup orang Israel ke ganti iya. Nyadi frasa pasal nyiri pengibun ungkup sida nembiak Tuhan bisi dipeda ba ayat bukai dalam Penyanggup Lama, lebih agi lebuh ngenang bansa Israel ke nadai bisi pengiring tauka raja (bandingka enggau 1 Raja 22:17; 2 Bansa Israel 18:16; Esek. 34:5, 6).

Taja pia, Jesus enda nyadi pengiring baka ti dikarapka sida ti saru penemu nya. Tang, Jesus ngasuh bala murid iya mupuk ari nya, lalu udah nya Iya ngasuh bala mayuh pulai ari nya. Iya enda nguluka sida angkat memberontak ngelaban Rome, tang, nama ti digaga Iya? Iya niki ke atas bukit siti lalu dia Iya besampi—tu ukai utai tikarapka mensia mayuh.

Ke ganti penemu ti popular ke alai Mesias nya deka datai baka raja lalu ngelepaska bansa Israel, Jesus datai ngelepaska mensia ari nyadi ulun dosa. Iya ke bejalai diatas ai nya mandangka ngagai bala murid Iya endang amat, Tuhan ti ngempu alam semesta. Tang Iya datai ke dunya tu ukai deka nyadi raja ti megai perintah tang deka meri nyawa Iya kena nebus mensia (Mark 10:45).

`Nama ti dipadahka jerita tu ngagai kitai pasal pemesai guna kitai nemu reti nubuatan ke bendar? Enti penemu ti salah pasal penatai Jesus keterubah suba udah ngenataika pengerusak ngagai sekeda orang, berapa balat agi pengerusak ti deka ninggang mayuh orang ketegal ngembuan penemu ti salah pasal penatai Iya ti Kedua Kali ila, neh?`