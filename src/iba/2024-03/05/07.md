---
title:  Tambah Penemu
date:   02/08/2024
---

Bacha Ellen G. White, “Peace, Be Still” and “The Touch of Faith,” pp. 333–348 in The Desire of Ages.

“Dalam semua orang ke benung dilatih Allah Taala deka dipeda pengidup ti enda berharmoni enggau dunya, adat iya, tauka ulah iya; lalu genap iku orang enda tau enda bisi pengalaman diriempu dalam ngulihka penemu pasal peneka Allah Taala. Siku-siku kitai mesti ninga Iya bejaku ngagai ati kitai. Lebuh genap iti munyi nyawa bukai udah dipadamka, lalu dalam sunyi nya kitai nganti ba mua Tuhan, dalam sunyi jiwa nya munyi nyawa Tuhan deka nyadi lebih terang agi. Iya madah, ‘Diau jenuh meh, lalu nemu Aku tu Allah Taala.’ Mas. 46:10. Dia aja deka bisi belelak ke bendar. Lalu tu meh jalai nyediaka diri ngereja pengawa ka  Tuhan ti pemadu ngasi. Ba tengah bala mensia ke begau kin-kia, enggau dalam pengawa ti berat ti nekanka pengidup, orang ke disegarka ngena chara baka tu deka dikelingi penampak enggau pemaik. Pengidup iya deka ngesuhka bau rengut, lalu iya deka mandangka kuasa Tuhan ti deka negu ati mensia.”—Ellen G. White, The Desire of Ages, p. 363.

“Sida ke enda puas ati nanya, enti Jesus ulih ngaga semua kereja ajih ke udah dipeda sida, nama kebuah Iya enda ulih meri pengerai, pengering, enggau pengaya ngagai semua umat Iya, ngelepaska sida ari munsuh ti merintah atas sida, lalu ngangkatka sida ngagai kuasa enggau basa? Iya ke ngambu Diri dikirumka Allah Taala, tang taja pia enggai nyadi raja orang Israel, tu meh nyadi misteri ke enda ulih disagam sida. Penemu sida saru meda Iya enggai. Ari nya, mayuh sida ngumbai Jesus enda berani ngulihka ambu Diri laban Iya Empu agi kakang ati pasal misi Diriempu. Ari nya, sida udah ngasuh ati sida enda arap, lalu benih ti udah ditanam Sitan pen mansutka buah ti ngujungka sida salah penemu sereta lalu ninggalka Tuhan.”—The Desire of Ages, p. 385.

**Tanya ti deka dipejuraika**:

`Enti orang bisi nanya nuan, Ari nama Jesus udah ngelepaska nuan, nama saut nuan kini?`

`Pejuraika nama kebuah Tuhan kekadang nejuka orang ke manah baka John Pemaptisa dikurung dalam jil sereta dibunuh?  Nama pengibur tauka pengadang ke tau ditemu kitai, taja pen betapi enggau pemedis tauka penusah baka tu?`

`Nama pelajar ti tau diambi kitai ari pengawa Jesus ti meri makai 5,000 orang ungkup gerija ke mimit penatai belanja?`

`Bandingka penemu ti popular kemaya hari tu pasal Jesus enggau gambar Jesus ti dipeda kitai dalam Mark 5 enggau 6. Reti nya, ni baka orang ke bekenaka Jesus ke ngulihka tuju politik sida sereta deka nguasa orang bukai?`