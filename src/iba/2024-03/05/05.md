---
title:  Ditulak Sereta Diterima
date:   31/07/2024
---

`Bacha Mark 6:1–6. Nama kebuah orang ba menua Jesus Empu nulak Iya?`

Biasa iya enti bisi orang ari siti menua ke mit nyadi tebilang [popular], orang di menua nya deka sama berasai temegah ka iya. Tang Nasaret enda baka nya. Sida ensiban ati sereta tekenyit meda pemujur Jesus nyadi pengajar sereta bekuasa ngeraika orang. Pedis amat sida deka nerima tukang kayu nya betukar nyadi pengajar. Sida mega engka pedis ati ka pengawa ajih iya ketebal agi dikereja Iya ba Kapernaum (peda Luke 4:23). Lalu Iya mega bisi udah salah paham enggau sida sebilik (Mark 3:31–35).

`Bacha Mark 6:7–30. Baka ni ku pengawa misi sida Duabelas Rasul nya bebida ari pengawa ti mumpung pala John Pemaptisa?`

Tu meh Jerita Selepak ti ketiga dalam Mark (peda Pelajar 3). Misi sida Duabelas Rasul ke mai berita Jesus ngagai semua tempat nya nyata bebida enggau pengawa ti ngejil sereta munuh John Pemaptisa. Sida murid diasuh bejalai lempung aja lalu ngarapka pemanah sereta sukung orang bukai. Strategi tu ke bendar iya, ngaga sida missionary begantung ba orang ke dilayan sida, lalu tu ulih ngeringka tali kaul sida ngagai orang ke begunaka berita injil ti dibai sida.

Tang John Pemaptisa nadai bisi kaul baka nya ngagai ruang-bilik Herod. Pemati John ditusi ngena silik ti ngenyitka ati baka ni Herodias ngambi peluang ari penyugau Herod. Anak indu Herodias mega baka ti nambahka penyai pelan ke alai iya minta pala John Pemaptisa diengkah datas talam lalu dibai ngagai iya.

Nyawa John Pembaptisa dipadamka sama timpuh enggau sida Duabelas Rasul ti meritaka ajar pasal penesal, sama baka ti udah dikereja John. Pemati John ngayuka pemati Jesus. John dibunuh, dikuburka, lalu diriputka udah diangkatka ari mati (Mark 6:14–16, 29), sama baka Jesus deka diriputka (Mark 15 and 16). Jerita ti segembar baka tu nunjuk ngagai krisis ti deka datai ngagai Jesus enggau bala penitih Iya.

`Kati kala nuan dikenggaika orang baka Jesus tauka udah nengah krisis ti tusah deka ditemu nuan reti? Nama utai ti udah dipelajarka nuan ari pengalaman nya ke ulih nyaup nuan dudi hari ila lebuh krisis ti baka nya nyadi baru?`