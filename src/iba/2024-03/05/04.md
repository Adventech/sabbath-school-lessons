---
title:  Datas “Rollercoaster” Enggau Jesus
date:   30/07/2024
---

`Bacha Mark 5:21–24. Nama chiri-chiri ke lebih agi nyata pasal Jairus?`

Bala tuai pengarap baka Jairus tu biasa iya enggai bekaban enggau Jesus (peda Mark 1:22; Mark 3:2, 6; Luke 13:14). Nya alai, Jairus balat ‘terdesak’ ditu. Kitai nemu iya ‘terdesak’ ari iya ti datai lalu “nyungkurka diri ba kaki Jesus.” Iya ke minta kasih ngagai Jesus nya, paham meh kitai ke apai indai--laban anak indu iya benung sakit raya. Tang iya ngembuan pengarap ka Jesus ulih nyaup iya. Enggau nadai jaku, Jesus pen lalu mupuk enggau iya ngagai rumah iya.

`Bacha Mark 5:25–34. Nama ti ngasuh pejalai sida ngagai rumah Jairus tejanggal?`

Ditu jerita tu limpang dulu ngagai jerita bukai ke minta pengasih--jerita indu siku ke udah sakit pengelama duabelas taun. Jerita Jairus enggau indu nya meh Jerita Selepak ti kedua dalam Mark (peda Mark 3:20–35, dikenang dalam Pelajar 3). Dalam jerita tu bisi dua iku ‘watak’ ti bebida, iya nya Jairus enggau indu nya, datai ngagai Jesus minta tolong Iya.

Indu nya datai ari belakang Jesus lalu negu puting baju iya. Tikala nya, iya pen gerai. Tang Jesus ngetu lalu nanya, “Sapa negu baju aku?”

Indu nya, ke balat sakit ngelama tu, diatu udah gerai. Taja pia iya takutka Jesus ringatka utai ke baru udah nyadi. Emosi iya pen balat bebalut. Tang Jesus ukai semina deka ngeraika tubuh iya, tang mega ngeraika semengat iya.

Nyadi, pulai baru ngagai Jairus (peda Mark 5:35–43). Emosi iya mega nyau bebalut. Jesus nadai nyagi orang bukai enggau Iya enggau apai indai nembiak nya, kelimpah ari Peter, James, enggau John. Jesus madahka anak indu nya enda mati tang tinduk. Jesus muru semua sida ke nyabak dia pansut magang lalu Iya pen tama ngagai bilik ke alai nembiak nya gali. Iya megai jari anak mit nya, lalu bejaku ngagai iya, “Talita, koum,” reti nya, “Endu, angkat nuan!” Iya ke bendar, leka jaku Talitha retinya “anak domba,” ke dikena nyadika kangau siru ke anak dalam rumah. Pesan Jesus ti enda ngasuh sida nusi nya endang sebagi ari motif pemandang/resia ke nusuk seluruh bup Mark lalu nunjuk ngagai sapa Jesus nya ke bendar, lalu pengujung iya, Iya enda ulih dilalaika.