---
title:  Kereja Ajih Ngelingi Danau Nya
date:   27/07/2024
---

### Bacha ka Pelajar Minggu Tu
Mark 4:35–41, Mas. 104:1–9, Mark 5:1–43, P’pau. 27:17.

> <p>Ayat Dikingat</p>
> “Tang Jesus enggai mai iya, lalu bejaku ngagai iya, “Pulai ke rumah ngagai bala pangan nuan, lalu padahka ngagai sida pemayuh utai ti udah dikereja Tuhan ke nuan, enggau pengasih Iya ke nuan.” (Mark 5:19, NKJV).

Pengawa [pelayanan] Jesus ketebal agi dikereja Iya ba Galili, lebih agi di sebelah-belah sereta ngelingi Tasik Galili, iya nya, siti danau [tasik] ke kira 13 batu (21 km) pemanjai enggau 8 batu (13 km) pemesai. Tu meh tekang ai ti pemadu besai ba kawasan nya lalu nyadika pun penatai pemisi enggau pengidup orang ke nguan menua nya.

Mark 4 abis ba Jesus enggau bala murid Iya ti ngelayang Tasik Galili nya. Kabut tasik mangkaka sida, ke diteduhka Jesus ngena jaku ngagai ribut enggau umbak. Mark 6 abis kurang lebih baka nya mega, tang sekali tu Jesus bejalai datas ai ngagai bala murid Iya ti didalam perau. Ba selepak senario datas ai tu bisi mayuh kereja ajih ti dikereja Jesus ba pantai, sereta mega aktiviti ti dikereja bala murid ke terubah iya nginjil. Jerita-jerita tu meh ti nyadi batang kenang kitai dalam pelajar kitai minggu tu.

Tuju jerita-jerita ti penuh drama tu endang ngambika bala ke macha iya meda sapa Jesus nya. Iya meh Siku Orang ke ulih neduhka kabut tasik, ngeraika orang ke dirasuk antu, ngeraika indu ke semina negu puting baju Iya aja, ngidupka baru siku anak indu ke udah mati, meritaka injil ba bandar menua Iya Empu, ngirumka bala murid Iya bejalai meritaka injil, meri makai 5,000 ngena beberapa iti roti enggau ikan, sereta bejalai diatas ai—mandangka kuasa besai ti mai bala murid semak agi ngagai pemereti ati pasal Iya ti Anak Allah Taala.

_*Pelajarka pelajar minggu tu kena nyediaka Sabat, August 3._