---
title:  Kati Ulih Nuan Ninga Munyi Telai Ari Atas Munyi Panjung Inggar?
date:   29/07/2024
---

`Bacha Mark 5:1–20. Nama ti ulih dipelajarka nuan pasal Laya Besai nya ari jerita ti ngalitka ati tu, sereta mega, pasal kuasa Jesus?`

Enti utai ti udah nyadi malam tadi ba tasik nya enda mudah dilupaka, penatai sida ba Gerasa pagi siti mega amat ngempaska runding. Sejarah pengidup lelaki ke dirasuk antu nya amat ngenyinuka ati. Semua rantai ti dikena orang nanchang iya ulih diputuska iya magang, lalu iya diau di pendam lalu ngurik diri ngena batu. “Nadai orang ulih merekuhka iya” (Mark 5:4, ESV)—udah nya iya pen betemu enggau Jesus.

Lelaki nya belanda ngagai Jesus—nadai bisi penerang pasal sida murid (engka udah ngelarika diri magang kini). Lebuh iya datai ba Jesus, iya meremi ba mua Jesus. Leka jaku “meremi” disalin ari leka jaku Grika proskyneō, ke selalu disalin nyadi “nyembah.” Orang nya baka ti ngelala Jesus tu meh Orang ke ulih nyaup iya. Tang lebuh iya muka mulut iya, antu ke di dalam iya manjung enggau nyawa inggar ngagai Jesus, tang Jesus ulih ninga telai lelaki nya ke minta saup Iya ari atas jaku perak antu nya. Lebuh sida antu nya minta diri tama kedalam bala babi, Jesus nyagi sida. Lalu semua bala babi, ke bisi dua ribu iku, belanda nurun tingkah lalu terejun ngagai tasik, lalu mati. Nya mai pengerugi besai ngagai orang ke ngempu raban babi nya.

Utai ti ngalitka ati ditu iya nya bala antu nya ngelala sereta nemu amat sapa Jesus nya, lalu sida mega nemu diri nadai bekuasa ba mua Iya, nya kebuah sida bebendar “minta kasih” ngagai Jesus dua kali (Mark 5:10, 12, NKJV) ngambika ngemendarka peminta sida. Nyata amat ditu, sida nemu Jesus bisi kuasa datas sida.

Jerita tu bisi dua iti chiri ti nyata. Keterubah, iya penuh enggau utai ti enda beresi tauka ulih ngamah ari segi ceremony nitihka adat Penyanggup Lama. Kubur enggau bangkai mensia nya enda tuchi (P’pau. 19:11, 16). Bedarah mega ngaga orang enda tuchi (Adat Lewi 15). Babi enda tuchi (Adat Lewi 11:7).

Tang, iya ti kedua, nyengkar ari atas semua jaku pasal utai ti enda tuchi tu, nya meh, perang ti beulang-ulang entara kuasa pemanah enggau kuasa penyai. Jesus muru antu pansut (dua poin ungkup Jesus), bala antu munuh raban babi (dua poin ungkup Sitan). Orang di menua nya minta Jesus ninggalka menua nya (dua poin ungkup Sitan), tang Jesus ngirumka orang ke udah gerai nya pulai nyadi saksi ka Iya (tiga poin ungkup Jesus). Ari beberapa segi lelaki tu meh missionary ke enda disangka-sangka patut nyadi missionary, tang iya bisi jerita ti pemadu manah ti patut ditusi.

`Nama pengadang [harapan] ke ulih diambi nuan ari jerita tu pasal kuasa Jesus ti ulih nyaup nuan dalam sebarang penanggul ti ditapi nuan?`