---
title:  Neduhka Kabut
date:   28/07/2024
---

`Bacha Mark 4:35–41. Nama ti nyadi dalam jerita tu, lalu nama pelajar ti tau diambi kitai ari nya pasal sapa Jesus nya?`

Ba pun Mark 4, Jesus niki ngagai perau lalu ari nya ngajar orang mayuh ba tebing tasik. Dalam Mark 4:10–12, Iya baka ke udah nurun ari perau nya lalu bejaku kediri enggau bala murid Iya. Nyadi diatu, udah bekau ke ngajar sepanjai hari nya, sida murid mai Jesus “baka nya” ngena perau, reti nya, Jesus udah lelak amat. Iya pen terus tinduk ngalika diri ba kemudi perau. Enda memukai kabut besai mangka ka tasik nya, lalu perau sida nyau deka karam lebuh sida murid ngerak Iya. Jesus angkat, lalu bejaku merintah kabut enggau gelumbang badu. Tikala nya tasik pen teduh. Aruh iya bala murid berasai takut amat meda pemandang kuasa ti besai nya.

`Bacha Masmur 104:1–9. Baka ni ku gambar Yahweh [Allah Taala] ditu bebanding enggau Kristus ti neduhka tasik nya?`

Jerita dalam Mark 4:35–41 tu engkeman masuk dalam siti chuan biasa dalam Bup Kudus ti dikumbai “theophany”—reti nya Allah Taala tauka siku ari melikat Iya pegari. Lima chiri bisi biasa dalam event ti baka nya: (1) kuasa Tuhan dipandangka, (2) mensia takut, (3) pesan ti madah, “Anang takut,” (4) jaku pemandang ti nyadika kebuah Tuhan tauka melikat Iya pegari, (5) saut [respons] mensia ngagai pemandang nya. Empat iti ari lima iti nya bisi dipeda dalam jerita tu—neduhka kabut nya mandangka kuasa Tuhan, bala murid nyau takut. Jaku tanya, “Nama kebuah kita takut?” nya meh pesan ti madah “Anang takut.” Jaku tanya sida murid, “Sapa orang tu?” nya meh respons mensia. Utai ke nadai ditu nya meh leka jaku pemandang nya. Nyadi utai ke nadai tu bisi dalam Motif Pemandang/Resia ke bejalai nengah seluruh bup nya, ke alai pemendar pasal Jesus deka ayan. Tanya sida murid ditu, “Sapa orang tu datai ke ribut enggau gelumbang ngasika Iya?” ngansak pemacha ngisi saut ngagai leka jaku pemandang ke nadai disebut ditu—iya nya, Iya meh Anak Allah Taala, ti Tuhan Empu.

`Perundingka kuasa Allah Taala. Baka ni ku nuan deka belajar bepanggai ba kuasa nya lalu ngarapka iya dalam semua utai dalam pengidup nuan?`