---
title:  Penerang [interpretasi] Ari Jesus
date:   22/07/2024
---

Jesus pen tembu meri jerita sempama nya, lalu nadai nerangka reti iya tekala nya. Nitihka ayat (Mark 4:1), Jesus nusi jerita sempama nya ngagai “mayuh amat orang.” Semina, nyau kelama udah nya, lebuh Iya kediri enggau bala ke mimit aja (Mark 4:10), baru Jesus nerangka reti sempama nya.

`Bacha Mark 4:13–20. Baka ni ku Jesus nerangka reti jerita sempama pasal penabur benih nya?`

Jesus nerangka sempama nya ari nunjuk ngagai sekeda utai ti diluar jerita nya ti di sempamaka sekeda utai dalam jerita nya. Penerang ti diberi Iya nunjukka jerita nya semina banding aja ngagai dunya ti amat, tang ukai semesti iya amat dalam tiap iti pekara ti silik.

Jesus madahka leka benih nya meh “jaku nya.” Tu meh Jaku Allah Taala, baka ti ditusi tauka diajar Jesus. James 1:21 madah, “Nya alai buai semua ulah ti kamah enggau semua penyai ti balat mayuh ba kita, lalu terima enggau ati ti baruh jaku ti ditanam, ti bisi kuasa nyelamatka semengat kita” (ESV).

Mayuh bengkah tanah nya nyempamaka mayuh bengkah peninga. Dalam penerang Jesus, semua orang ninga Jaku nya; reti nya, semua bengkah tanah nya bisi leka benih ditanam dia. Tang penerima iya enda sebaka. Tanah jalai nya kering, lalu burung datai lalu nyambar leka benih nya. Tu dikena Jesus nyempamaka Sitan ti ngerampas pemendar ari orang. Tanah ti bebatu nya mabu aja. Tu dikena Jesus nyempamaka orang ke bisi komitmen ke mabu aja; sida tu bedau ngitung rega tauka kos nyadi murid Jesus. Tanah repa tauka beduri ngalahka leka benih ke nguji deka tumbuh dia. Jesus nerangka tu nyempamaka pengangkun sida ka dunya, enggau pengerindu sida ka pengaya, enggau pengingin sida ka utai bukai, tama lalu ngalahka jaku nya, lalu jaku nya enda bebuah. Tang tanah ke ami nya nyempamaka orang ke ninga Jaku nya lalu nerima iya, ngambika iya tumbuh manah lalu bebuah mayuh.

Penerang ke paling panjai nya meh penerang tanah ti bebatu enggau tanah ti repa sereta beduri. Bejaku pasal bala peninga ti disempamaka tanah ti bebatu, Jesus nunjuk ngagai elemen ti bebida dia—sida nerima Jaku nya enggau ati ti gaga tang sida nya murid ti sementara aja. Lebuh pemerinsa datai, sida jampat mungkir. Bala peninga tanah repa bebida ari nya. Sida enda mungkir ketegal penusah tauka pemerinsa tang ketegal pengelantang dunya—fokus sida ba utai di dunya tu lalu ukai ba perintah Allah Taala. Sida angkunka sereta beberatka utai ti ulih diberi dunya ngagai sida.

`Perundingka pengidup nuan empu. Kati bisi chiri tanah jalai, tanah bebatu, tanah babas beduri belubah-lubah tama kedalam pengalaman nuan? Utai tu tau amat nyadi enda berasai dalam pengidup nuan. Nama pilihan ke ulih digaga nuan kena ngubah pengidup nuan, enti perlu?`