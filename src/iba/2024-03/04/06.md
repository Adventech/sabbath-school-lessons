---
title:  Sempama Pasal Leka Utai Ti Tumbuh
date:   25/07/2024
---

`Bacha Mark 4:26–29. Nama batang fokus jerita sempama tu?`

Nyau deka semua Injil Mark tu bisi penyemaka dalam Matthew tauka Luke, tauka kedua-dua nya. Tang enda baka nya jerita sempama siti tu. Iya semina bisi dalam Mark aja. Fokus jerita sempama ke pandak tu nya meh proses penumbuh-mansang. Jesus nunjukka baka tu meh jalai perintah Allah Taala bekereja. Mensia sigi bisi bagi pengawa sida, tang penumbuh-mansang ke bendar nya endang pengawa Allah Taala. Iya ukai proses ke enda nemu badu. Jerita tu ngenyit badu lebuh utai ti ditanam nya udah tuai tauka udah mansau. Baka nya meh, penatai Jesus ti kedua kali nya deka nutup tauka ngujungka sejarah dunya kitai tu.

`Bacha Mark 4:30–32. Nama tumpu ti penting dalam jerita sempama leka mustard tu?`

Tumpu jerita sempama tu, iya nya, baka ni siti utai ti mit amat tau tumbuh nyadi utai ti besai. Leka mustard tu biasa iya 1 ngagai 2 millimeters pemesai (.039 ngagai .079 inchi). Mustard ti dikenang ditu dipelabaka bansa mustard chelum (Brassica nigra) lalu leka iya mit amat (lebih 700 igi leka dalam satu gram). Taja leka mustard tu ukai leka utai ti pemadu mit di dunya, iya amat mit, lebih agi enti dibandingka enggau pemesai pun utai ti tumbuh ari nya, ke ulih tumbuh ngagai peninggi 3 meter (10 kaki). Jesus madah nyentukka burung ulih besarang ba dan kayu mustard tu. Rujukan ti penudi tu bisi nunjuk ngagai Masmur 104:12, sereta ngagai Daniel 4:10–12, mega. Masmur 104 bejaku pasal kuasa Allah Taala ti nengkebang dunya, lalu Daniel 4 nyempamaka Raja Nebukednesar baka pun kayu ti besai ke endur semua dunya diserayung sereta bulih pemakai.

Poin ti digaga Jesus ditu, iya nya, perintah Allah Taala, ti berengkah mit aja, deka nyadi besai sereta ngalitka ati. Mensia lebuh jeman Jesus kelia engka pandang rendah ngagai Jesus ti mindah kin-kia meritaka injil enggau bala murid Iya, tang timpuh selama tu mandangka perintah pengasih Iya udah ngelekai sereta ngerembai terus ngagai semua pelusuk dunya.

`“Lalu Berita Manah [Injil] pasal Perintah Allah Taala deka ditusui di serata dunya, nyadika saksi ngagai semua bansa. Udah nya baru pengujung datai” (Matt. 24:14, NKJV). Perundingka baka ni gaya “gerija” maya nya kelia lebuh Jesus nyebut jaku tilit tu.  Nama kebuah jaku tilit tu amat luar biasa, lalu tau negapka pengarap kitai?`