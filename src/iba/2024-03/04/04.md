---
title:  Kebuah Ngena Jerita Sempama
date:   23/07/2024
---

`Bacha Mark 4:10–12. Nama kebuah Jesus ngajar ngena sempama?`

Enti dibacha ngelansa aja ayat-ayat tu baka ti nunjukka Jesus ngajar ngena jerita sempama ngambika orang luar enda nemu utai ti ku Iya. Tang penemu baka nya enda setuju enggau utai ti digaga Jesus ba tempat bukai dalam Mark. Dalam Mark 3:5, 6, Jesus sinu amat ati meda pengekieh ati bala tuai-tuai pengarap. Dalam Mark 3:22–30, Jesus ngambi berat jaku sida pengajar adat lalu nerangka enggau silik nama kebuah sida saru penemu. Dalam Mark 12:1–12 sida tuai pengarap nemu jaku sempama Jesus pasal penyewa kebun anggur nya bejaku pasal sida. Iya ke bendar, nya meh siti amaran ti nunjukka kini kuing perambu sida ti ngelaban iya enggau akibat ti jai ari nya.  Enti Iya nadai bisi pengibuh ka sida, tentu Iya enda deka meri amaran nya ngagai sida. Ari nya, jaku Jesus dalam Mark 4 tu perlu deka diperatika enggau silik ngambika kitai meda nama poin Jesus ditu. Jesus ngena jaku ayat Isaiah 6:9, 10 ditu.

`Bacha Isaiah 6:1–13. Nama utai ti nyadi ngagai Isaiah ditu, lalu nama pesan ti diberi ngagai iya ngambika dikenataika ngagai orang Israel?`

Isaiah meda genera pasal Allah Taala di dalam kaaba lalu abis ati meda mulia Allah Taala enggau penyai diriempu. Allah Taala nuchi iya lalu nyiri iya ngambika mai pesan ti ngenyitka ati. Sama baka Mark, tu munyi ke enda sedengai enggau isi Isaiah ke bukai ke mayuh ngibur ati sida nembiak Allah Taala.

Dalam Isaiah 6 jaku pesan dia endang sengaja dikena ngenyitka sida tedani ngambika sida deka ninggalka jalai sida ti jai. Dalam Mark kunchi ti dikena meretika jaku Jesus bisi ditemu dalam Mark 3:35. Kena meretika jaku enggau ajar Jesus, kitai mesti ngereja peneka Allah Taala (Mark 3:35). Tu ti mai orang nya ngagai ruang-bilik Jesus. Sida ke udah mutus ati ngumbai Jesus dirasuk roh antu enda deka mending tauka nitih.

Poin Jesus ti ngambi jaku ari Isaiah 6 ukai deka madahka Allah Taala nagang mensia ari masuk, tang penemu tauka runding sida empu sereta enggau pengekieh ati sida nya ti nagang sida ari nerima pemendar ti tau nyelamatka sida.

Konsep besai dalam jerita sempama penabur benih tu meh pemendar. Genap iku kitai milih bansa tanah ke ni kitai. Sema kitai deka milihka diriempu sekalika kitai deka nyerahka diri ngagai Jesus tauka enggai. Laban ba pengujung iya, genap iku kitai enda tau enda milih.