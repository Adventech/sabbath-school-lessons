---
title:  Lampu Enggau Penakar
date:   24/07/2024
---

`Bacha Mark 4:21–23. Nama tekan Jesus ti spesel dalam jerita sempama lampu tu?`

Rumah orang lebuh jeman dunya Jesus kelia enda sebaka pemesai enggau utai ti dikena ngaga, laban nya bepanggai ba lokasi [tempat] enggau pemisi orang siku-siku. Rumah-rumah digaga nitihka stail orang bansa Grika, iya nya, digaga ngelingi tengah laman ke dilagu ngena mayuh macham utai enggau leman, nitihka pemisi. Tauka Jesus engka bejaku pasal rumah orang mit aja--rumah orang bumai-bekebun. Sekalika rumah besai tauka mit, isu iya meh prinsip tu: bisi hari siti pemendar pasal Jesus deka tebantai tauka pegari.

Jesus nanya dua iti tanya dalam Mark 4:21. Tanya ti keterubah ngarapka saut ti negatif—“Kati lampu ti ditungkun, dirungkup ngena bisin, tauka diengkah di baruh katil?” Tanya ti kedua ngarapka saut ti positif—“Tauka diengkah ba penuduk lampu?” Jaku Jesus ditu munyi ke beli, sereta ngasuh ketawa, kena Iya ngenataika poin Iya. Lampu sigi kena meri penampak, enti enda baka nya, iya nadai guna. Mark 4:22 nerangka sempama tu ari nunjuk ngagai utai ti resia [tauka dilalaika] diatu udah tebungkar ngagai mensia mayuh. Kita ke bisi email tauka komputer ke kala di ‘hack’ tauka ‘digodam’ orang nemu reti pasal resia kita udah tebungkar! Tang ditu Jesus bejaku pasal Injil.

`Bacha Mark 4:24, 25. Nama pelajar ti diajar Jesus ngena sempama takar tauka penakar tu?`

Di serata dunya tu, asil ari kebun dijual ba pasar [market] tebuka. Sida ke bejual bisi utai kena nakar barang ke dijual sida. Suah orang ke bejual nya nambah lebih utai ti dijual sida nya ngambika orang ke meli ngasaika sida enda kena tipu. Jesus ngambi chunto penyual ke manah ati ngagai pembeli barang sida kena Iya nekanka poin pasal berapa tebuka pemendar nya. Enti orang nya tebuka lalu nitihka penampak, dia deh iya deka bulih lebih mayuh agi. Tang, enti iya nulak penampak, indah utai ti udah dikemisi iya deka diambi ari iya.

`Baka ni ku kitai deka belajar manah ka agi senentang prinsip ti madahka takar ni ti dikena kitai, deka ditakar pulai baru ngagai kitai? Perundingka tu dalam semua chara nuan mela orang bukai.`