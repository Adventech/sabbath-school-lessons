---
title:  Tambah Penemu
date:   26/07/2024
---

Bacha Ellen G. White, “ ‘The Sower Went Forth to Sow,’ ” pp. 33–61, in Christ’s Object Lessons.

“Pengudus ke bendar nya meh meri diri enggau pengabis iya ngagai servis [pengawa] Allah Taala. Tu meh kondisi pengidup Kristen ke bendar. Kristus minta kitai meri penyerah diri ke nadai digalau-galau. Iya minta ati, runding, semengat, enggau pengering kitai. Anang rinduka diriempu. Orang ke idup ungkup diriempu nya ukai orang Kristen.

“Pengerindu mesti nyadika prinsip ulah tauka utai ti dikereja kitai. Pengerindu meh tulang prinsip perintah Allah Taala di serega enggau di dunya, lalu nya meh mesti nyadika pelasar karakter [perangai] orang Kristen. Tu aja ke ulih ngaga sereta nentuka iya tegap. Tu aja ke ulih ngasuh iya kering ngelaban pemerinsa enggau penguji.

“Lalu pengerindu deka dipandangka dalam sikap ti sanggup bekorban. Pelan ti dikena nebus mensia diunjam dalam bekorban—siti korban ti pemadu besai sereta dalam sereta tinggi dataika iya enda ulih disukat. Kristus udah meri semua-mua iya ungkup kitai, nya alai sida ti udah nerima Kristus mega mesti sanggup bekorban ka semua-mua utai ungkup Penebus sida. Dulu ari semua utai bukai, sida deka semampai ngingatka basa enggau mulia Iya dulu.”—Ellen G. White, Christ’s Object Lessons, pp. 48, 49.

**Tanya ti deka dipejuraika**:

`“Pengerindu mesti nyadika prinsip ulah tauka utai ti dikereja kitai. Pengerindu meh tulang prinsip perintah Allah Taala di serega enggau di dunya.” Baka ni regang mandangka pemendar ti ngalitka ati tu ngagai kitai? Dalam pengidup kitai, baka ni ku kitai ulih mandangka pengerindu ke bansa tu? Nama kebuah kitai mesti ngereja iya?`

`Baka ni nuan deka nyaut orang ke majak madahka Jesus nusi jerita sempama kena nagang orang luar ari nemu utai ke bendar? Nama kebuah Jesus, ke udah mati ungkup semua mensia (peda 1 John 2:2), deka sengaja nagang mensia ari nemu utai ke bendar, iya nya mensia ke deka diselamatka Iya ngena pemati Iya datas regang?`

`Lampu sigi patut diengkah atas penuduk lampu, lalu ukai dirungkup ngena bisin (Mark 4:21). Kena prinsip tu ngagai chara gerija nuan bekaul enggau komuniti tempatan kita. Baka ni ku kitai ulih ngangkatka tinggi agi lampu kitai?`

`Perundingka jerita sempama pasal leka utai ti tumbuh (Mark 4:26–29). Nama bagi pengawa mensia kena nyaup leka benih injil tumbuh, lalu nama bagi pengawa Tuhan? Taja pen kitai bisi tanggung-pengawa ditu, baka ni ku kitai deka nentuka kitai begantung penuh ba Allah Taala aja? Kati enda ka sikap begantung penuh tu siti bagi utai ti diguna kitai amat ngambika kitai ulih tumbuh mansang?`