---
title:  Joshua ke Bendar
date:   29/11/2025
---

### Bacha ka Pelajar Minggu Tu

1 Kor. 10:1–13; Matt. 2:15; Josh. 1:1–3; Kereja Rasul 3:22–26; Heb. 3:7—4:11; 2 Kor. 10:3–5.

> <p>Ayat Dikingat</p>
> “Semua utai tu nyadi ba sida ngambika nyadika chunto ke kitai, lalu utai nya dituliska kena ngajar kitai, laban pengujung dunya udah datai ba kitai” (1 Korint 10:11, ESV).

Dalam bup Joshua, kitai ulih ngasaika pengidup orang ke nyadi batang kenang [watak utama] dalam jerita nya nunjuk ngilah nya ngagai siti realiti ke jauh lebih besai ari mensia nya empu. Kitai meda prinsip tu dalam seluruh Bup Kudus, baka ke enggau menua Kanaan nya, iya nyadika simbol pengadang kitai ti kekal dalam dunya ti baru ila. Lalu, baka nya mega, servis dalam rumah sembiang [Kaaba] dunya nya nunjuk ngagai realiti ke lebih besai agi: “Lebuh Kristus datai nyadi Imam Besai ke utai ti badas, ti endang udah bisi ditu diatu, Iya tama nengah langkau sembiang ti besai sereta badas agi ti ukai digaga mensia, reti nya, ukai digaga ari utai ti udah digaga Iya Empu” (Heb. 9:11, NKJV).

Tang, kitai pen nanya: Baka ni Joshua nunjuk ngagai utai ti deka nyadi pengamat dudi hari ila? Baka ni kitai deka nemu enggau tentu interpretasi [nerangka reti] baka nya betul? Nama prinsip Bup Kudus ti ngawal aplikasi bup Joshua tu ngagai pengamat dalam Penyanggup Baru enggau ngagai utai ti nyadi ba timpuh pengujung dunya?

Minggu tu, kitai deka meda prinsip-prinsip interpretasi Bup Kudus senentang banding [typology] tauka sempama. Kitai deka mansik baka ni Bup Kudus empu bisi ngundan petunjuk senentang banding [typology] sereta baka ni pengidup Joshua nyempamaka pengawa Messiah sereta nunjuk ngagai simbolisma ti dikamatka dalam gerija, enggau dalam penembu sejarah mensia, mega.

_*Pelajarka pelajar minggu tu kena nyediaka Sabat, December 6._