---
title:  Tambah Penemu
date:   05/12/2025
---

“Orang ba jeman Kristus kelia enda pahamka misi Iya. . . . Tradisi, prinsip, enggau adat mensia udah nutup ari sida pelajar-pelajar ti deka diajar Allah Taala ngagai sida. Tradisi enggau prinsip mensia nya udah ngempang sida ari meretika sereta ngamalka agama ti betul. Lalu lebuh Realiti nya datai, dalam peribadi Kristus, sida enda ngelala Iya meh ti ngamatka semua type ti dikena sida ngelama tu, Iya meh ti disempamaka semua bayang-bayang sida nya. Sida nulak antitype, lalu ngemeranka type enggau upacara ti nadai diguna agi. Anak Allah Taala udah datai, tang sida majak minta kelai. Pesan ti ngasuh sida ‘Nesal kita; laban perintah serega udah datai,’ disaut sida minta kereja ajih. . . . Injil Kristus udah nyadi batu endur kaki sida tesangkut laban sida minta kelai lalu ukai minta Juruselamat. Sida ngarapka Messiah nya deka nunjukka bukti ari ngereja pengawa besai baka ngalahka munsuh sida, lalu udah nya nirika perintah Iya datas perintah dunya ti udah dialahka Iya. Lalu pengarap ati sida tu disaut Jesus dalam jerita sempama Iya pasal penabur benih. Ukai ngena pengering, tauka pengasar, perintah Allah Taala deka menang, tang nengah nanam benih prinsip ti baru di dalam ati mensia.”—Ellen G. White, Christ’s Object Lessons, pp. 34, 35.

“Gerija begunaka Kaleb enggau Joshua ke taluk, ke tetap ati, ke besedia nerima pengidup ti kekal nitihka syarat Allah Taala ti mudah aja—iya nya ngasika Iya. Gerija kitai suntuk pengereja pengawa. Dunya tu meh ladang kitai. Bala missionari diguna di nengeri enggau di menua pesisir ke endur mensia mayuh agi nyembah engkeramba enti dibandingka enggau orang pagan di Timur, ke nadai kala meda penampak ari pemendar. Ati missionari ke bendar nyau nadai agi di dalam gerija; ati sida nadai agi bepanchar enggau pengerindu ti deka matak mensia ngagai kandang Kristus. Kitai begunaka pengereja pengawa ke amat-amat bisi ati deka. Kati nadai bisi orang ke deka nyaut kangau ke datai ari semua teluk dunya: ‘Datai kitu wai . . . lalu tolong meh kami tu’?”—Ellen G. White, Testimonies for the Church, vol. 4, p. 156.

**Tanya ti deka dipejuraika:**

`Baka ni ku typology Bup Kudus nyaup nuan lebih paham agi pasal pengawa Jesus Kristus ngarika nuan?`

`Ari aspek ni perang spiritual kitai baka perang orang Israel ngalahka Kanaan, lalu baka ni iya enda sebaka?`

`Perundingka baka ni typology Joshua nya deka dikamatka enggau penuh ba pengujung iya. Baka ni gambar dunya ke nadai agi bisi pemedis, penyakit, pemerinsa, enggau pemati meri kitai pengadang [harapan] ke amat sekumbang kitai ti betapi enggau cabaran pengidup tiap hari?`

`Joshua nyereminka perangai Allah Taala datai ka iya nyau dipeda baka ti nyempamaka pengawa Kristus. Nama sekeda jalai ti praktikal ti ulih dikena nuan ngemendarka Jesus mandangka perangai Iya dalam nuan enggau cara ti lebih penuh agi?`