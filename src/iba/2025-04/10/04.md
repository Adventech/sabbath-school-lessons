---
title:  Joshua, Ti Type Nya
date:   02/12/2025
---

`Dalam senawah typology Bup Kudus, nama signifikan [reti] penyemaka ke mayuh entara pengidup Moses enggau Joshua? Peda P’sut. 3:1, 2; Josh. 1:1–3; P’pau. 13:1, 2; Josh. 2:1; P’sut. 3:5; Josh. 5:15.`

Baka ti dipeda kitai dalam minggu ti keterubah, Joshua dipandangka sebagai Moses ti baru, iya ti, dalam pengidup serak [generasi] ti kedua, ngulang baru langkah-langkah ti pemadu signifikan [penting] dalam Pemansut sida ari Ejip. Sama baka Moses ti dikomisyen Tuhan, baka nya mega Joshua dikomisyen Tuhan Empu ti betemu enggau iya. Lebuh diuluka seduai nya, berita pasal orang Israel udah ngenakutka semua bansa bukai. Moses nguluka Israel meraka Tasik Mirah, lalu Joshua nguluka Israel meraka Sungai Jordan ngena kereja ajih. Kedua-dua ketuai tu udah dikingatka senentang guna betutus enggau guna Paska. Roti mana berengkah labuh ba jeman Moses, lalu abis ba jeman Joshua. Seduai sama diarah muka kasut. Sama lengan seduai dikedarka mai pemenang ungkup Israel. Moses meri atur kena bebagika tanah enggau numbuhka nengeri endur orang belindung. Joshua bejalaika atur nya. Seduai sama meri ucapan ti penudi ngagai bansa Israel sereta netapka baru sempekat ungkup orang Israel ba pengujung pengawa seduai.

`Pelajarka Ulang Adat 18:15–19, Ulang Adat 34:10–12, John 1:21, Kereja Rasul 3:22–26, enggau Kereja Rasul 7:37. Sapa ti ngemenuhka nubuatan Moses senentang nabi ti baka iya empu? Baka ni ku Joshua ngam masuk dalam gambar nya?`

Pengidup Joshua udah ngemenuhka sekeda nubuatan ti digaga Moses nya (Ulang Adat 18:15, 18). Tang, nubuatan ti digaga Moses nya enda dikamatka dalam reti ti sepenuh iya. Dalam reti ti sepenuh iya, nubuatan nya semina ulih dikamatka [tauka dipenuhka] Messiah aja. Iya aja ti nemu Apai enggau rapat (John 1:14, 18); Iya endang tulin lalu ulih mandangka Allah Taala enggau betul (Luke 10:22, John 14:6, Matt. 22:16). Allah Taala udah ngengkah jaku Iya dalam mulut Iya (John 14:24). Ari nya, kedua-dua pengidup Moses enggau Joshua udah nyadi type ti nunjuk ngagai Messiah, iya nya Jesus, ti deka datai.

`Berapa sentral Jesus nya dalam pejalai nuan enggau Tuhan? Nama kebuah Jesus, enggau utai ti udah dikereja Iya ka nuan, mesti nyadika pelasar pengidup enggau pengalaman Kristen nuan?`