---
title:  Bebas Milih Tuai
date:   23/12/2025
---

Sebagai tuai ke bendar sereta taluk, Joshua bebasaka kuasa milih orang Israel lalu iya dekaka Israel betuaika Tuhan ari pilihan sida empu lalu ukai ari paksa. Tu meh poin ti ditekanka ditu lebuh leka jaku “milih” nya sengaja dikena ditu (peda Josh. 24:22 dalam Bible English tauka Alkitab Bahasa Indonesia). Dalam ayat bukai leka jaku bakhar, “milih,” dikena bejaku pasal Yahweh ti udah milih Israel (Ulang Adart 7:6, 7; Ulang Adat 10:15; Ulang Adat 14:2). Israel sigi bebas milih enti sida deka nulak Yahweh taja pen Tuhan udah milih sida, tang nya pengawa ti nadai reti sekali. Israel ulih madah “au” ngagai Allah Taala lalu terus idup tauka bisi, tauka sida nguingka belakang sida ngagai Tuhan lalu sida deka nadai agi bisi.

`Nama saut [respons] Israel ngagai apil Joshua nya? (Josh. 24:16–18). Dalam runding nuan, nama kebuah Joshua bisi reaksi baka nya ngagai saut sida? (Josh. 24:19–21).`

Dalam saut sida ti positif nya, Israel ngelala Allah Taala ti disembah apai bansa sida enggau aki ini sida nya diatu udah nyadi “Allah Taala kitai” mega (Josh. 24:17, 18, NKJV), ti sanggup sida betuaika Iya enggau penaluk ti enda bebagi. Udah ke ninga jaku sida ti netapka penaluk sida, kitai ngumbai Joshua deka meri jaku puji enggau jaku peransang ngagai sida. Tang nadai jaku nya. Jaku ‘dialog’ entara Joshua enggau orang Israel nyau nyata limpang ke bukai ke endur Joshua baka ti bejaku ngarika antu Sitan. Iya ngalih ari bejaku pasal pengasih Allah Taala ti udah ngiring sida ari dulu suba ngagai bejaku pasal Allah Taala ti enda mudah dititihka, enti betuaika Iya.

Joshua nemu baka ni generasi ke dulu suba enda stabil, ke udah besemaya deka ngasika Allah Taala nitihka terma ke sebaka (P’sut. 19:8, P’sut. 24:3, Ulang Adat5:27), tang udah nya enda ingatka semaya sida lebuh mulut sida agi basah (Pemansut 32). Ari nya, Joshua, ngena jaku sempama, dekaka sida Israel sedarka beberapa iti pekara. _Keterubah_, pemutus sida ti deka betuaika Allah Taala nya pekara ti serius. Iya deka nempa seluruh bansa Israel nitihka pemandang ari Allah Taala. Berekat ti datai ari ngulihka tuju nya endang nyata, tang konsekuensi [akibat] ketegal enda ngasi mega mesti dipahamka sida enggau penuh. Pengampun ka dosa nya ukai hak mensia ti enda ulih dibatalka tang iya kereja ajih ari pengasih Allah Taala.

_Kedua_, pemutus orang Israel ti deka betuaika Allah Taala nya mesti pemutus ti digaga sida empu, ukai utai ti dipaksa ngagai sida ulih tuai sida, tauka Joshua.

_Ketiga_, Israel mesti nemu mensia enda ulih betuaika Allah Taala dalam pengering sida empu. Betuaika Allah Taala nya ukai utai ti ulih dikereja secara ngasika leka sempekat ngena cara mekanikal tang ari kaul peribadi enggau Tuhan ti nyelamatka (bandingka enggau Pemansut 20:1, 2; Ulang Adat 5:6, 7).