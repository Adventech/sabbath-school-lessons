---
title:  Mujur Datai Ba Pengujung
date:   25/12/2025
---

`Bacha jaku penutup bup Joshua ke ditulis penulis ti diiring Roh (Josh. 24:29–33). Baka ni ku jaku dia ukai semina malik ke belakang ngagai pengidup Joshua tang mega malik ke mua ngagai masa depan?`

Jaku penutup ke nusi pasal pemati Joshua seduai Eleasar, ti nyadi imam besai nya, mai kitai ngagai pengujung bup Joshua enggau asai ati ke sinu. Ari ngenang pengawa ti nguburka Joshua, nguburka Eleasar, enggau nguburka tulang Josep, penulis tu udah meri bida entara pengidup diluar menua nya enggau pun pengidup ti baru dalam menua nya. Sida enda ibuh sesegau [ngampar] agi. Sida enda ibuh bebaika rangkah tubuh sida tuai-tuai nya enggau sida. Aki ini sida suba nguburka kaban-belayan sida dalam gua (P’kal. 23:13, 19; P’kal. 25:9, 10), ba siti tanah ti dibeli ba Sekem (P’kal. 33:19). Diatu orang Israel nguburka tuai-tuai sida ba tanah pesaka sida empu, reti nya sida deka kekal diau dia. Semaya-semaya ti udah diberi ngagai aki ini sida suba diatu udah dikamatka. Penaluk Yahweh nyadika tali ubung sejarah ti nyambung peturun sida ngagai timpuh sida ke diatu enggau ke dudi ila.

Genteran jaku penutup bup tu besambungka seluruh jerita tu ngagai jerita ke lebih besai agi dulu suba, lalu iya mega muka jalai ngagai masa depan sida. Ex-archbishop of Canterbury Lord George Cary, lebuh meri ucapan iya ba Holy Trinity Church di Shrewsbury, madahka Gerija Anglika bisi sekali suba semina tinggal “siti generasi da nyau deka pupus.”

Iya ke bendar, gerija endang semampai siti generasi da nyau deka pupus, lalu baka nya meh gaya sida nembiak Allah Taala ba jeman Penyanggup Lama kelia. Siti bab ti besai dalam sejarah orang Israel diatu udah datai ba pengujung iya. Masa depan sida bepanggai ba baka ni saut ti deka diberi sida ngagai mayuh bengkah tanya pasal masa depan. Kati Israel deka terus taluk ngagai Tuhan? Kati ulih ka sida neruska pengawa ngalahka semua menua nya? Kati ulih ka enda sida terus bepagut ba Yahweh lalu enda tepejuh nitihka bansa bukai nyembah engkeramba? Generasi [serak] ti diuluka Joshua udah taluk ngagai Tuhan, tang kati ku generasi ke nangkanka nya deka terus nitihka arah spiritual ke udah dirintis bala tuai sida ke besai-besai? Genap iti generasi umat Allah Taala, ke macha bup Joshua tu, enda tau enda betapi enggau tanya-tanya ti sama. Pemujur sida bepanggai ba baka ni saut ti diberi sida dalam pengidup sida tiap hari sereta baka ni sida bepegai ba pemendar-pemendar ke udah diturunka ngagai sida.

`Joshua, baka Paul, “udah bebendar belaban” (2 Tim. 4:7, NKJV). Nama kunchi pemujur Joshua? Nama pemutus runding ti perlu digaga nuan sehari tu ngambika nuan ulih ngujungka pengidup nuan enggau penetap ti sama senentang keselamatan [pengidup] nuan?`