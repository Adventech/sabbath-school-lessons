---
title:  Bahaya Nyembah Engkeramba
date:   24/12/2025
---

`Bacha Joshua 24:22–24. Nama kebuah Joshua perlu nandu jaku iya ti ngapil ngagai orang Israel ngambika muai engkeramba sida?`

Bahaya nyembah engkeramba nya ukai semuti teori aja. Dulu ari nya, ba emperan Moab, dalam konteks ti sebaka, Moses udah minta pemutus ti sama (Ulang Adat 30:19, 20). Petara ke ditapi sida diatu ukai iya ke di Ejip tauka iya ke ngilah sungai din, tang sida petara nya bisi “enggau sida.” Nya kebuah Joshua bebendar ngumbuk sida nguingka ati sida ngagai Tuhan. Leka jaku Hebrew ti dikena ditu, natah, reti nya “tarit nyadi panjai,” “pelentika.” Iya bejaku pasal Allah Taala ti dikarapka meremi ke baruh lalu mendingka sampi (2 Raja 19:16, Mas. 31:2, 3, Dan. 9:18), lalu nya mega sikap ti dipinta sida nabi ari orang Israel dudi ari nya (Isa. 55:3, Jer. 7:24). Iya dikena nunjukka baka ni Solomon udah murtad lebuh ati iya tebatak ngagai petara bukai (1 Raja 11:2, 4, 9). Ati mensia ti bedosa tu endang nadai deka meremi sereta mendingka jaku Allah Taala. Kitai mesti sengaja ngaga pemutus nya ngambika ati kitai tekuing deka nurut peneka Allah Taala.

Enti disebut secara literal, saut orang Israel munyi tu: “Kami deka mendingka munyi nyawa Iya.” Jaku nya nekanka pengasi ari aspek kaul. Israel ukai diasuh nitihka pia aja adat ti nadai benyawa. Sempekat nya pasal kaul ti idup enggau Tuhan, iya ke enda ulih diayanka enggau penuh ngena adat pia aja. Agama orang Israel sigi nadai pelan deka digaga nyadi ‘legalistik’; tang iya patut nyadi randau ti terus menerus dalam pengarap enggau pengerindu enggau Juruselamat ti kudus sereta penuh pengasih.

Taja pen orang Israel udah besemaya tiga kali betandu deka betuaika Tuhan, reti nya, baka ti diarah Joshua, sida muai ari sida semua petara bukai, kitai nadai meda repot utai baka nya amat udah nyadi. Dalam seluruh bup nya, endang udah nyadi utai biasa bisi report pasal jaku perintah Joshua (tauka Moses) ke udah nyadi nyata sebagai chunto pengasi sida. Tang ba pengujung bup tu, repot baka nya nadai disebut, ke ngujungka jaku apil Joshua nya baka ti agi begantung aja. Jaku ti nyadika puak kangau [apil] ti minta sida betuaika Tuhan nya ukai semina ungkup generasi Joshua aja tang mega ungkup genap iti generasi umat Tuhan ti baru ti deka macha sereta ningaka mesej tu.

`Berapa suah nuan udah besemaya enggau Tuhan nuan deka ngereja utai tang udah nya enda ngereja iya? Nama kebuah nuan enda? Nama ti dipadahka saut nuan senentang pengasih?`