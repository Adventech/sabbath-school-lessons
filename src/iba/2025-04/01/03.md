---
title:  Meraka! Ngalahka! Bebagi! Betuai!
date:   29/09/2025
---

`Bacha Joshua 1. Nama ke ulih dipelajarka kitai pasal struktur bup tu ari bab pemuka tu?`

Bab keterubah bup Josua tu nyadika pengelala ngagai seluruh bup nya. Iya ngunda empat iti ucapan ke bekait enggau empat batang bagi bup nya: meraka Jordan (Josh. 1:2–9); ngalahka menua (Josh. 1:10, 11); bebagika tanah (Josh. 1:12–15); sereta betuaika Tuhan ari ngasika adat (Josh. 1:16–18).

Bup Josua ulih dipeda baka siti siri inisiatif ari Tuhan. Dalam tiap iti inisiatif, Allah Taala meri tugas ti spesifik ngagai Josua bekaul enggau pengawa ngalahka menua Kanaan, lalu genap iti inisiatif nya disebut dudi ila dalam bup nya lebuh pengawa nya udah ditembuka enggau mujur.

Pengujung iya, jaku semaya Allah Taala senentang sida ti ngalah sereta ngentapka diri ba menua nya pen deka dikamatka. Belabuh ari nya, tanggung-pengawa ngetanka menua nya diserahka ngagai tangan orang Israel lalu semina ulih dikereja sida nengah pengarap ke bendar sereta pengasi ke selalu datai ari pengarap baka nya.

Inisiatif Allah Taala, disebut ngena tiga leka jaku kereja, iya nya: “meraka,” “ngalahka,” enggau “bebagi”—bulih saut ke betul dalam pengasi orang Israel, ti datai ari inisiatif ti penudi: servis [betuaika Tuhan].

Sekali agi, bup Josua bisi empat iti batang bagi [seksyen], tiap iti ditanda ngena siti konsep ti spesifik, ti disebut ngena leka Hebrew:

1. Meraka Jordan(Josh. 1:1–5:12)
2. Ngalahka Menua (Josh. 5:13–12:24)
3. Bebagi Tanah(Josh. 13:1–21:45)
4. Betuaika Tuhan [ngasi] (Josh. 22:1–24:33).

Enggau nya, struktur bup nya empu meri batang ajar [mesej] iya-iya nya: inisiatif Allah Taala enda nembuka diri secara otomatik. Tang, iya begunaka respons ti taluk ari sida nembiak Iya. Reti nya, enggau semua utai ke udah dikereja Allah Taala ka kitai—nyengkaum semua utai ke udah dikereja Iya ka kitai ke enda ulih dikereja kitai ka diriempu—kitai udah nya dikangauka ngambika ngereja utai ke ulih dikereja kitai ka diriempu, iya nya, ngasika utai ke udah diperintah Tuhan dikereja kitai. Sigi baka tu meh iya selama tu dalam seluruh sejarah ti kudus, lalu iya deka kekal baka nya kemaya hari tu. Ngambika chunto, penerang pasal sida nembiak Allah Taala ba pengujung dunya tu dalam Pemandang 14:12 mandangka penemu ti sama: pengarap ba utai ke udah dikereja Allah Taala ka kitai, ti ngasuh kitai deka betuaika Iya tauka ngasika Iya.

`Perundingka sekeda jaku semaya Allah Taala ke pemadu berega dalam pengidup nuan. Baka ni ku respons ke dipinta semaya nya ari nuan ngambika iya ulih nyadi nyata?`