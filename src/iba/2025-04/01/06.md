---
title:  Kaya-raja Sereta Mujur
date:   02/10/2025
---

`Bacha Joshua 1:7–9 begulai enggau Pemungkal 24:40, Isaiah 53:10, enggau Masmur 1:1–3. Bepelasarka ayat-ayat tu, nama reti nyadi kaya-raja sereta mujur?`

Leka jaku Hebrew tsalakh, “kaya-raja” (Josh. 1:8), tau mai reti nembuka pengawa ti udah diperambuka enggau puas ati, tauka keadaan utai ti ngelantangka ati.

Leka jaku sakal, “nyadi pintar” (Josh. 1:8), tau mega disalin nyadi “kaya-raja” tauka nyadi “mujur.” Tang iya mega tau mai reti “bejimat-jimat,” tauka “ngereja pengawa enggau pintar.” Iya suah amat dikena dalam bup Jop, Jaku-Dalam, enggau Masmur, ke endur penemu pasal pemujur nya bekaul rapat enggau ngereja pengawa enggau pintar baka nangika Allah Taala sereta ngasika Jaku Iya.

Bepelasarka penemu tu, pemujur nya ukai semesti iya disukat ngena pengaya ba reta pengeraja, taja pen iya tau nyengkaum nya. Pemujur mesti dipeda ari segi pengidup ti berharmoni enggau nilai-nilai spiritual enggau prinsip-prinsip ti nyadi pelasar dunya ti udah ditengkebang Allah Taala sereta diterangka dalam adat Iya.

Iya ke bendar, pengarap dalam semaya Allah Taala, lebih agi semaya Iya ti meri keselamatan ulih pengarap aja enggau pengasika adat Iya, enda bechanggah enggau pangan diri. Seduai nya dua piak ari siti utai ti sama, baka sesingkap duit siling ke bisi dua piak.

`Bacha Rome 3:31. Nama ti dipadahka ayat tu pasal kaul entara adat enggau pengarap?`

Enti pengarap kitai ba pemati Jesus ti nyadi piring genselan ngarika kitai disabung kitai ngelaban pengawa ti ngasika adat Allah Taala, dia deh kitai ngaga siti penyerekang ti pelesu sereta bahaya. Adat enggau pengasih endang seruran begulai sejalai. Semina pemereti ti salah senentang peranan adat aja ulih ngujungka orang ngumbai “adat” enggau “pengasih” nya belaban enggau pangan diri.

Bala penulis Penyanggup Lama ngembuan anggapan ti tinggi senentang adat nya lalu ngumbai iya nyadika pun penatai pengandal sida (Mas. 1:2; Mas. 119:70, 77, 174). Enti dianggap sereta dikena enggau betul, adat nya deka meri pemereti ti lebih dalam senentang pengidup diri ti bedosa (Rom. 7:7) enggau berapa beguna kitai ka pengelurus Kristus (Gal. 3:24).

`Taja pen nuan nguji bebendar deka ngasika adat Tuhan, ari bantu pangasih Iya, baka ni ku pengalaman nuan empu udah nunjukka ngagai nuan berapa beguna nuan ka pengelurus Kristus ti nutup dosa nuan?`