---
title:  Moses Ti Baru
date:   28/09/2025
---

`Bacha Ulang Adat 18:15–22 enggau Josua 1:1–9. Nama kebuah penting bup Josua tu berengkah enggau nyebut semaya senentang utai ti deka nyadi udah lepas pemati Moses?`

Taja pen Moses udah mati lalu pengiring ke baru, iya nya Josua, udah dilantik Allah Taala, bisi utai ti sebaka entara seduai. Seduai sama udah dipadahka Allah Taala seduai deka nguluka orang Israel ngagai menua ti udah disemayaka Tuhan ngagai aki ini sida. Munyi ku Tuhan bejaku ngagai Josua: “Semua endur ti deka diindik kaki kita, endang udah diberi Aku ngagai kita, munyi ti udah disemaya Aku ngagai Moses” (Josh. 1:3, NKJV). Josua deka nembuka pengawa ti udah dulu diberi ngagai Moses. Ari segi nya, Josua tu meh Moses ti baru.

`Bacha Pemansut 33:11; Penyampau 14:6, 30, 38; Penyampau 27:18; Penyampau 32:12; Ulang Adat 1:38; Ulang Adat 31:23; enggau Ulang Adat 34:9. Nama ti dipadahka ayat-ayat tu pasal Josua?`

Naka ke tu, semaya ti madahka Allah Taala deka “meri” siku nabi ke baka Moses (Ul. Adat 18:15) nya semina utai ke ulih nyadi aja lalu apin utai ke udah nyadi nyata. Leka jaku pemuka ngagai bup Josua ngingatka sida ke macha senentang semaya nya, lalu dalam timpuh ke sama, iya nempa siti pengarap ti deka meda semaya nya dikamatka.

Taja pen iya udah mati, bab keterubah tu agi penuh laban Moses. Nama iya disebut sepuluh kali, nama Josua empat kali aja. Moses dikumbai “nembiak Tuhan” tang Josua dikumbai “penulung Moses” (Josh. 1:1, NKJV). Josua enda tau enda bekereja enggau taluk sereta ngasi sapemanjai umur iya, baru iya tau bulih gelar “nembiak Tuhan” (Josh. 24:29, NKJV).

Taja pen bab keterubah dalam bup Josua tu bejaku pasal alih pengawa entara dua iku pengiring Israel ke besai, orang ke pemadu penting dia nya meh Tuhan Empu, ke alai jaku Iya muka bup nya lalu pengiring iya ngemenuhka bup nya. Nadai ditanyaka agi sapa pengulu tauka pengiring Israel ke bendar.

`Endang ari kelia-lia, Allah Taala udah ngangauka sida ke lelaki enggau sida ke indu ngambika nguluka bala nembiak Iya. Nama kebuah penting amat kitai ingatka sapa pengulu tauka pengiring gerija ke bendar iya, ke enda dipeda?`