---
title:  Waris Semaya
date:   30/09/2025
---

Dalam Josua 1:2, 3, Tuhan madah ngagai Josua Iya meri menua nya ngagai sida. Tang, udah nya bisi ga jaku Iya madah, Iya udah meri sida menua nya. Nama reti nya neh?

Menua nya endang pemeri ari Tuhan, ti ngempu menua nya ke bendar. Dalam Josua 1:2, 3, dua bengkah bentuk jaku kereja “meri” dikena, ti nyereminka dua bengkah aspek ti penting kena ngempu menua nya. Bentuk ke terubah bejaku pasal proses meri menua nya. Semina kawasan Transjordan aja ke udah dialahka orang Israel. Ke tebal agi kawasan ke bukai ba Tanah Semaya nya bedau dialahka sida.

Dalam Josua 1:3 leka jaku kereja nya dikena dalam bentuk udah nyadi, nya ke ngasuh menua nya munyi ke udah diberi ngagai sida. Lebuh Allah Taala nyadi subjek tindakan ti bansa nya, bentuk jaku nya dikumbai “the prophetic perfect” [udah nyadi ari segi nubuatan]. Kebuah pia laban utai ke udah disemayaka Tuhan dalam Jaku Iya udah nyadi siti fakta ke dijamin lalu tau dikarapka sebagai [realiti] pengamat ke nyadi diatu.

Leka jaku “kita” dalam ayat 3, reti nya mayuh orang, nya alai semaya nya ukai diberi ngagai Josua siku aja tang ngagai semua orang Israel. Rujukan ngagai semaya ke udah diberi ngagai Moses nunjukka pengawa Tuhan agi besambung.

Pia mega, leka jaku kol, “semua,” “genap iku,” diulang beberapa kali dalam bab keterubah tu. Kata nama [pronoun] ke dikena ditu nunjukka integriti enggau pengelenak ti diperluka kena ngulihka objektif [tuju] ti diletak ba mua Josua. Mesti bisi kerejasama ti chukup manah entara Allah Taala, Josua, enggau orang Israel ngambika sida mujur ngalahka Tanah Semaya nya.

`Bacha Josua 1:4–6 enggau Hebrews 6:17, 18. Ba timpuh nya, Tanah Semaya nya, semina semaya aja. Taja pia, Allah Taala ngumbai iya warisan. Nama reti iya kitai nyadi waris ka semaya Allah Taala?`

Nadai kuasa mejik dalam semaya Allah Taala. Sida nadai kuasa diriempu kena ngamatka diri. Utai ti nyamin semaya nya nyadi nyata iya nya Allah Taala, ke madah: “Aku deka enggau nuan.” Sigi amat, pembisi Tuhan nya penting amat kena ngidupka orang Israel. Enti nadai Tuhan, sida semina siti bansa ti ba entara mayuh bansa bukai, nadai kangau ti spesel, nadai identiti, tauka misi (P’sut. 33:12–16). Pembisi Tuhan enggau iya nya meh semua utai ti diguna Josua kena ngulihka pemujur.

Diatu pen nadai utai udah berubah, nya meh kebuah kitai bisi jaku semaya Jesus dalam Matthew 28:20.