---
title:  Nuan Enda Tau Enda Kering!
date:   01/10/2025
---

`Bacha Joshua 1:7–9. Nama kebuah Tuhan enggai enda nyebut dua kali ngagai Josua ngasuh iya enda tau enda kering sereta berani?`

Tugas ti diberi ngagai Josua baka ti penuh enggau cabaran. Kuta nengeri-nengeri orang Kanaan baka ti enda ulih dilanggar, lalu orang ke nguan menua nya pen udah chukup latih dalam perang. Bebida enggau nya, orang Israel, ke ngampar nya, nadai ngembuan sebarang senjata ke ulih dikena nyerang kubu kuta nya. Nitihka sejarah indahka menua Ejip, ke dianggap pemadu bekuasa maya nya kelia, pen enda ulih nanam kaki diri di tanah Kanaan.

Taja pia, jaku peransang ti ngasuh iya kering sereta berani tu ukai semuti bekaul enggau semengat beperang tauka strategi perang. Pemerani enggau pengering diguna kena netapka diri taluk ngagai Torah [adat Tuhan] enggau utai ti spesifik ti dipinta iya, ti nerangka sempekat Israel enggau Yahweh.

`Bacha Epesus 6:10–18. Taja pen kitai kemaya hari tu enda wajib enggau orang beperang nyadi sedadu, baka ni ku jaku peransang ti diberi ngagai Josua tu ulih dikena kitai tiap hari dalam perang spiritual kitai?`

Kemaya hari tu, lebuh bejalaika misi ke udah diberi Tuhan ngagai sida, orang Kristen pen betapi enggau cabaran ke sebaka enggau iya ti ditapi Josua kelia; iya nya, sida enda tau enda beperang ngelaban perangai diri ke chundung ngagai dosa, ngelaban bala pemerintah, ngelaban perintah, ngelaban kuasa dunya ti petang tu, enggau ngelaban kuasa roh ti jai di langit. Baka Josua, sida mega bisi diberi penetap semaya Kristus: “Aku deka seruran enggau kita nyentuk ngagai pengujung dunya” (Matt. 28:20, NKJV). Baka pembisi Tuhan ti ngeringka iya udah chukup kena muai penakut Josua, baka nya mega iya patut chukup kena muai ati kakang enggau pengirau kitai kemaya hari tu.

Lalu cabaran ungkup kitai iya nya, kitai patut nemu Tuhan enggau chukup dalam dataika kitai pechaya amat ka Iya enggau semaya Iya ka kitai. Lalu tu meh kebuah iya, lebih ari semua utai bukai, kitai beguna deka bisi kaul peribadi enggau Jesus.

`Tanya ti penting ungkup kitai diatu enda lain ari tanya ti ditapi Josua kelia. Iya nya, baka ni ku kitai deka tetap taluk nitihka Jaku Allah Taala taja pen ngereja baka nya enda popular tauka enda mudah tauka nyamai dikereja?`