---
title:  Bebas Milih
date:   29/10/2025
---

`Bacha Ulang Adat 20:10, 15–18; Ulang Adat 13:12–18; enggau Joshua 10:40. Baka ni ku atur beperang enggau prosedur ngelaban siti nengeri di Israel ke nyembah engkeramba, ti disebut dalam Ulang Adat, nyaup kitai meretika baka ni orang Israel disekat ngerusak abis lengis dalam perang ke dipejalaika sida?`

Ayat Hebrew ngena leka jaku ke unik lebuh bejaku pasal pengerusak mensia dalam perang: iya nya, cherem. Leka jaku nya mai reti “diharamka,” “dikutuk,” tauka “diagih ngambika dipunaska.” Suah agi, reti iya, dipunaska abis lengis, sekalika utai nya mensia, jelu, tauka objek didalam kawasan Allah Taala ti eksklusif, iya ke mesti dipunaska abis lengis, dalam perang. Konsep enggau amalan cherem sebagai pemunas abis lengis orang dalam perang enda tau enda dipahamka dalam senawah konflik Yahweh enggau kuasa ti jai di langit, ke alai karakter enggau reputasi Iya dipetaruhka.

Sekali agi, kenyau ari dosa bisi di dunya tu, nadai bisi orang bediri ba tengah: sekalika orang nya setanah enggau Allah Taala tauka ngelaban Iya. Sepiak siti mai ngagai pengidup ti meruan belama iya, lalu sepiak ti bukai mai ngagai pemati ti belama iya.

Amalan pengerusak abis lengis nya bejaku pasal ukum Allah Taala ti lurus ngelaban dosa enggau penyai. Enggau jalai ti unik Allah Taala meri tugas bejalaika ukum Iya nya ngagai bansa ke udah dipilih Iya, nya meh Israel kelia. Pengawa ngerusak abis lengis nya dikereja dalam kawalan Allah Taala, dalam siti timpuh ti diletak Iya dalam sejarah, iya nya timpuh Israel ngalahka menua Kanaan, lalu ba menua ke spesifik, iya nya menua Kanaan kelia. Baka ke udah dipeda kitai dalam pelajar kemari, orang ke deka dipunaska nya meh sida ti terus ngelaban tuju Allah Taala lalu enda ngasika iya, sereta enggai nesalka penyai sida. Ari nya, pemutus Allah Taala ti deka munaska sida nya, ukai pemutus ti digaga enggau suka ati tauka ketegal bepilih bansa.

Nambahka nya, orang Israel pen nemu diri deka nerima ukum ti sama enti sida nyau nunda gaya pengidup orang Kanaan (bandingka enggau Ulang Adat 13). Taja pen dua piak raban dalam perang Tuhan tu baka ke udah ditentuka dulu (orang Israel deka ngempu menua Kanaan lalu orang Kanaan deka dipunaska magang), sida agi ulih ngalih ari sepiak siti ngagai sepiak siti, baka ti deka dipeda kitai ba kes Rahab, Achan, enggau orang Gibeon.

Ukai enggau suka ati Tuhan milih sapa ke deka dilindung lalu sapa ke deka dibunuh. Orang ke benung nerima berekat ari bekaul enggau Yahweh tau lenyau status ti lebih nya enti sida ngelaban Tuhan, lalu orang ke benung dibaruh ukum mati pen tau meh berubah lalu nunduk ngagai kuasa Yahweh lalu bulih pengidup.

`Nama implikasi spiritual ungkup kitai kemaya hari tu dalam pengekieh orang Kanaan ngelaban Tuhan nya? Iya nya, nama konsekuensi pilihan kitai ti bebas nya ungkup kitai empu?`