---
title:  Raja Pemaik
date:   30/10/2025
---

Nama ku jaku ayat-ayat tu pasal masa depan ti udah diagihka Allah Taala ungkup sida nembiak Iya? Isa. 9:6, Isa. 11:1–5, Isa. 60:17, Hos. 2:18, Mik. 4:3.

Taja pen fokus pelajar kitai minggu tu numpu ngagai perang ti diperintah sereta dibantu Tuhan dalam Penyanggup Lama, kitai enda tau enda nyebut siti agi tema ti sama penting dalam tulis nabis dalam Penyanggup Lama, iya nya: visi pasal masa depan ti penuh pemaik ba era Messiah. Messiah nya bejuluk “Raja Pemaik” (Isa. 9:6). Iya deka mai perintah ti penuh pemaik, ke alai singa enggau anak domba sama begulai makai rumput (Isa. 11:1–8), ke alai nadai agi pengerusak tauka pemedis (Isa. 11:9), lalu endur pemaik deka merintah (Isa. 60:17) lalu anyut baka sungai (Isa. 66:12).

`Bacha 2 Raja 6:16–23. Nama penemu ke ulih kitai ari jerita tu pasal tuju Allah Taala ti lebih dalam agi ungkup sida nembiak Iya enggau ungkup mensia?`

Perundingka jerita pasal meri bala sedadu orang Siria makai ari asuh Elisa. Iya enda ngasuh sida nya dibunuh (2 Raja 6:22), tang nunjuk ngagai sida pemanah ti pemadu iya, iya nya, pemaik, ti endang seruran dikedekaka Tuhan ungkup sida nembiak Iya. Utai ti patut diperatika kitai ditu iya nya pasal Elisa ti nemu bisi bala sedadu ke lebih besai sereta kering ke enda dipeda ngelingi munsuh dia (2 Raja 6:17). Taja pen Allah Taala benung terlibat dalam konflik kosmik ke udah meri empas ngagai dunya kitai tu, tuju penudi pengawa pengelepas nya ukai konflik belama iya tauka ngaga munsuh nyadi ulun belama iya, tang, mai pemaik ti belama iya. Baka pengasar ngadaka pengasar (Matt. 26:52), pemaik ngadaka pemaik. Pengujung jerita nya madah, “Kenyau ari nya, bala soldadu orang Siria badu agi nyerang menua Israel” (2 Raja 6:23, ESV).

`Perundingka semua macham chara ke ulih dikereja kitai beteladanka Jesus, nyadi ejen pemaik. Kati baka pengidup nuan ke diatu? Baka ni chara nuan, dalam sebarang konflik ke ditapi nuan diatu, ulih nyadi ejen pemaik lalu ukai ejen konflik?`