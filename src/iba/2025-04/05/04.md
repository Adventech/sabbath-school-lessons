---
title:  Dialahka Menua Tauka Dipunaska Bansa?
date:   28/10/2025
---

`Bandingka Pemansut 23:28–30; Pemansut 33:2; Pemansut 34:11; Penyampau 33:52; Ulang Adat 7:20 enggau Pemansut 34:13; Ulang Adat 7:5; Ulang Adat 9:3; Ulang Adat 12:2, 3; enggau Ulang Adat 31:3, 4. Nama ti dipadahka ayat-ayat tu pasal tuju sida ngalahka menua nya enggau pemalat pengerusak ti nyadi?`

Tuju Allah Taala ke asal ukai deka munaska orang Kanaan, tang, semina ngalahka menua sida aja. Enti kitai mansik ayat-ayat ke bejaku pasal baka ni orang Israel terlibat dalam perang kena ngalahka menua Kanaan, sida diasuh ngerampas tanah, muru, sereta ngelenyapka orang Kanaan ke nguan Tanah Semaya nya. Gerempung jaku ti kedua ngasuh orang Israel munaska objek [utai] ke enda idup, baka alta tauka perengka bukai kena nyembah. Utai ke nyata ditu iya nya palan endur orang kafir nyembah enggau alta ti dikena sida nyembah nya meh batang pusat agama orang Kanaan.

Perang kudus nya sigi nuju budaya enggau masyarakat orang Kanaan ke jai nya. Kena nyeliahka sida ari kena jangkit penyai nya, Israel enda tau enda ngerusakka semua elemen ke ngasuh penyai nya nyadi. Tang, semua orang ti nguan Kanaan, enggau orang siku-siku, ke ngelala sereta ngaku Allah Taala meh ti bekuasa merintah sebedau Israel ngalahka menua sida, tauka sekumbang Israel ti ngalahka menua nya, ulih selamat nengah imigrasi (Josh. 2:9–14; bandingka enggau Pengulu 1:24–26). Iya ke diasuh dipunaska, nya meh orang Kanaan ke ngelalaika diri dalam nengeri-nengeri ti bekuta nya, ke degil sereta majak ngelaban pelan Allah Taala ungkup orang Israel, lalu ngeraska ati sida (Josh. 11:19, 20).

Taja pia, bisi siti tanya timbul ditu: enti tuju asal ke ngalahka menua Kanaan nya semina deka muru orang Kanaan ari menua nya lalu ukai munuh tauka munaska sida, nama kebuah orang Israel nyau bebunuhka ngemayuh nya orang deh?

Enti dipansik enggau manah ayat-ayat ti bejaku pasal Israel ti ngalahka Kanaan nya mandangka tuju asal ngalahka menua nya sigi deka muru sereta ngelenyauka orang Kanaan ari menua nya. Tang, ketebal agi orang Kanaan, baka raja Pharaoh menua Ejip, ngeringka ati sida, lalu enggau nya, nyadi sebulu enggau budaya sida dataika pengawa ti munaska budaya nya enggai nyadi enda munaska sida mega.

`Nama utai dalam perangai enggau tabiat nuan ke mesti dibabut sereta dipunaska?`