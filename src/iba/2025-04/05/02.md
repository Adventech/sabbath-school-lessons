---
title:  Penyai Orang Kanaan
date:   26/10/2025
---

`Bacha Pemungkal 15:16, Adat Lewi 18:24–30, Ulang Adat 18:9–14, enggau Esra 9:11. Nama ti dipadahka ayat-ayat tu ngagai kitai pasal pelan Allah Taala ke lebih besai agi dalam meri menua Kanaan nya ngagai orang Israel?`

Kitai perlu meda ngilah bup Joshua enti kitai deka paham enggau penuh senentang nama reti penyai bansa-bansa orang ke nguan menua Kanaan. Ku Bup Kudus pengawa ti jai ti dikereja orang bansa bukai ke diau di menua nya nyengkaum nyerahka anak sida nyadika piring tunu, betilitka nasit, beburung, bedukun, bemanang, bekenaka pengaruh, betanya ngagai antu, enggau betanya ngagai semengat orang ke udah mati (Ulang Adat 18:9–12).

Surat ke ditulis dalam jaku orang Ugarit kelia (ari Ras Shamra) udah meri mayuh agi penerang pasal agama enggau masyarakat orang Kanaan kelia, lalu sida nunjukka ukai semina adat budaya sida patut disalahka tang mega patut amat dikutuk—enti nitihka stended moral Penyanggup Lama.

Agama orang Kanaan bepelasarka anggap sida ti ngumbai fenomena (utai ke nyadi) asal, ke nentuka mensia subur, endang dikawal ulih kaul seksual entara sida petara lelaki enggau indu. Berindik ari nya, sida ninjau aktiviti seksual sida petara nya ari segi ulah enggau aktiviti seksual sida empu ti dikereja sida dalam ritual keagamaan sida enggau tuju ngambika sida petara lelaki enggau indu nya teperansang ngereja baka nya mega. Konsep tauka penemu tu ngujungka sida numbuhka pengawa nyundal “ti kudus” ti ngelibatka sundal lelaki enggau sundal indu ke ngereja mayuh macham leman seksual, dalam ritual sembah tauka keagamaan ti diamalka sida!

Mensia enda ulih angkat ngagai tikas moral ke lebih tinggi ari tikas moral petara ke disembah sida. Ketegal sida ngembuan penemu bansa nya senentang petara ke disembah sida, enda iran meh agama ke diamalka orang Kanaan nya nyengkaum nyerahka anak sida nyadika piring tunu, siti pengawa ti dirara sereta ditagang Bup Kudus.

Bukti ari arkeology nunjukka orang Kanaan selalu meri anak tuai sida nyadika piring ngagai petara ke disembah sida, iya nya antu Sitan empu, ke bendar iya. Rangkah tulang anak mit ke ditemu dalam benda sereta tulis ti nerangka utai ke udah nyadi nya, terang nusi pasal agama ti jai baka nya.

Nya alai, pengawa ti munaska orang Kanaan nya, ukai pemutus ti digaga Allah Taala ngenyit maya nya laban Iya deka meri menua nya ngagai orang Israel. Orang Kanaan udah diberi timpuh pengasih ke chukup lama ke endur sida udah bisi peluang ngelala Allah Taala ke bendar nengah saksi ke diberi sida apai pengarap ke tuai-tuai ke udah idup begulai enggau bala sida ngelama tu. Sida udah diberi peluang, tang, sida enda ngambi peluang nya, tang sida majak ngamalka jalai pengarap sida ke jai nya dataika Tuhan enda tau enda ngemaduka sida.