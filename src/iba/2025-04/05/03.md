---
title:  Hakim Ti Pemadu Tinggi
date:   27/10/2025
---

`Bacha Pemungkal 18:25; Masmur 7:11; Masmur 50:6; Masmur 82:1; Masmur 96:10; enggau 2 Timoti 4:1, 8. Nama ti dipadahka ayat-ayat tu pasal karakter moral Allah Taala? Baka ni ku peranan Allah Taala sebagai hakim seluruh universe tu nyaup kitai meretika pasal perang Tuhan?`

Pengudus karakter Allah Taala reti nya Iya enda ulih nerima dosa. Iya endang sabar. Taja pia, dosa mesti ngetau konsekuensi iya, iya nya pemati (Rom. 6:23). Yahweh tetap beperang ngelaban dosa, enda ngira dini iya ditemu, sekalika dalam Israel tauka ba orang Kanaan. Israel ukai dikuduska ketegal iya enggau beperang dalam perang ti kudus lebih ari bansa bukai dikuduska (Ulang Adat 9:4, 5; Ulang Adat 12:29, 30) amat pen sida bansa bukai nya udah dikena Yahweh ngukum bansa Israel ti dipilih Iya. Bebida ari bansa bukai orang Timur Semak kelia, orang Israel udah ngasaika perang kudus ditunsangka, lebuh Allah Taala enda beperang ngarika sida tang ngelaban sida, lalu ngelakka munsuh sida ngindik sida (bandingka enggau Joshua 7).

Kitai ulih meretika konsep perang kudus tu semina ari kitai meda iya sebagai pengawa Allah Taala ti nyadi hakim. Enti dipeda baka nya, perang sida Israel ti ngalahka menua Kanaan nya deka dipeda enggau chiri tauka chura ti lain amat. Enti dibandingka enggau perang menua ti dikena mensia ngemesaika diri, ke biasa nyadi baka nya dalam dunya kelia (enggau dunya kitai diatu), perang orang Israel ukai dikena ngemesaika diriempu tang dikena numbuhka keadilan enggau pemaik Allah Taala di menua nya. Nya alai, kena meretika konsep perang kudus tu kitai mesti meretika konsep Allah Taala ti merintah nyadi raja, ti dipetaruhka dalam gambar Allah Taala ti nyadi tuai perang, sama baka iya ti dalam gambar Allah Taala sebagai raja tauka hakim.

Yahweh sebagai tuai perang nya meh Iya, ti sebagai hakim, ti mutus ati deka bejalaika, netapka, sereta ngekalka perintah adat, ti nyereminka perangai Iya. Gambar Allah Taala ti nyadi tuai perang, sebaka enggau Iya ti nyadi hakim enggau raja, netapka Yahweh enda nerima pengawa orang ti angkat ngelaban atur ti udah ditetapka iya meruan belama iya. Ari nya, kitai ulih nyimpulka aktiviti (pengawa) Yahweh nya ukai beperang, tauka ngulihka pemenang, tang netapka baru keadilan enggau pemaik di dunya tu. Pengujung iya, pengawa ngakim tauka beperang, tauka bejalaika keadilan, nya sebaka magang enti Allah Taala nya meh subjek ti ngereja semua nya.

`Perunding dalam agi senentang Allah Taala nya sebagai hakim ti lurus ke enda ulih disuap tauka diasuh bepilih mata. Baka ni ku Allah Taala ke enda ulih nerima dosa, enggau pengawa ti ngindik orang bukai, ngemerinsaka orang ke nadai salah, sereta beambi ulih ari orang ke ditekan, nyadi isi enggau puak injil?`