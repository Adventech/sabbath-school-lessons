---
title:  Peluang Ti Kedua
date:   05/10/2025
---

`Bacha Joshua 2:1, begulai enggau Penyampau 13:1, 2, 25–28, 33; enggau Penyampau 14:1–12. Nama kebuah Josua ngepunka misi ti deka ngalahka Tanah Semaya nya enggau ngirumka pematau kin?`

Endur ari ni dua iku pematau nya dikirumka dikumbai Acacia Grove [Pulau Akasia] (NKJV), lalu dalam ayat Hebrew dikumbai “Sitim,” lalu iya ngingatka kitai senentang dua iti episod ti enda manah dalam sejarah orang Israel.

Iya ti keterubah iya nya siti agi cherita pematau (peda Penyampau 13) ke ngundan elemen ke sama: milih sereta ngirumka bala pematau; bala pematau belalai masuk menua munsuh; pemulai sida pematau; riput ke diberi sida pematau nya senentang utai ke ditemu sida; lalu pemutus runding ti digaga bepelasarka riput nya.

Episod ke siti agi nyadi ba Sitim ke nyempamaka pengawa orang Israel ke pemadu terang sereta sengaja ngelanggar sempekat, lebuh diasut Balaam, sida ngereja pengawa ti kamah enggau bala indu orang Moab sereta nyembah petara sida (P’pau. 25:1–3, P’pau. 31:16). Dalam konteks tu, nama Sitim nya ngadaka penyerekang ke luarbiasa senentang utai ti nyadi ba pengujung jerita nya. Kati sida deka gagal baru ba garis entara menua Tanah Semaya nya? Tauka iya deka meransang sida ngamatka semaya ke lama udah dianti-anti sida?

`Bacha John 18:16–18, 25–27, enggau John 21:15–19. Nama ke dipeda nuan sebaka entara peluang ti kedua ti udah diberi ngagai Israel sebagai siti bansa enggau ngagai Peter sebagai siku individu?`

Allah Taala meh Allah Taala ti meri peluang ti kedua (enggau mayuh agi!). Bup Kudus ngumbai peluang ti kedua tu (enggau mayuh agi!) “pengasih.” Pengasih reti nya kitai diberi utai ke enda patut diberi ngagai kitai. Ajar Bup Kudus sigi penuh laban konsep pengasih (bandingka enggau Rom. 5:2, Epe. 2:8, Rom. 11:6). Enggau pengasih Iya Allah Taala meri genap orang peluang berengkah baru (Titus 2:11–14). Peter empu udah ngasaika pengasih tu lalu iya ngansak gerija ngambika tumbuh mansang dalam pengasih (2 Pet. 3:18). Lalu berita tu betambah lebih manah agi: kitai diberi lebih mayuh agi kelimpah ari peluang ti kedua, enda iya? (Dini kitai pan enti enda baka nya?)

`Perundingka pengalaman orang Israel, lebuh sida udah diberi peluang ti kedua tama ngagai menua Kanaan, sereta senentang pengasih ti udah diberi ngagai Peter udah bekau iya ti besangkalka Tuhan iya. Nama ti patut dipelajarka kitai ari jerita-jerita nya pasal baka ni kitai patut nunjukka pengasih ngagai orang ke begunaka iya?`