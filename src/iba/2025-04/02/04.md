---
title:  Penaluk Ti Baru
date:   07/10/2025
---

`Bacha Joshua 2:12–21 enggau Pemansut 12:13, 22, 23. Baka ni ku ayat dalam Pemansut tu nyaup nuan meretika pekat entara pematau enggau Rahab nya?`

Pekat Rahab terang amat: nyawa balas nyawa lalu pemanah balas pemanah. Leka jaku chesed (Josh. 2:12), “loving-kindness” [pemanah datai ari pengerindu], bisi reti ke chukup kaya ke pedis deka disebut ngena seleka jaku dalam jaku bansa bukai. Reti iya ti keterubah bejaku pasal penaluk dalam sempekat, tang iya mega tau mai reti taat-setia, pengasih, penelap, enggau pamanah.

Jaku ti dipansutka Rahab ditu ngingatka kitai ka jaku dalam Ulang Adat 7:12, ke endur Yahweh Empu besumpah deka ngintu chesed Iya ngagai Israel. “Enti kita mending lalu tetap ati ngasika pesan tu, nya baru TUHAN Allah Taala kita deka majak ingatka sempekat Iya enggau kita, lalu deka ngayanka pengerindu [chesed] Iya ti enda berubah, munyi ti udah disemaya Iya ngagai aki ini kita” (Ulang Adat. 7:12, NKJV).

Utai ti narit ati kitai ditu, iya nya bab ke sama tu (Ulang Adat 7), bejaku pasal jaku tagang (cherem) Tuhan senentang orang Kanaan. Nyadi ditu, Rahab, indu orang Kanaan ke disengkaum dalam tagang nya, beduduk ari pengarap iya ke baru berengkah tumbuh nya, nuntut semaya-semaya ke udah diberi Tuhan ngagai orang Israel. Ketegal nya, iya pen diselamatka.

Gambar ke terubah pansut dalam runding kitai bekaul enggau randau seduai pematau nya enggau Rahab, iya nya, Paska ke nyadi lebuh Pemansut sida. Maya nya, ngambika orang Israel dilindung, sida enda tau enda diau dalam rumah sida empu, lalu ngelai pintu sida ngena darah anak domba ti nyadi piring genselan nya.

“Darah ti ba tiang pintu nya deka nyadika kelai kena nandaka rumah alai kita diau. Lebuh Aku meda darah nya, Aku deka ngelaungka kita, lalu enda ngemediska kita, lebuh Aku ngukum orang Ejip” (P’sut. 12:13, NKJV; peda mega P’sut. 12:22, 23).

“Ngena pengasi, sida deka meri bukti ka pengarap sida. Nya alai semua orang ke ngarapka diri diselamatka ulih kuasa darah Kristus patut nemu sida empu bisi utai ti enda tau enda dikereja sida kena ngulihka keselamatan sida. Taja pen Kristus aja ke ulih nebus kitai ari ukum dosa, kitai enda tau enda ngelengka dosa lalu ngasika Tuhan. Mensia semina diselamatka ulih pengarap, ukai ulih kereja badas; tang taja pia pengarap iya mesti dinyataka ulih kereja badas iya.”—Ellen G. White, Patriarchs and Prophets, p. 279.

Dalam kes nya, darah nyadika kelai ti nyelamatka sida ari melikat Allah Taala ti munuh. Sama baka Allah Taala ti nyelamatka orang Israel sekumbang penusah besai ti penudi di Ejip, orang Israel mega deka nyelamatka Rahab enggau sida sebilik lebuh pengerusak ninggang Jeriko.

`Nama berita injil ke penuh kuasa bisi ditemu kitai dalam dua iti jerita tu? Nama pelajar injil ke ulih diambi kitai ari dua jerita tu?`