---
title:  Nilai Ti Belaban
date:   08/10/2025
---

`Bacha Joshua 9:1–20. Nama utai ke sama enggau lain entara jerita Rahab enggau jerita orang Gibeon? Nama kebuah jerita nya bisi reti ke besai?`

Bab tu dalam bup Josua nusi pasal lima iku raja orang Kanaan ke merintah siti-siti nengeri tauka menua ti mit, besetuju deka berakup ngelaban orang Israel. Tang orang Gibeon enda baka nya, sida mutus deka ngaga siti sempekat enggau orang Israel.

Kena nipu orang Israel ngambika ngaga sempekat enggau sida, orang Gibeon nya ngaga diri pengari perintah ari menua bukai. Nitihka Ulang Adat 20:10–18, Allah Taala udah nerangka pengelain entara orang Kanaan enggau orang bansa bukai ke diau ari luar Tanah Semaya nya.

Leka jaku ti disalin nyadi “nipu” ba ayat 4, tau mega dikena dalam reti ke positif, ti nunjukka pemintar enggau penemu-dalam (J. Dalam 1:4; J. Dalam 8:5, 12), lalu tau mega meri reti ti negatif, ti nunjukka niat ti jai (P’sut. 21:14, 1 Sam. 23:22, Mas. 83:3). Dalam kes orang Gibeon tu, di belakang pengawa sida ti nipu nya, bisi tuju sida ti ukai deka mai pengerusak, tang tuju sida ti semina deka ngidupka nyawa diri.

Jaku ti dikena orang Gibeon nya nyau deka sebaka amat enggau jaku Rahab. Seduai sama ngaku kuasa Allah Taala orang Israel, lalu seduai sama ngelala pemujur orang Israel nya ukai utai ke ulih dikereja mensia kediri. Bebida ari bansa orang Kanaan ke bukai, orang Gibeon enda ngelaban pelan Yahweh ti deka meri menua nya ngagai orang Israel, lalu sida mega ngaku Tuhan Empu ke muru bansa-bansa bukai ari menua nya. Berita pasal pengelepas orang Israel ari Ejip, enggau pemenang sida ngalahka Sihon enggau Og, udah ngujungka Rahab enggau orang Gibeon deka ngaga sempekat bebaik enggau orang Israel. Tang, enda baka Rahab ke nyerahka diri penuh ngagai Allah Taala orang Israel, orang Gibeon enda sanggup nyerahka diri enggau penuh, tang ngena chara tipu ngulihka tuju ati sida.

Adat Moses bisi meri jalai kena nemu peneka Allah Taala dalam kes-kes baka tu (P’pau. 27:16–21). Joshua sepatut iya dulu nguing ngagai Tuhan lalu minta tunjukka peneka Iya kena nyeliahka diri kena tipu orang Gibeon tu.

Batang tugas orang ke nyadi pengiring ungkup Tuhan, enggau sapa-sapa orang ke nyadi pengiring Kristen, nya meh, iya enda tau enda betanyaka peneka Allah Taala dulu (1 Bansa Isarel 28:9, 2 Bansa Israel 15:2, 2 Bansa Israel 18:4, 2 Bansa Israel 20:4). Ketegal enda ngereja baka nya, orang Israel nyau terpaksa sida, enti enda, ngelanggar atur tauka syarat ti diletak Tuhan kena sida ngalahka menua nya, sida terpaksa ngelanggar sumpah semaya ti udah digaga sida dalam nama Tuhan; laban kedua-dua nya sama ngikat sida.

`Berapa suah nuan tetemuka diri belaban entara dua iti nilai ari Bup Kudus, ti baka ti belaban enggau pangan diri?`