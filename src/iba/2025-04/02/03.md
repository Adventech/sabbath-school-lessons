---
title:  Nilai Ba Tempat Ke Enda Disangka
date:   06/10/2025
---

`Bacha Joshua 2:2–11, Hebrews 11:31, enggau James 2:25. Nama ti dipadahka ayat-ayat tu pasal Rahab?`

Puak jerita Rahab tu iya nya pemula ke ditusi iya kena ngelindung seduai pematau nya. Dalam kitai berundingka pemula iya nya, kitai patut ingat Rahab diau ba raban mensia ke pemadu bedosa, dataika Allah Taala mutus ati deka ngukum raban bansa nya (P’kal. 15:16, Ul. Adat 9:5, Adat Lewi 18:25–28). Taja pen Penyanggup Baru muji pengarap iya, enti dipansik enggau bejimat ayat-ayat Penyanggup Baru ke bejaku pasal utai ti udah dikereja Rahab, nadai ayat nyukung semua utai pasal iya, lalu nadai ayat nanahka iya ke bula nya.

Hebrews 11:31 netapka pengarap iya ke milih deka setanah enggau seduai pematau nya lalu enda ngetanka budaya sida ke jai nya. James 2:25 muji pemanah iya ti deka meri pengenduh ngagai dua iku pematau orang Israel nya lalu nunjukka ngagai seduai jalai ti selamat kena seduai mulaika diri. Di tengah budaya ti rusak sereta jai nya enggau chara pengidup Rahab empu ke bedosa nya, Allah Taala, dalam pengasih Iya, bisi meda siti perechi pengarap ke ulih dikena Iya nyelamatka Rahab. Allah Taala udah nguna utai ti manah dalam Rahab—iya nya nunjukka pengarap dalam Tuhan enggau di dalam pilihan iya ti deka setanah enggau sida nembiak Tuhan—tang nadai muji semua utai ti udah dikereja iya. Allah Taala meda nilai dalam Rahab ketegal pemerani iya ti luarbiasa, pengarap iya ti kempang, pengeka iya nyadi ejen keselamatan, enggau ketegal milih Allah Taala orang Israel.

Lebuh iya udah meda utai ke nyadi, ku iya bejaku, “TUHAN Allah Taala kita endang amat Allah Taala ti bekuasa di serega enggau di dunya” (Josh. 2:11, NKJV). Besai amat reti ba ditu lebuh ninga siku indu orang Kanaan ngaku Yahweh nya meh Allah Taala ke siku aja, lebih agi datas perabung ke alai sida, dalam agama kapir sida, besampi sereta nyembah petara ti di langit, ku sida.

Pengaku Rahab tu, dulu ari tu, semina ditemu dalam konteks hak Allah Taala siku aja ke patut disembah (P’sut. 20:4, Ulang Adat. 4:39, Ulang Adat 5:8). Jaku iya nunjukka iya sigi udah beniat, sereta sengaja milih deka ngaku semina Allah Taala orang Israel nya meh Petara ke bendar. Pengaku iya mandangka iya paham senentang kaul ti rapat entara kedaulatan Allah Taala enggau ukum ti deka ninggang Jeriko.

Pilihan moral iya mandangka iya sedar, ari segi ukum Yahweh, semina bisi dua iti aja jalai: deka terus ngelaban Tuhan lalu dibunuh abis, tauka deka milih nyerahka diri dalam pengarap. Ari milih Allah Taala orang Israel, Rahab nyadi chunto utai ti tau nyadi destini semua orang ke diau di Jeriko enti sema sida deka nguing ngagai Allah Taala minta pengasih.

`Nama ti diajar jerita tu ngagai kitai senentang baka ni Allah Taala nya mesti diberi kitai penaluk ti pemadu iya?`