---
title:  Pengasih Ti Ngenyitka
date:   09/10/2025
---

`Bacha Joshua 9:21–27. Baka ni ku chara Joshua mutarka penanggul nya ngena keadilan begulai enggau pengasih?`

Sema pen orang Israel deka munuh orang Gibeon nya, enda meh sida ulih ketegal sumpah semaya [sempekat] ke udah digaga bala tuai Israel. Bala tuai Israel ngereja pengawa nya nitihka prinsip tauka atur sumpah semaya, lalu seagi-agi nadai pengawa salah dikereja tauka niat jenayah (Pengulu 11:29–40), sempekat nya tetap ngikat, taja pen iya tau ngenataika pemedis ngagai diriempu.

Dalam Penyanggup Lama, pintar brunding sebedau ngaga sumpah semaya, sereta ngintu jaku semaya diri, dianggap sebagai nilai-nilai ba orang ke nangika Allah Taala (Mas. 15:4; Mas. 24:4; Pengajar 5:2, 6). Laban sumpah semaya nya digaga dalam nama Tuhan Allah Taala orang Israel, bala tuai enda ulih ngubah iya.

Enggau sempekat kudus ti digaga sida tuai Israel nya, destini orang Israel diatu berakit enggau orang Gibeon lalu enda ulih diubah agi. Iya ke bendar, ari sida ke nyadi ulun ngambi kayu sereta ngangkut ai ungkup rumah Allah Taala (Josh. 9:23), orang Gibeon nya nyau nyadi seraban enggau orang Israel ke nyembah Allah Taala. Saut Joshua, ti bebida ari pemutus ti digaga bala tuai Israel, ke ngukum sida Gibeon nyadi ulun orang Israel (Josh. 9:21, NKJV), udah ngubah sumpah nya nyadika berekat ungkup orang Gibeon (bandingka enggau 2 Sam. 6:11).

Sejarah orang Gibeon udah lepas nya nunjukka pengelebih berekat pengarap ke diasaika nengeri nya, sereta mega penaluk sida ngagai nembiak Allah Taala. Sumpah semaya ti digaga orang Israel nya deka tetap meruan bisi ngagai turun-temurun sida, dataika lebuh orang Israel pulai ari menua Babilon ke endur sida ditanka, orang Gibeon pen bisi nyaup sida nirika Jerusalem baru (Neh. 7:25). Utai ti udah dikereja sida deka bisi konsekuensi positif ti kekal tang semina laban pengasih Allah Taala.

Baka ni enda penyadi utai neh, enti orang Gibeon udah beterus terang madahka diri lalu minta kasih ngagai orang Israel baka ke digaga Rahab, neh? Enda meh kitai nemu, tang enti sema tuai Israel udah betanyaka peneka Allah Taala dulu, kada enda orang Gibeon mega enda dibunuh, baka Rahab sebilik. Tuju Allah Taala ke bendar sigi ukai deka ngukum orang ke bedosa tang Iya dekaka sida nesalka dosa sida, lalu Iya deka meri pengasih Iya ngagai sida (bandingka enggau Esek. 18:23 enggau Esek. 33:11). Pengawa orang Gibeon ke nipu nya patut dipeda baka kangau ti ngapil ngagai pengasih Allah Taala, ngagai perangai Iya ti nelap sereta lurus. Allah Taala ngaga pemutus deka munuh semua orang Kanaan laban sida enggai nesal ati ka dosa sereta kieh ngelaban tuju enggau perambu Allah Taala (P’kal. 15:16). Allah Taala ngemasa orang Gibeon ketegal sida ngelala Iya meh Allah Taala ari atas semua, sereta mega pengingin sida ka pemaik lalu ukai ngelaban, sereta penyanggup sida ngelengkaka pengawa nyembah engkeramba lalu deka nyembah semina Allah Taala ke bendar aja.