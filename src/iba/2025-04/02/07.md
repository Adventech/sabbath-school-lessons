---
title:  Tambah Penemu
date:   10/10/2025
---

Bacha Ellen G. White, “Crossing the Jordan,” pp. 482, 483, in Patriarchs and Prophets.

Udah ke nyebut Rahab enggau seduai pematau dalam jerita tu, bup Penyanggup Lama nadai agi nyebut iya nyentuk ngagai tusut pasal penatai Jesus. Disebut dalam tusut nya, iya nyadi bini Salmon, ari peturun Judah, lalu ngadaka Boas, lalu nyadi mentua indu ngagai siku indu ke tebilang, ke sama bisi disebut dalam tusut nya, iya nya Rut (Matt. 1:5; bandingka enggau Rut 4:13, 21). Nengah pengarap iya dalam Allah Taala, indu sundal ari Jeriko tu, ke sepatut iya kena ukum mati enggau orang Jeriko, diatu nyadi siti sambung ti penting dalam peturun diraja David ke lalu nurunka Messiah. Tu meh utai ke ulih dikereja Allah Taala nengah pengarap, taja pen iya semina ngemesai igi ensabi aja (Matt. 17:20, Luke 17:6).

“Lalu Rahab ke bertobat tu ukai siti kes ti kediri aja senentang pengasih Allah Taala ti ditunjukka ngagai orang ke nyembah engkeramba ke nerima sereta ngaku kuasa Allah Taala. Ba menua nya mayuh raban orang—baka sida Gibeon—ke ninggalka pengarap kapir sida lalu berakup enggau orang Israel, sereta bekunsika berekat ari sempekat Tuhan.

“Allah Taala enda magi orang nitihka bansa, peturun, tauka kasta. Iya meh Penengkebang semua mensia. Semua mensia sama sebilik ari penengkebang, lalu semua mensia siku aja nengah penebusan. Kristus datai ngambika muai semua dinding ti nyapat, lalu muka besai genap iti bilik ba laman rumah sembiang Tuhan, ngambika genap iku mensia ulih bebas datai ngagai Allah Taala. Pengerindu Iya chukup besai, chukup dalam, chukup penuh, dataika iya ulih masuk ngagai sebarang alai. Iya ngangkatka orang ari kuasa Sitan ke udah nesatka sida ulih tipu-daya iya, lalu ngengkah sida dampih kerusi diraja Allah Taala, penuduk diraja ke dikelingi anak raja [neraja] semaya. Dalam Kristus nadai orang Jew tauka Grika, orang ulun tauka orang bebas.”—Ellen G. White, Prophets and Kings, pp. 369, 370.

**Tanya ti deka dipejuraika:**

`Bejurai pasal meri “peluang ti kedua” (enggau mayuh agi) sereta baka ni kitai deka meri nya ngagai orang bukai. Dalam timpuh ti sama, baka ni kitai patut bejimat enggaika kitai salah guna konsep tu? Perundingka chunto tu, senentang siku indu ke balat dipenyati dalam penikah iya, ke alai iya dilalau anang lari tang pulai ngagai laki iya (nya “pengasih”), semina nganjung diri ngambika dipenyati terus? Baka ni kitai deka ngasuh pengasih setimbang enggau keadilan ditu?`

`Pejuraika Rahab sebagai model pengarap. Baka ni ku kitai deka beregaka orang ke tebuka ati ngagai Allah Taala taja pen gaya pengidup sida jauh limpang ari ajar Bup Kudus? Baka ni ku kitai deka ulih beregaka pengarap sida tang, dalam timpuh ke sama, enda nyukung sekeda utai ti dikereja sida?`

`Joshua ulih nyerakupka keadilan enggau pengasih dalam chara ti praktikal kena mutarka penanggul ti nyadi ketegal orang Gibeon ke nipu sida, sereta ketegal iya empu ke gagal betanya ke penemu ngagai Tuhan. Perundingka situasi dalam pengidup nuan ke sama begunaka keadilan enggau pengasih. Nama sekeda jalai ti praktikal kena nyerakupka utai dua iti nya?`