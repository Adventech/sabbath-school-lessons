---
title:  Tambah Penemu
date:   07/11/2025
---

Bacha Ellen G. White, “The Fall of Jericho,” pp. 493–498, in Patriarchs and Prophets.

“Dosa ti ngujungka Achan bebadi nyawa nya datai ari pengingin, iya nya siti dosa ari entara semua dosa bukai ke pemadu mayuh nyadi sereta pemadu enda diambi berat ulih mensia. . .

“Achan ngaku penyalah diri, tang maya nya udah kelalu laun lalu pengaku nya nadai nguntungka iya empu. Iya udah meda bala sedadu Israel pulai ari Ai alah sereta nadai samengat agi; taja pia iya enda datai ke mua lalu ngaku penyalah diri. Iya udah meda Joshua enggau bala tuai Israel nyungkurka diri ba tanah enggau penusah ati ti pemadu berat enda ulih disebut. Enti iya ngaku maya nya, tentu iya udah meri bukti diri ke amat udah nesal ati; tang meh iya tetap enda bemunyi. Iya udah ninga jaku gerah pasal siti penyalah besai ke udah digaga, ke endur bansa penyalah nya mega udah diterangka. Tang iya tetap nambit mulut diri. Udah nya pengawa nasat penyalah nya pen dipejalaika. Tentu ati iya berasai takut lebuh raban sida kena undi, udah nya suku sida enggau ruang bilik iya kena undi! Tang, taja pia, iya terus enda ngaku penyalah diri, nyentuk ngagai tunjuk Allah Taala nyau terengkah atas iya. Udah nya, meda dosa diri nyau enda ulih dilalaika agi, nya baru iya ngaku utai ke bendar. Berapa suah kitai meda pengaku bansa tu digaga neh? Bisi bida besai entara ngaku fakta selepas penyalah nya udah tebantai enggau ngaku dosa ti semina ditemu kitai empu enggau Allah Taala aja. Achan sigi enda deka ngaku laban iya ngarapka diri ulih nyeliahka akibat penyalah iya enti iya enda ngaku. Tang pengaku iya semina mandangka ukum iya endang patut amat. Nadai iya amat nesalka dosa diri, nadai ati iya berasai salah, nadai niat iya berubah, nadai mega iya nunjukka ati ti begedika penyai.”—Ellen G. White, Patriarchs and Prophets, pp. 496–498.

**Tanya ti deka dipejuraika:**

`Pejuraika implikasi pesan ti lumur sepuluh (P’sut. 20:17) dalam dunya ti penuh laban iklan enggau konsumerisma tu. Baka ni ku kitai deka ngelala bida entara utai ti dikinginka kitai enggau utai ti diguna kitai, lalu nama kebuah bida nya penting?`

`Bacha sampi Daniel dalam Daniel 9:4–19. Nama kebuah iya meri reti ti besai lebuh Daniel, dalam ti ngaku dosa orang Israel, ngena leka jaku “kami” udah ngereja semua utai ti jai tu, taja pen kitai nadai bisi rekod ti nunjukka Daniel empu bisi kala ngereja penyai-penyai nya?`

`Perundingka tanya ba pengujung pelajar hari Khamis. Nama kebuah pengasi orang Israel ngagai semua “adat enggau atur” nya penting amat ngagai pengawa sida ti besaksi? Baka ni ku prinsip ti sama tu dikenaka ngagai gerija kitai kemaya hari tu? Reti nya, berapa ngasi agi pengawa kitai ti besaksi nya enti kitai udah nitihka semua atur enggau semua utai ke udah diberi Allah Taala ngagai kitai?`