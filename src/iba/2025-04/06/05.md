---
title:  Pintu Pengadang
date:   05/11/2025
---

`Bacha Joshua 8:1–29. Nama ti dipadahka jerita tu ngagai kitai pasal baka ni Allah Taala ulih ngubah pengenda-mujur [kegagalan] kitai nyadi peluang?`

Strategi Yahweh udah ngubah pengalah sida Israel ti keterubah nya nyadi pengelebih taktik, lalu enggau nya iya ngubah Lebak Achor (“penusah” dalam jaku Hebrew) nyadi pintu pengadang (bandingka enggau Hos. 2:15). Meda diri ke udah ngalahka orang Israel dulu agi ari nya, dia deh orang Ai nyau kelalu besai pengarap ka diriempu, nya alai sida pen ngena strategi ke sama lebuh nyerang orang Israel, ke sekali tu ngaga diri rari sereta alah. Tang lebuh orang Ai ke udah kena tipu pansut ari kuta nengeri sida, bala Israel ke betubuh 30,000 nya, ke ngeramka ipa enda jauh ari nengeri nya (Josh. 8:4), pen tama kedalam nengeri ti puang nya lalu nunu iya. Joshua 8:7 enggau terang madahka ukai strategi nya ke ngasuh sida menang, tang Tuhan Empu ti deka meri sida pemenang sereta nyerahka nengeri Ai nya ngagai sida Israel. Taja pen bab tu pemadu mayuh bejaku pasal sida Israel beperang lebih ari bab bukai dalam bup nya, pemendar ti dikemesaika dia iya nya pemenang ke ulih sida nya endang pemeri ari Yahweh.

Titik penting dalam perang nya meh lebuh orang Ai pansut ari nengeri sida lalu berengkah begagaika orang Israel ke ngerarika diri nya. Tu meh kali ti kedua Allah Taala bejaku dalam seluruh bab tu sapengudah Iya ti meri strategi nya dalam Joshua 8:2, ti nandaka Iya ke ngawal perang nya. Bedau kitai datai ba titik tu, kitai enda nemu baka ni ku pemutus perang nya. Ari titik tu ke mua, kitai nyata meda bala sedadu Israel ke menang.

Senjata ke dipegai Joshua nya meh pedang ke bingkuk mata [pedang shamsir orang Persia ti dikena sedadu ba jeman nya kelia] lalu ukai sangkuh [baka ti disalin dalam Bup Kudus Iban]. Ba jeman Joshua, engka pedang baka nya enda dikena beperang, tang iya nyadika simbol kedaulatan. Lalu, kelimpah ari meri signal kena nyerang, iya nunjukka kedaulatan Allah Taala ti ngalahka Ai. Ari nirika pedang nya nyentukka sida udah menang amat, Joshua dipandangka ditu nyadika pengiring penuh ti nganti peranan Moses lebuh iya nguluka Israel meraka Tasik Mirah (P’sut. 14:16) enggau dalam perang ngelaban orang Amalek (P’sut. 17:11–13), ke alai Joshua empu nguluka bala beperang.

Sekali tu nadai dipeda kereja ajih Allah Taala ngarika sida, taja pia, pemenang sida ngalahka Ai nya endang pengawa Tuhan, baka Iya ke udah nyaup Israel ngalahka orang Ejip ba serak ke dulu suba tauka dalam pemenang sida bedau lama udah ngalahka Jeriko. Kunchi pemujur sida ditemu dalam pengarap Joshua ka jaku Tuhan enggau pengasi iya ti penuh ngagai jaku Tuhan nya. Prinsip ti dipeda dalam jerita tu mengkang beguna amat ba nembiak Tuhan jeman ke diatu, dini-dini sida diau enggau nama-nama pen cabaran sida.