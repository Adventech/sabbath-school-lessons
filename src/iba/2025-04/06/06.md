---
title:  Saksi Ka Kuasa Allah Taala
date:   06/11/2025
---

Baka ke udah dipelajarka kitai (peda pelajar lima), Allah Taala udah meri peluang ngagai bansa orang kapir ngambika nemu pasal Iya lalu ngelengkaka jalai sida ti jai nya. Tang sida enggai, nya ke ngujungka sida kena ukum Allah Taala.

`Bacha Joshua 7:6–9, ke bejaku pasal reaksi Joshua keterubah ngagai penusah ti udah ninggang sida. Fokus lebih agi ba Joshua 7:9. Nama prinsip theologikal ti penting bisi ditemu dalam jaku iya ditu?`

Terubah iya, Joshua bejaku munyi sida Israel bejaku nyepi pemedis ke ditapi sida sapengudah ninggalka Ejip, munyi tu: “Manah agi enti TUHAN udah munuh kami di menua Ejip. Din kami ulih duduk lalu makai dagin, enggau ni pemayuh pemakai bukai ti dikedekaka kami. Tang seduai udah mai kami pansut ngagai menua puang tu, ngambika semua kami mati lapar” (P’sut. 16:3, NKJV).

Jaku Joshua munyi tu: “TUHAN ti Pemadu Tinggi! Nama kebuah Nuan mai kami meraka Sungai Jordan? Laban Nuan deka nyerahka kami ngagai orang Amor, lalu ngerusak kami? Manah agi kami ngentapka diri di tebing timur Sungai Jordan din!” (Josh. 7:7, NKJV).

Tang, enda lama udah nya, iya nunjukka pengirau ati iya enggai ka nama enggau basa Allah Taala nyau nyadi jai ketegal pengalah sida nya. “Orang Kanaan enggau semua orang bukai di menua tu deka ninga pasal tu. Sida deka ngelulung kami, lalu munuh semua kami! Lalu nama utai ti deka dikereja Nuan kena Nuan nyaga nama Nuan?” (Josh. 7:9, NKJV).

Tu ngayanka tema enggau prinsip ti penting dalam tuju Allah Taala ungkup orang Israel. Taja pen Tuhan dekaka bansa orang kapir ke ngelingi sida meda berapa besai utai ti deka dikereja Allah Taala ungkup sida nembiak Iya ti ngasika Iya, sida mega ulih, baka Rahab, belajar pasal Allah Taala orang Israel ari pengering sida ngalahka menua. Taja pia, enti utai enda mujur, baka ke nyadi ditu, orang bansa bukai deka ngumbai Allah Taala orang Israel nya lemi sereta enda bedaya (peda P’pau. 14:16, Ulang Adat 9:28), lalu nya deka ngasuh sida berani agi ngelaban.

Reti nya, dalam konteks orang Israel ti ngalahka menua tu pen, bisi isu-isu enggau prinsip-prinsip ke besai terlibat ditu, ke nyengkaum mai basa enggau mulia ngagai Allah Taala, laban Iya aja meh pengadang [harapan] ungkup orang kapir, enggau ungkup orang Israel mega.

`Bacha Ulang Adat 4:5–9. Baka ni kitai meda ditu bisi utai sebaka entara Israel enggau saksi ti diberi sida ngagai dunya enggau saksi kitai sebagai orang Seventh-day Adventist kemaya hari tu?`