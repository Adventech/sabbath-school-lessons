---
title:  Mungkir Sempekat
date:   02/11/2025
---

`Bacha Joshua 7. Nama dua iti batang kebuah orang Israel alah laban orang Ai?`

Utai ti narit ati kitai ditu, iya nya, meratika orang ke macha jerita tu, ari pun iya, sigi udah nemu kebuah Yahweh ringat, sereta mega nemu nama orang ke udah ngereja penyalah nya. Nya alai, suspens ke datai ari pengawa ti mungkar penyalah Achan nya datai ari ketegangan entara perening orang ke macha enggau perening Joshua enggau orang Israel. Baka mayuh bab bukai dalam Penyanggup Lama, Joshua 7 bisi struktur ti ‘kiastik.’ Batang segmen ti kemunchak dalam iya nyaut tanya pasal kebuah orang Israel enda ulih ngalahka nengeri Ai lebuh sida terubah nguji.

Bisi dua iti batang kebuah orang Israel alah laban orang Ai, iya nya: dosa Achan, enggau orang Israel kelalu ngarapka pengering sida empu. Kebuah ti kedua nya ngujungka sida enda betanya ka penemu Tuhan sebedau sida nurun deka nyerang Ai, lalu penyalah sida ti nganggap munsuh sida nadai mesa dialahka sida.

Bepelasarka Joshua 7:1, 11–13, kitai meda, taja pen Achan ke ngereja penyalah mungkir sempekat, tang seluruh bansa nanggung ukum ketegal penyalah ti udah dikereja iya. Allah Taala nerangka dosa Achan nya ngena chara belubah mandangka pemerat penyalah nya ari ngena beberapa kali, dalam ayat 11, leka jaku kereja (Heb. gam) “nyentukka,” tauka “mega.” Keterubah, leka jaku ke pemadu suah dikena bejaku pasal dosa, iya nya: “khata’” dikena ditu. Udah nya, leka jaku kereja gam dikena nerangka penyalah ke lebih spesifik, iya nya: (1) ‘abar, reti nya “ngelangkah, tauka ngelanggar,” (2) nyentuka ngambi (laqakh) utai ke udah dipaduka ngambika dirusakka (kherem), (3) pia mega ngenchuri (ganab), (4) pia mega nipu (kakhash), enggau (5) nyentukka nyimpan (sim) utai tauka cherem ke dichuri nya begulai enggau barang bukai.

Sempekat entara Yahweh enggau Israel melibatka semua orang sekalika siku-siku tauka beraban mayuh. Dalam sempekat nya orang Israel dianggap baka siti tubuh raban bansa Allah Taala; nya alai, dosa siku orang, tauka beberapa iku orang, ari bala sida, nyadi penyalah semua sida dalam sempekat nya. Munyi ku jaku Tuhan, “Orang Israel udah bedosa! Sida udah ngelanggar sempekat ti udah diasuh Aku titihka sida” (Josh. 7:11, NKJV).

`Baka ni ku semua orang dalam siti komuniti ulih ditinggang penusah, tauka udah kena penusah, ketegal penyai ti udah dikereja beberapa iku orang dalam komuniti nya? Nama chunto ke ulih dikingatka nuan, lalu baka ni komuniti kita udah kena empas iya?`