---
title:  Pilihan Ti Nentuka Nasit
date:   04/11/2025
---

`Bacha Joshua 7:19–21. Nama utai ke diasuh Joshua kereja Achan ditu? Nama signifikan [reti] utai ti diasuh Joshua kereja iya nya? Baka ni runding kitai pasal pengaku Achan ditu?`

Joshua ngasuh Achan ngereja dua iti utai: keterubah, meri mulia enggau basa ngagai Allah Taala. Kedua, ngaku utai ke udah dikereja Iya lalu anang ngelalaika iya. Achan diasuh meri mulia ngagai Allah Taala ari ngaku utai ke udah dikereja iya. Leka jaku ti dikena ditu iya nya todah ti bejaku pasal beterima kasih [kesyukuran] (Mas. 26:7, Isa. 51:3, Jer. 17:26), tang iya mega tau mai reti ngaku dosa (Esra 10:11).

Bup Kudus nadai madahka Achan bisi nunjukka diri amat nesal ati. Iya ngarapka diri enda ditemu orang dataika pengujung. Sikap iya ti keras ati nya ngasuh iya dianggap sebagai orang salah ke tinggi ati, lalu nitihka adat Moses, orang ke baka nya nadai jalai diampun (bandingka enggau P’pau. 15:27–31).

Jaku Achan dalam Joshua 7:21 nyau munyi jaku Awa. Awa meda (ra’ah) buah kayu nya manah (khamad) lalu pengujung iya diambi (laqakh) iya buah kayu nya (P’kal. 3:6). Achan ngaku diri meda (ra’ah) siti kelambi Babilon ti manah, enggau kira dua kilogram pirak, enggau kira setengah kilogram lumpung emas. Iya lalu inginka (khamad) utai nya, lalu ngambi (laqakh) sida. Baka dalam kes Adam seduai Awa, pilihan Achan mandangka dosa pengingin nya meh dosa pengenda-arap. Dosa tu ngumbai Tuhan enggai meri utai ti pemadu manah ngagai sida nembiak Iya lalu Iya ngelalaika pengelantang ti besai ari sida, laban semina Tuhan aja bempu pengelantang baka nya.

Kelimpah ari nunjuk ngagai pengelabuh mensia keterubah, jaku ayat tu mega mandangka bida ti nyata entara sikap Rahap (bandingka enggau Josh. 2:1–13) enggau sikap Achan. Rahap mai seduai pematau Israel ngagai perabung rumah lalu ngelalaika seduai dia; Achan ngambi utai ke enda tau diambi nya lalu ngelalaika iya ari Joshua. Rahap mandangka penelap ngagai pematau Israel lalu nyaup sida bulih pemenang; Achan ngenataika penusah ngagai Israel laban pengamu ati iya ke ngujungka Israel alah. Rahap masuk sempekat enggau orang Israel; Achan ngelanggar sempekat enggau Yahweh. Rahap udah nyelamatka diriempu enggau sida sebilik, lalu sida nyadi rayat Israel ke dipebasaka; Achan ngukum diriempu enggau sida sebilik mati lalu nyadi chunto pemalu.

`Perundingka senentang dosa pengingin. Baka ni ku kitai ulih nyeliahka diri ari dosa tu, enda ngira ni pemayuh pemisi kitai tauka penadai pemisi kitai? (Bandingka enggau Luke 12:15.)`