---
title:  Dosa Achan
date:   03/11/2025
---

`Bacha Joshua 7:16–19. Nama ti dipadahka seluruh prosedur tu ngagai kitai pasal Allah Taala enggau Achan?`

Tuhan enda terus madahka indentiti orang ti ngereja penyalah nya, tang Iya bejalaika siti prosedur ti mandangka keadilan enggau pengasih Iya. Udah ke nerangka kebuah alai orang Israel alah sereta ngasuh sida nuchi diriempu (Josh. 7:13), Tuhan meri awak entara timpuh iya madahka prosedur enggau maya bejalaika iya, lalu nya meri Achan timpuh endur berunding, nesal ati, sereta ngaku dosa diri. Baka nya mega, sida Achan sebilik (enti sida nemu utai ke udah nyadi) diberi peluang milih sekalika sida deka terlibat dalam pengawa ngelamunka penyalah nya tauka sida enggai nyukung penyalah nya, baka bala anak lelaki Korah, nyeliahka diri ari pengerusak laban sida enggai nanahka apai sida ke salah (bandingka enggau P’pau. 16:23–33, P’pau. 26:11).

Chara mutarka penanggul tu bedanjang enggau chara baka ni iya datai sereta nyadi penulah ka orang Israel, iya nya: penyalah bala mayuh disingkirka lalu ditapis ari bansa Israel nurun ngagai siti raban bansa aja; lalu ari siti raban bansa ngagai siti suku raban bansa; ari siti suku raban bansa ngagai siti ruang bilik; lalu ari siti ruang bilik ngagai siku orang. Kelimpah ari ngayanka orang ke salah, proses pansik tu ngelepaska orang ke enda salah. Tu meh siti aspek ti penting amat dalam prosedur pengakim ti silik nya, ke alai Allah Taala Empu nyadika saksi ka pengawa Achan ti salah nya ke enda dipeda orang.

Kitai ke macha jerita tu pen asai ke ulih ngasaika ketegangan lebuh Tuhan nyelinting makin semak ka semak ngagai Achan. Alit ati kitai berundingka pengeras ati Achan ti ngarapka diri enda deka ditemu orang. Anang kitai enda ingat, nadai bisi utai ti ulih dilalaika ari mata Tuhan (Mas. 139:1–16, 2 Bansa Israel 16:9), ke nemu semua utai ti dilalaika di dalam ati mensia (1 Sam. 16:7, Jer. 17:10, J.Dalam 5:21).

Penting kitai meratika baka ni Joshua bejaku enggau Achan: “Anak.” Jaku nya mandangka ukai semina umur enggau peranan Joshua ti nyadi tuai, tang mega mandangka semangat ti dikena tuai ke besai tu nganggap keadilan. Ati iya penuh pengasih ungkup Achan, taja pen iya empu tanggung-pengawa bejalaika ukum ngagai Achan. Nengah sikap tu, Joshua sekali agi nyereminka pementas, pemadas, enggau pengerindu Jesus ti “nadai kala enda beradat, nadai kala mansutka jaku ti tajam, nadai kala ngemediska ati mensia ti sensitif enggau nadai kebuah. . . . Enggau berani Jesus nganu orang ke bepura-pura, ke enda arap, sereta nyalahka dosa, tang Iya mansutka ke jaku ti tajam nya enggau penuh pengasih dalam suara Iya.”—Ellen G. White, The Desire of Ages, p. 353.

`Lebuh kitai sedarka Tuhan nemu semua utai ti dikereja kitai, nyengkaum utai ti dilalaika kitai, baka ni iya meri empas ba chara kitai idup neh? Baka ni ku patut empas iya ba chara kitai idup neh.`