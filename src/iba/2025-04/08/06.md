---
title:  Diubah Ketegal Belematika
date:   20/11/2025
---

`Belematika teladan pengidup sida bujang berani pengarap nya beguna amat ungkup penumbuh-mansang kitai dalam pengidup spiritual kitai. Ba timpuh ti sama, teladan lumur satu kitai nya meh Jesus Kristus—pengidup enggau ajar Iya. Baka ni ku belematika pengidup Jesus ulih ngubah kitai? Peda Heb. 12:1, 2; 2 Kor. 3:18.`

Marco Iacoboni, siku saintis neuro ba University of California, Los Angeles, udah mansik fungsi “mirror neurons” [neuron cheremin]. Litar sel-sel ti mit tu begerak lebuh kitai ngereja utai—baka ketawa tauka merap orang—sereta mega lebuh kitai meda orang bukai ngereja utai ti sama. Aktiviti sida neuron tu enda ngira bida entara ngereja enggau meda.

Ellen G. White bisi bejaku pasal pemesai guna belematika perangai Jesus: “Lebuh merening ngagai Jesus kitai deka bulih gambar ti lebih terang sereta nyengala agi pasal Allah Taala, lalu ari ti merening ngagai Iya kitai deka diubah. Pemadas, enggau pengerindu ngagai mensia bukai, deka nyadi tabiat ti biasa dikereja kitai. Kitai deka ngemansangka perangai ti setimpal enggau perangai Tuhan. Lebuh kitai mansang nyadi baka gamal Iya, kitai ngerembaika pengulih kitai nemu Allah Taala. Makin dalam agi kitai bekaul enggau serega, makin betambah agi kuasa kitai nerima pengaya penemu enggau pemintar serega”—Ellen G. White, Christ’s Object Lessons, p. 355.

`Bacha Rome 12:1, 2. Nama dua iti proses ti belaban tuju bekereja dalam pengidup kitai? Baka ni ku kitai deka nentuka diri meri awak ngagai iya ti betul?`

Dalam bab penyimpul Epistola iya ngagai orang Rome, rasul Paul bejaku pasal dua iti kuasa ti belaban enggau pangan diri ti nguji deka nempa pengidup kitai. Siti nya, dunya ti ngelingi kitai, ke bisi mayuh macham pengaruh, nguji deka mejal kitai tiap hari nitihka chuan iya, ke mai ubah ngagai pengidup kitai ari luar ke dalam.

Kena ngelaban empas nya, Roh Kudus ulih ngubah kitai ari dalam ke luar, indah baka ulat bulu ke berubah nyadi kebembang ke manah gamal. Tang, ngambika proses nya ulih nyadi, kitai enda tau enda nyerahka diriempu kitai ngagai Allah Taala lalu ngasuh Iya terus ngereja pengawa ti badas ti udah dipunka Iya dalam kitai (Pil. 1:6). Pengujung iya, kitai mesti sengaja ngaga pilihan, tiap-tiap masa, deka idup dalam Roh.