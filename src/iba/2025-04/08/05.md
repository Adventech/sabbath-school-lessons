---
title:  Bujang Berani Ke Baruh Ati
date:   19/11/2025
---

Tusun nama menua ti panjai, ti ngelaika garis entara menua ke diagih-agihka ngagai suku bansa orang Israel, ditutup ngena repot pasal tanah ti diagihka ngagai dua iku bujang berani orang Israel, iya nya Kalep seduai Joshua, ari raban sida pematau keterubah. Kaleb bulih agih tanah pesaka iya dulu, lalu Joshua bulih enggi iya dudi. Naka ke diatu, Joshua meh ti ngagihka tanah ngagai suku bansa Israel; lalu diatu meh timpuh orang Israel meri Joshua agih tanah pesaka iya.

`Bacha Joshua 19:49–51. Nama implikasi fakta pengiring besai orang Israel ti udah magi tauka ngagihka tanah ngagai orang Israel diatu nerima agih tanah pesaka iya penudi sekali?`

Nengeri ti diberi ngagai Joshua nya benama Timnath-serah, siti nama ti digaga ari dua leka jaku. Leka jaku ti keterubah iya nya Timnath, datai ari leka jaku kereja (manah) lalu reti iya ngitung tauka ngagihka, tauka agih tauka kandang menua. Leka jaku ti kedua nya datai ari leka jaku kereja Hebrew (serach), lalu reti iya lebih tauka laluh (bandingka enggau Pemansut 26:12). Nya alai nama nengeri ti diempu Joshua tau dikumbai bagi menua ti laluh tauka kandang menua ke tinggal.

Nama nengeri ti dipilih Joshua ari laluh menua nyadika saksi ti mandangka perangai tuchi pengiring Israel ti ke dua tu. Poin ti keterubah, iya nya, iya nunggu semua orang udah bulih ungkup sida. Ti kedua, Joshua enda milih menua ke bisi mayuh orang tauka nengeri ke pemadu temegah nyadika pesaka iya, tang nengeri ke sederhana aja, tauka siti nengeri ke udah tembawai tauka rusak, ngambika iya ulih ngaga baru nengeri nya enggau bekereja keras (bandingka enggau Josh. 19:50).

Nambahka nya, Timnath-serah tu bisi dampih Shiloh, enda jauh ari palan langkau sembiang [Kaaba] nya, lalu tu nunjukka prioriti tauka utai ti pemadu penting ba Joshua sereta nunjukka dini endur ati iya diau. Udah tentu, udah bekau bansa Israel ke baru nya ditumbuhka sereta dibai Tuhan ngagai Tanah Semaya nya, lalu, ari saup Allah Taala, udah bulih tanah pesaka ungkup tiap iti suku bansa sida, enda patut sida nyakal enti sema Joshua minta agih tanah pesaka ke lebih manah agi. Taja pia, Joshua bepuas ati idup ‘simple’ aja enggau fokus iya ba utai ti pemadu penting, iya nya, idup nitihka sampi ti disampika David dudi ari nya: “Aku udah minta siti utai ari TUHAN, utai ti digiga aku; iya nya, aku minta diri diau dalam rumah TUHAN seumur idup, ngambika aku ulih belematika pemadas TUHAN, lalu betanya ngagai Iya dalam Rumah Sembiang Iya” (Ps. 27:4, NKJV).

`Nama pelajar ke tau diambi nuan ari sikap Joshua? Baka ni ku nuan ulih ngena nya dalam pengidup nuan empu diatu?`