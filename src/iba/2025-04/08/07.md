---
title:  Tambah Penemu
date:   21/11/2025
---

“Pengarap Kaleb diatu agi sama baka jaku saksi iya ngelaban repot ti jai ari sida pematau suba. Maya nya iya sigi arapka jaku semaya Allah Taala ti deka meri menua Kanaan ngagai sida, lalu iya udah nitihka Tuhan enggau penuh dalam pengarap nya. Iya udah natka pemerinsa bejalai lama ba menua puang begulai enggau sida Israel, nya alai iya mega sama ngasaika pengasa ati sereta nanggung asai salah enggau sida; taja pia, iya nadai kala komplen pasal tu, tang muji pengasih Allah Taala ke udah ngintu sereta ngidupka iya di menua puang lebuh bala menyadi iya dilengkaka. Dalam semua pemerinsa, pemar, pemedis, enggau penusah ti nyadi sekumbang bejalai di menua puang, enggau sekumbang sida ke beperang ngalahka menua Kanaan, Tuhan udah ngibun iya selamat; lalu diatu taja umur udah ngelebus lapan puluh taun pengering iya nadai berubah. Iya enda minta ka diriempu menua ke udah dialahka, tang menua ke lebih ari semua ke bukai dikumbai sida pematau ke bukai nya enda ulih dialahka. Enggau bantu Allah Taala iya deka ngalahka kubu kuat bala gerasi ti dinakutka orang Israel lalu ngelemika pengarap sida. Peminta Kaleb tu ukai ketegal deka ngemesaika diri tauka ngulihka nama. Bujang berani ke tuai tu ingin deka meri teladan ngagai orang Israel ti deka meri mulia ngagai Allah Taala, sereta nyadika peransang ngagai orang Israel ngambika sida berani ngalahka menua ti dianggap apai indai sida enda ulih dialahka sida.”—Ellen G. White, Patriarchs and Prophets, pp. 512, 513.

“Utai ti ngasuh Kaleb berani nya meh pengarap iya dalam Allah Taala, ti ngasuh iya enda takutka mensia, lalu ngasuh iya enda kakang sereta enda surut sesingkang dalam ngeringka pemetul. Ari bepanggai ba kuasa ti sama, iya nya, ba Jenderal tentera serega ti perkasa, genap iku sedadu Tuhan tau bulih pengering enggau pemerani kena ngalahka semua utai ti dipeda baka ke enda ulih dialahka.”—Ellen G. White, The Advent Review and Sabbath Herald, May 30, 1912.

**Tanya ti deka dipejuraika:**

`Kerandauka kuasa tekanan ari bala ti serambau enggau pemerani ti diguna kena bejaku lebuh orang enda berani bejaku. Nama peranan pemerani dalam pengawa ngamalka pengarap kitai? Baka ni kitai ulih nyeliahka diri ari dikumbai enda beradat tauka enda bebasaka orang lebuh kitai ngeringka utai ti betul?`

`Dalam kelas, bekunsika sekeda teladan pengarap ari gerija tauka komuniti kita ke udah nempa pengidup enggau perangai nuan. Nama ciri-ciri dalam perangai sida ti nyadi teladan nya ke patut dititihka nuan?`

`Perundingka sereta pejuraika empas [pengaruh] media dalam pengidup kitai. Baka ni ku kitai ulih nyeliahka empas iya ti negatif sambil bekenaka potensi iya ti ulih ngenataika tuju ti manah?`

`Belemati dalam ke agi pemaruh ati Joshua sebagai pengiring enggau pengerindu iya diau semak ngagai langkau sembiang nya. Baka ni ku teladan iya tu bejaku ngagai nuan?`