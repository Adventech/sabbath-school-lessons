---
title:  Beri Ngagai Aku Menua Ti Bebukit Tu
date:   17/11/2025
---

`Bacha Joshua 14:6–14, Penyampau 14:24, Penyampau 32:12, Ulang Adat 1:36, enggau Luke 6:45. Nama jaku nuan pasal sikap Kaleb seduai Joshua tu? Nama reti nitihka Tuhan enggau penetap ati ti penuh?`

Kaleb enda lupaka semaya ti udah diberi Tuhan ngagai iya nengah Moses: iya nya, iya deka bempu menua ke udah ditujah kaki iya (P’pau. 14:24). Empat puluh taun udah nya, iya ngingatka baru repot iya pasal tanah nya sebagai jaku “ti didalam ati aku lebuh nya” (Josh. 14:7, NKJV). Ripot iya bepelasarka pengarap ati iya, ti pechayaka sida Israel deka ulih ngalahka menua nya, ari iring enggau bantu Allah Taala.

Bebida ari ripot ke diberi sepuluh iku pematau ke bukai nya, ke ngasuh orang Israel nyadi takut, Kaleb mandangka pengarap enggau komitmen ti penuh ngagai semaya Tuhan. Jaku iya ti madah, “Tang aku udah tetap ati deka ngasika TUHAN Allah Taala aku” (Josh. 14:8), tau mega disebut, “Ati aku endang sepenuh iya nitihka Tuhan,” tauka “Enggau penuh ati aku bejalai entudi Tuhan.” Enti dibanding enggau orang bukai ke bejalai nitihka petara bukai lalu enda nitihka Tuhan enggau sepenuh iya, ati Kalep endang sepenuh iya diserahka ngagai Tuhan.

Dua kali jaku nya ditandu baru, udah nya, nunjukka penaluk Kaleb (Josh. 14:9, 14). Perangai ti ditunjukka iya nya endang setuju enggau jaku Tuhan Empu ke madahka iya “lain agi perangai ari orang bukai” (P’pau. 14:24, NKJV) ti nyeraraka iya ari sepuluh pematau ke bukai. Taja pen umur iya udah 85, iya terus nyadi teladan ka utai ti ulih dikereja Tuhan nengah orang ke nyerahka pengidup sida sepenuh iya ngagai Tuhan enggau pengawa Iya.

Kaleb nemu tanah ti deka diempu tiap iti suku bansa sigi setipak enggau naka ni sida berani nuntut semaya Tuhan enggau naka ni sida sanggup nujah menua ulih pengarap. Semaya Allah Taala enda ngamatka diriempu, ari segi iya nyadi nyata enda ngira peneka kitai. Tang, iya begunaka pengarap ke ditunjukka dalam tindakan kitai. Leka jaku Hebrew ’ulay, reti nya, “engka” (Josh. 14:12), ulih mandangka penakut enggau pengakang ati, tang iya selalu agi bejaku pasal pengadang enggau pengarap ka utai ti positif deka nyadi (P’kal. 16:2; P’pau. 22:6, 11; P’pau. 23:3).

`Nama utai, baka kompromi ke mit-mit, kini, ke ulih nagang kitai ari nitihka Tuhan enggau sepenuh iya?`