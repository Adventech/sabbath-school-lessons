---
title:  Kuasa Teladan
date:   18/11/2025
---

`Bacha Joshua 15:16–19, Pengulu 1:13, enggau Pengulu 3:7–11. Nama ti dipadahka jerita tu pasal kuasa teladan? Baka ni ku sikap Kaleb udah diadaka dalam serak [generasi] ke biak udah nya?`

Dalam ayat tu, Kaleb besemaya deka meri anak dara iya, ke benama Aksah nyadika bini orang ke ulih ngalahka Kiriat-seper [Debir]. Otnil ngalahka nengeri nya lalu bulih Aksah nyadika bini. Jerita tu penting laban, sekali agi, iya mandangka pemerani, pengarap, enggau penyedia Kaleb nyatup cabaran.

Iya mega nunjukka generasi orang Israel ke nangkanka nya nitihka teladan bala gerasi pengarap nya, iya nya Kaleb seduai Joshua. Lebuh generasi ke dulu nutup pengawa sida, bisi generasi ke baru ke besedia deka nyatup semua cabaran lalu neruska pengawa ngemenuhka pelan Allah Taala ungkup Israel.

Baka Kaleb ke udah minta ngagai Joshua, “Beri ngagai aku menua ti bebukit nya,” anak iya Aksah, diperansang laki iya, mega mandangka pengarap enggau tuju ati ti udah ditunjukka apai iya. Nengah pengeras ati enggau pemerani iya, Aksah nyambung teladan Kaleb ngemenuhka semaya deka bempu menua nya.

Sigi amat, menua nya endang pemeri ari Yahweh ngagai Israel, tang Israel bulih iya ari nuntut semaya Tuhan ngena pengarap enggau pemerani. Pengeras ati Aksah nyempamaka pengeliat ati bala indu dalam Injil ke enda ulih diburu orang mayuh tauka sida murid lalu enda mudah ngalahka diri nyentukka sida nerima berekat ari Jesus ungkup diriempu enggau ruang-bilik sida.

`Bacha Luke 18:1–5. Nama pelajar ungkup kitai ditu?`

`Nyerahka sempun pengarap ngagai generasi ti baru nya utai ti penting kena ngemenuhka misi ke udah diberi Allah Taala ngagai kitai. Perundingka cabaran nyerahka sempun pengarap ngagai generasi ti baru nya, ba jari sepiak, lalu pasal peluang sida ke nembiak ngambi mayuh agi tanggung-pengawa dalam pengawa Allah Taala, ba jari ti sepiak agi. Nama ke ulih dikereja kitai kena meri kuasa sereta ngelatih sida ke nembiak ngambika sida ulih mangku pengawa nyadi pengiring ungkup Tuhan? Berapa penting teladan kitai dalam proses tu?`