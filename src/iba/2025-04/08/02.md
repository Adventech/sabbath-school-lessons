---
title:  Penaluk
date:   16/11/2025
---

`Bacha Pemungkal 36:15; Penyampau 13:6, 30–32; enggau Joshua 14:6, 14. Sapa Kaleb tu? Nama tempat [penuduk] iya ba entara orang Israel?`

Nama Kaleb datai ari leka jaku Hebrew keleb, “ukui,” ke dikena dalam Penyanggup Lama selalu dalam konteks ti negatif. Taja pia, dalam surat-surat ti diluar Bup Kudus enggau dalam lagu, keleb tu dikena bejaku pasal pemerani, pengeliat ati, enggau penaluk ulun ngagai tuan iya. Dalam reti tu, Kaleb tu meh orang ke taluk ngagai nama diri, lalu sapemanjai pengidup iya mandangka penaluk ti nadai berubah ngagai Tuhan iya.

`Kaleb enda takut mansutka penemu diri taja pen ketebal agi bala pematau mansutka penemu ke bedanjang enggau enggi iya, lalu orang Israel ngemba deka munuh iya. Nama ti dipadahka tu ngagai kitai pasal Kaleb? Peda P’pau. 14:6–10, 21–25; P’pau. 26:65; P’pau. 32:12.`

Uji peratika bala tuai orang Israel ke penting tu, ke serambau enggau Joshua seduai Kaleb: Shammua, Shaphat, Igal, Palti, Gaddiel, Gaddi, Ammiel, Sethur, Nahbi, and Geuel. Ngelala nuan sapa sida tu?

Pelaba aku enda.

Nama kebuah? Laban sida nya meh nama sepuluh iku pematau ke bukai ke diasuh Moses matau menua Kanaan. Sida nadai dikingatka agi laban nama sida enda patut dikingatka. Ripot ti diberi sida madahka sida nadai jalai ulih ngalahka Tanah Semaya nya. Sida meda diri baka buntak enti dibandingka enggau orang ke besai gamal [baka gerasi] ba sekeda menua nya, lalu ati sida nyau lela laban takut lebuh meda nengeri orang di Kanaan semua bekuta lalu baka ke enda ulih dialahka.

Kalep, ke tuai agi ari dua iku pematau ke meri repot ti positif, angkat lalu mansutka penemu ke lain ari enggi sida sepuluh nya: iya mantaika sikap ti penuh enggau pengarap. Iya berani bejaku ka utai ke ditemu iya betul, taja pen disakal orang, lalu diemba enggau pemati: “Semua orang Israel deka nuku seduai iya ngena batu, deka munuh seduai iya” (P’pau. 14:10, NKJV).

`Nama deka digaga nuan lebuh ketebal agi orang ti ngelingi nuan ngembuan penemu ke lain ari enggi nuan, penemu ke ngelaban pengarap dalam ati nuan?`