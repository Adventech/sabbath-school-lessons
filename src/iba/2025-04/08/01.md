---
title:  "Gerasi Pengarap: Joshua seduai Kaleb"
date:   15/11/2025
---

### Bacha ka Pelajar Minggu Tu

P’pau. 13:6, 30–32; Josh. 14:6–14; Luke 18:1–5; Josh. 19:49–51; 2 Kor. 3:18; Rom: 12:1, 2.

> <p>Ayat Dikingat</p>
> “Kingatka bala tuai kita, ke nusui pesan Allah Taala ngagai kita. Peratika pengidup sida, lalu tunda pengarap sida” (Hebrews 13:7, ESV).

Genap iku apai indai nemu anak sida belajar ari nitihka teladan, enda iya? Berapa iku apai indai ke enda kala mutap lebuh meda anak sida nitihka ulah tauka perangai sida ke jai, ukai iya ke manah? Enda ngira umur kitai, semua kitai lebih mudah agi ngereja utai ke salah ari ke betul. Sigi baka nya meh iya ketegal pengidup kitai ti bedosa tu. “Aku enda nemu utai ti dikereja diri, laban aku enda ngereja utai ti dikedekaka aku, tang ngereja utai ti dipegedika aku” (Rom. 7:15, NKJV). Sapa kitai ke enda kala ngasai baka nya neh?

Berengkah ari kitai ada, kitai mensia ditempa ulih kuasa teladan. Kita belajar ngereja utai ti pemadu asas dalam pengidup, baka bejalai, bejaku, mandangka emosi kitai, ari nunda orang ke pemadu semak ngagai kitai. Sebagai orang ke udah besai tuai, agi meh kitai begunaka teladan [role model], lalu taja pen sida nya enda sempurna, kitai ulih muji sereta nunda ciri-ciri spiritual sida, ke ngaga sida nyadi gerasi pengarap.

Minggu tu, kitai deka meda dalam ke agi ngagai teladan peribadi dua iku gerasi pengarap dalam bup Joshua: iya nya, Kaleb seduai Joshua. Nama utai ti ngasuh seduai tu nyata nyulut maya jeman serak sida kelia lalu megai peranan ti penting dalam pengidup sida umat Allah Taala sekumbang timpuh ti pemadu penting dalam sejarah orang Israel?

_*Pelajarka pelajar minggu tu kena nyediaka Sabat, November 22._