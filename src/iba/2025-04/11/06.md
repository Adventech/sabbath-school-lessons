---
title:  Mutarka Konflik
date:   11/12/2025
---

`Bacha Joshua 22:30â€“34. Baka ni ku seluruh kisah tu meri kitai sekeda penemu senentang mutarka konflik, sereta jalai ti ulih dikena kitai nentuka penyerakup dalam gerija? (Bandingka enggau Masmur 133; John 17:20â€“23; 1 Pet. 3:8, 9.)`

Jerita dalam Joshua 22 ngundan beberapa iti prinsip komunikasi ke ulih dikena kitai dalam kaul tiap hari kitai dalam ruang-bilik, gerija, enggau komuniti kitai.

1. Lebuh bisi utai enda betul, tauka dipeda baka ti enda betul, utai ti pemadu manah dikereja iya nya bejaku pasal iya lalu anang nyimpan iya dalam ati nyentukka iya nyau meletup ila. Manah ungkup nembiak Tuhan enti sida enda nutup mulut aja tauka enda peduli lebuh penanggul bisi timbul. Enti sida suku raban ari timur nya udah dulu madahka niat sida ti deka nirika alta nya, udah tentu salah sangka nya ulih diseliahka ari nyadi.
2. Taja pen kitai ngasaika diri nemu ngaga pemutus ti betul, anang berumban ngaga pemutus tauka simpul. Bala suku raban bansa ari tebing Barat Jordan jampat amat arapka berita selebubu ti datai ba pending sida lalu terus ngaga pemutus ke enda betul ngumbai sida suku raban ari Timur Jordan nya udah murtad tauka ninggalka pengarap sida.
3. Berandau manah-manah pasal penanggul ke amat bisi tauka disangka bisi nya sebedau nuan ngambi tindakan nitihka simpul tauka pemutus nuan.
4. Sanggup berkorban kena ngulihka penyerakup. Sida suku raban ari Barat Jordan nya sanggup magi sekeda tanah sida ngagai suku raban ari Timur, enti ketegal sida diau di tebing seberai Jordan nyin nyadika kebuah sida murtad, ku pelaba sida.
5. Lebuh kitai dituduh, sekalika nya bula tauka amat, beri saut ti nelap, ti enda ngeringatka orang. Malas tuduhan ngena tuduhuan enda deka ngenataika pemaik. Uji dulu paham ka orang sebedau ngarapka orang paham ka kitai.
6. Begaga ati sereta muji Tuhan lebuh pemaik udah ditetapka baru. Lantang ati kitai meda baka ni suku raban bansa Israel ke lebih mayuh nya udah ngasaika pengaga ati ke bendar lebuh sida udah nemu tuju ke bendar ari bala suku raban ke dua iti setengah nya. Sida enda berasai temegah ati ka pemutus diri ke enda ulih ngaku diri udah saru penemu dalam ngaga pemutus nya.

Enti sida suku raban ari Timur Jordan nya amat udah murtad, tentu orang Israel udah bejalaika atur-atur dalam sempekat enggau Tuhan nya ngagai sida. Penyerakup enda patut dikena nabarka pemendar tauka nyadika kebuah ngelengkaka prinsip-prinsip ari Bup Kudus. Taja pia, atur disiplin gerija patut selalu dipejalaika penudi sekali (lalu ukai ti keterubah), selepas semua chara bebaik enggau bantu pendeta ti bepelasarka Jaku Allah Taala udah enda mujur. Berapa lain meh gerija kitai deka dipeda enti prinsip-prinsip ti muntang tu semampai dititihka enda iya?