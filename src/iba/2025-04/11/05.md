---
title:  Saut Ti Nelap
date:   10/12/2025
---

`Bacha Joshua 22:21–29 dalam senawah Jaku-dalam 15:1. Nama ti tau dipelajarka kitai ari saut sida suku raban bansa ari tebing timur nya?`

Saut sida ke dituduh nya pen sama nyemetak sereta ngengkang baka jaku tuduh ngelaban sida; lalu tu meh ti nyadi puak ari segi tema enggau struktur iya. Sida suku raban ari timur nya enda terus nyaut tuduhan ngagai sida tang mending dulu ka jaku tuduh nya. Enti kitai ngira pemerat jaku tuduh nya ngelaban sida, amat tau nyadika teladan sida nya ti mandangka reti ti amat ari jaku dalam tu: “Saut ti nelap ngasuh orang badu agi ringat, tang jaku ti kasar ngasuh orang ringat” (Jaku-dalam 15:1, NKJV).

Genteran jaku pemuka dalam saut sida tu nyebut beberapa iti nama ti diberi ngagai Allah Taala orang Israel: El, Elohim, Yahweh (Josh. 22:22). Iya disebut dua kali sereta makin kuat agi, lalu nyadika sumpah kena madamka pengakang ati enggau jaku tuduh ti enda betul nya, ke mimit da tau ngujungka orang Israel beperang ngelaban pangan diri. Sida pechaya amat ka Allah Taala nemu amat sereta paham ka utai ti nyadi nya, lalu sida mega arapka sida delegasi ke datai nya deka datai ba pemutus ti sama. Suku raban ti dua iti setengah nya mega sanggup nanggung penyalah diri, lalu ngangauka Tuhan ngambika malas sida (bandingka enggau Ulang Adat 18:19, 1 Sam. 20:16) enti sida amat salah.

Tu lalu ditangkan siti penerang ti ngenyitka ati, iya ti ari tisi sepiak nunjukka jaku tuduh nya nadai ulih diguna (laban alta ukai semina dikena endur engkah piring) lalu, ari tisi sepiak siti, iya mandangka tuju sida ke bendar. Kebuah ke bendar sida ngambi tindakan nya, laban sida nangika sida diseraraka ari raban Israel, lalu ukai ketegal sida deka limpang ari pengarap. Nya alai, pengawa ti nirika alta nya ukai nunjukka sida deka mungkir ari pengarap, baka ti disangka. Utai ke bendar, iya nya: sida ngereja baka nya laban takutka Tuhan, sama baka raban ari tebing barat Jordan takutka Tuhan. Penyerakup orang Israel, ke bendar, ukai bepelasarka geografi tauka naka ni penyauh pesaka sida nya ari segi fisikal, tang bepanggai ba penaluk spiritual sida ngagai atur ti udah ditetapka Tuhan.

Pengirau ati sida raban ari tebing barat nya mega nyata dipeda dalam pengaga ati sida lebuh meda raban ari tebing timur nya udah ditetapka nadai ngereja utai salah. Sida pen enda ngasaika diri alah laban saut bala menyadi sida ari timur, tang mandangka pengaga ati ti bendar laban utai ti disangka sida tadi enda betul. Perang entara diri sebilik pen diseliahka lalu penyerakup sida sebansa pen dikekalka.

`Baka ni ku nuan mutarka petenah tauka tuduhan ti bula? Kunsika sekeda prinsip ti ngiring sikap nuan. Ambi jaku peransang ari Masmur 37:3–6, 34, 37.`