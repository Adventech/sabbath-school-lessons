---
title:  Diregau Pengalaman Lama
date:   09/12/2025
---

`Bacha Joshua 22:13–15 sekali agi, tang sekali tu dalam senawah Penyampau 25. Nama kebuah orang Israel milih Pinehas nyadika ketuai ti nguluka delegasi sida ngagai suku raban bansa ti dua iti setengah di seberai Jordan nyin?`

Sebedau sida arap sepenuh iya ka jaku selebubu ke tau dianggap sida munyi jaku orang ti deka madahka diri merdeka, suku raban bansa ti semilan iti setengah nya, ke disebut dua kali sebagai “anak-anak lelaki Israel,” dulu ngirumka delegasi [pengari] ngambika nukuka tuju enggau reti alta nya didirika. Delegasi tu nyengkaum Pinehas, anak Eleasar ti nyadi imam besai, ti deka nganti Eleasar lebuh iya udah mati (Josh. 24:33). Pinehas udah tampak nama sebagai imam ti ngemaduka ulah Israel ti enda senuyuh ba Baal Peor (Penyampau 25).

“Lebuh Pinehas anak Eleasar, uchu Imam Aron, meda nya, iya lalu angkat ninggalka bala mayuh. Iya mai sangkuh, nitihka lelaki enggau indu nya ngagai langkau kain lelaki nya, numbuk seduai iya ngena sangkuh nya lalu ngebuska tubuh seduai iya. Nya meh jalai penyakit ditagang ngerusak orang Israel.” (P’pau. 25:7, 8, NKJV).

Udah tentu Pinehas tu bisi ‘pengaruh.’ Sida ke bukai nya meh pengari ari tiap iti suku bansa ti semilan iti setengah nya ka diau ba barat Jordan, genap iku sida nya endang tuai ari suku raban bansa sida empu (tauka “ketuai ari rumah apai iya”), di dalam raban orang Israel.

Sida delegasi nya ngepunka jaku tuduh sida ngena formula jaku nabi ti resmi, iya nya, “tu munyi jaku”. Bida iya ditu, iya nya, ukai Tuhan ti bejaku tang “semua nembiak Tuhan” (Josh. 22:16, NKJV). Sida nuduh Israel udah ngelanggar atur, ‘khianat,’ sereta ngelaban Tuhan. Leka jaku “ngelanggar” nya leka jaku Hebrew ti sama lebuh bejaku pasal dosa Achan (Josh. 7:1) lalu pegari beberapa kali dalam lima iti bup Moses ti keterubah (ngambika chunto, Adat Lewi 5:15; Adat Lewi 6:2; P’pau. 5:6, 12). Chunto Achan enggau Baal Peor tu nyadika chunto utai ke udah nyadi: siti nya pengawa ‘khianat’ lalu siti nya pengawa ngelaban. Sida nya mega ngayanka pengirau ati sida suku raban bansa ti semilan enggau setengah iti nya, ti nangika pengawa sida ti nirika alta ti nadai dikemendarka nya deka nguluka sida limpang ari pengarap, nyembah engkeramba, sereta ngereja ulah ti enda bermoral, lalu nya deka ngenataika pengeringat Tuhan ngagai seluruh bansa Israel.

`Semua kitai kala bisi pengalaman ti enda manah dalam pengidup kitai dulu suba, lalu nya deka nentuka chara kitai betapi enggau utai ti sama baka nya ti deka nyadi dudi hari ila. Baka ni ku pengasih Allah Taala ulih nyaup kitai nentuka tragedi ke udah nyadi dalam pengidup kitai dulu suba enda nentuka chara kitai mela mensia bukai diatu?`