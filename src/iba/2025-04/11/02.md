---
title:  Komitmen
date:   07/12/2025
---

`Bacha Joshua 22:1â€“8. Nama ti dipadahka ayat-ayat tu pasal komitmen raban bansa Reuben, Gat, enggau setengah raban Manasi [ari Timur] nya?`

Joshua muji bala raban bansa ti datai ari tebing seberai Jordan laban sida udah ngereja semua utai ti udah diasuh Moses enggau iya empu, enggau mujur, ti nunjukka komitmen ti besai ngagai tuju Israel ti sama, sereta sanggup bekorban ungkup bansa diri. Lama amat [bisi kira enam tauka tujuh taun] sida udah nyaup bala menyadi sida beperang (bandingka enggau Josh. 11:18, Josh. 14:10, Ulang Adat 2:14). Taja pen bini anak sida tinggal ba tebing timur Jordan, tang sida mutus ati nyaup bala menyadi sida beperang ngelama nya, besemunka nyawa sida.

Ayat-ayat tu nunjukka berapa penting penyerakup sida sebansa enggau semenua. Sida mega nyediaka jalai ungkup jerita ti nangkanka nya, ti bejaku pasal penyerakup. Kati ulih bala raban bansa Israel kekal beserakup taja pen sida diseraraka Sungai Jordan? Kati sida deka nejuka geografi menua nya nentuka identiti bansa sida, tauka sida deka ngasuh pengarap sida ti nyembah siku aja Allah Taala ti sama nya ngekalka sida nyadi siti bansa ti udah dipilih Tuhan, ti beserakup sereta kering dibaruh iring Iya?

Joshua nerangka ngagai sida penyerakup ti baka nya semina ulih nyadi ukai laban sida betuaika pangan diri ti sama orang Israel, tang betuaika Yahweh Empu, ke udah meri sida misi sida.

Kitai meda prinsip ti sama tu dalam Penyanggup Baru. Rasul Paul meransang orang Kristen ngambika ngereja pengawa sida baka ke ngereja pengawa ke Tuhan, ukai baka ke ngereja pengawa ke mensia (peda Epe. 6:7, Kol. 3:23, 1 Tes. 2:4). Kati bisi kereja bukai ke lebih besai agi ari bekerejaka Tuhan Empu?

Dalam pengidup kitai tiap hari, kitai suah betunga enggau cabaran enggau pemar ke mudah amat matahka semengat kitai lalu ngasuh kitai nyerah alah aja. Kekadang, muntang amat kitai deka ngereja baka nya. Taja pia, kitai ulih ngangauka kuasa Tuhan, ke udah besemaya deka bisi enggau kitai lalu ngasuh kitai ulih ngereja utai ti udah diasuh Iya kereja kitai. Enti kitai seruran ingatka kangau kitai ti tinggi nya, kitai deka diperansang ngambika maju ke depan, taja pen bisi cabaran enggau pengasa ti deka datai ketegal pengelemi kitai ke bedosa tu.

`Joshua 22:5, 6 nusi Joshua ngapil ngagai sida raban bansa ti deka mulaika diri nya ngambika sida tetap taluk ngagai Tuhan, lalu udah nya iya pen merekat sida. Baka ni ku kaul kitai di dalam gerija deka berubah nyadi lebih manah enti kitai besampika pangan diri lebih ari ke udah?`