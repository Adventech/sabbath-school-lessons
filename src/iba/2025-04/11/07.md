---
title:  Tambah Penemu
date:   12/12/2025
---

Bacha Ellen G. White, “The Division of Canaan,” pp. 517–520, in Patriarchs and Prophets.

“Taja pen penting kitai enda kelalu tendur dalam atur kitai napi dosa, tang anang ga kitai ngena atur ke kelalu kasar tauka sebarang sangka aja. . . .

“Penemu-dalam ti ditunjukka suku Reuben enggau sida sekaban iya patut amat ditunda kitai. Taja pen sida udah enggau ati jujur nguji deka ngemansangka jalai pengarap ke bendar, sida udah disalah anggap lalu balat dibantah; taja pia, sida enda ringat laban nya. Enggau ati ti sabar sereta bebasa, sida mendingka jaku tuduh bala menyadi sida sebedau sida nguji ngetanka diri, lalu nerangka enggau penuh niat ati tauka tuju sida, ti mandangka sida nadai ngereja penyalah. Ari nya, penanggul ti tau amat ngenataika penusah ke besai nya ulih diputarka enggau manah.

“Taja pen dituduh enggau salah, orang ke betul ulih tenang aja sereta berunding lurus. Allah Taala nemu semua utai ti salah dipaham sereta salah dianggap mensia, lalu kitai ulih nyerahka kes kitai enggau selamat ke dalam tangan Iya. Udah tentu Iya ulih ngelepaska orang ti manggaika pengarap sida ngagai Iya ari penyalah, baka Iya ti udah nyidi penyalah Achan. Orang ke diiring Roh Kristus deka ngembuan pementas ti tan lama sereta nelap.

“Allah Taala endang deka meda penyerakup enggau pengerindu ka diri menyadi bisi ba sida nembiak Iya. Sampi Kristus sebedau Iya diregang ngambika sida murid iya nyadi siku baka Iya ti siku enggau Apai, ngambika dunya arapka Allah Taala ke udah ngirumka Iya. Sampi ti pemadu manah sereta negu ati tu meruan ngasi nembus semua jeman, nyentuk ngagai jeman kitai diatu; laban jaku Iya madah, “Aku ukai semina besampika sida aja, tang mega besampi ke orang ke arapka Aku ulih pesan ti dibai sida” John 17:20. Sambil kitai enda ngelengka siti pen ari prinsip pemendar, tuju kitai enda tau enda semampai deka ngulihka penyerakup ti baka nya.”—Ellen G. White, Patriarchs and Prophets, pp. 519, 520.

**Tanya ti deka dipejuraika:**

`Baka ni ku jaku ajar Paul ti ngasuh kitai “seruran ngumbai orang bukai pama agi ari kitai” (Pil. 2:3, ESV) ulih nyaup kitai nyeliahka diri ari ngerunding jai pasal saudara-saudari kitai?`

`Nama kebuah kitai suah kelanjur reaksi ngagai pekara ti nyadi ketegal penyalah kitai ke dulu suba? Baka ni ku chara kitai ulih nyeliahka utai ti baka tu?`

`Pejuraika guna tauka reti kitai patut mendingka penemu [pandangan] orang bukai. Baka ni ku kitai deka ngemansangka budaya mending di dalam gerija kitai? (Bandingka enggau James 1:19.)`

`Kitai idup dalam masyarakat ke alai peminta pengidup professional kitai, tanggung-jawab ruang-bilik kitai, komitmen kitai ngagai gerija, enggau tugas kitai ke bukai baka ti kelalu berat nating kitai. Baka ni ku prinsip pasal ngereja semua utai baka ti ngagai Tuhan ukai semina ngasuh kitai lebih betanggung-jawab tang mega ulih meri pemaik tauka pengelantang ngagai runding kitai?`