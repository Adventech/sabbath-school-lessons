---
title:  Tambah Penemu
date:   19/12/2025
---

Bacha Ellen G. White, “The Last Words of Joshua,” pp. 521, 522, in Patriarchs and Prophets.

“Sitan ngemulaka mayuh orang ngena teori iya ti madahka pengerindu Allah Taala ungkup sida nembiak Iya sigi besai amat dataika Iya deka nutup mata Iya ngagai dosa ti di dalam sida; lalu iya madah taja pen jaku tangkan tauka jaku emba dalam Jaku Tuhan nya mayuh, sida nya bisi tuju ti bebatang dalam perintah moral Iya, tang semua nya enda deka dikamatka Iya. Tang, dalam semua atur Iya enggau semua mensia enggau utai idup ti udah ditengkebang Iya, Allah Taala seruran ngekalka prinsip pengelurus ari ngayanka dosa dalam chura iya ke bendar—ari mandangka upah dosa nya meh pemerinsa enggau pemati. Dosa nadai kala, sereta enda deka kala, diampun sebarang aja enda nitihka syarat [atur]. Pengampun ti baka nya deka mandangka prinsip pengelurus, ti nyadi pelasar perintah Allah Taala, udah dibuai ke tisi. Iya deka ngasuh semua dunya bukai ti enda labuh di universe tu nyadi bingung sereta irau. Enggau taluk Allah Taala udah madahka utai ti deka nyadi ketegal dosa, lalu enti jaku tangkan [amaran] nya enda amat, baka ni ku kitai deka nemu enggau tentu semaya-semaya Iya deka dikamatka deh? Penelap ti muai ke tisi keadilan nya ukai penelap tang pengelemi.

“Allah Taala meri pengidup. Endang ari pun semua adat tauka undang-undang Iya diberi kena ngidupka. Tang dosa datai lalu ngerusak atur ti udah ditetapka Allah Taala, lalu penyarut nyadi ketegal nya. Seagi-agi dosa bisi, pemerinsa enggau pemati mesti nyadi. Semina laban Penebus nya udah nanggung sumpah dosa kitai nya alai kitai mensia bisi pengadang [harapan] dilepaska, ulih Iya, ari ukum dosa.”—Ellen G. White, Patriarchs and Prophets, p. 522.

**Tanya ti deka dipejuraika:**

`Kingatka bukti penaluk Allah Taala dalam pengidup nuan. Ngagai nama nuan ulih nunjuk? Dalam timpuh ti sama, baka ni ku respons nuan lebuh utai enda nyadi baka ti dikarapka tauka disampika nuan, tauka lebuh jaku semaya Tuhan ke dituntut nuan nadai disaut?`

`Pejuraika ajar Bup Kudus senentang pengeringat Allah Taala. Baka ni ku nuan deka ngajar pasal pengeringat Tuhan nya sebagai sebagi ari berita manah?`

`Nama prinsip-prinsip ke ulih diambi nuan ari pelajar minggu tu pasal kaul enggau orang ke nadai arapka Tuhan? Baka ni ku kitai deka ngasuh setimbang entara ngaga batas ti terang senentang prinsip kitai enggau amalan kitai tang dalam masa ti sama kitai bechampur enggau orang ngambika kitai ulih ngelayan sida sereta ngemanahka pengerai sida?`

`Nama sekeda utai ti ngempang nuan ari bepagut teguh ba Tuhan enggau pengabis ati nuan?`