---
title:  Pengeringat Allah Taala
date:   17/12/2025
---

`Baka ni kitai deka nerangka reti jaku penerang pasal pengeringat enggau keadilan Allah Taala ti deka bebalas dalam Joshua (Josh. 23:15, 16) enggau di tempat bukai dalam Bup Kudus? (Peda mega P’pau. 11:33; 2 Bansa Israel 36:16; P’dang. 14:10, 19; P’dang. 15:1.)`

Israel udah ngasaika pengeringat Allah Taala sekumbang sida bejalai di menua puang (P’pau. 11:33, P’pau. 12:9), enggau ba Tanah Semaya mega (Josh. 7:1), lalu sida nemu amat akibat iya enti sida ngeringatka Yahweh ketegal ngelanggar sempekat enggau terang-terang. Ayat-ayat tu mandangka kemunchak pemerat jaku lalau Joshua. Tekenyit ati ninga jaku iya madahka Tuhan deka ngerusakka orang Israel, laban nya meh leka jaku ti sama dikena dulu agi ari nya lebuh bejaku pasal Tuhan ti deka ngerusakka orang Kanaan. Sama baka semaya Tuhan pasal merekat orang Israel udah dikamatka enggau penuh, baka nya mega sumpah sempekat nya (Adat Lewi 26, Ulang Adat 28) deka tetap nyadi nyata enti orang Israel enda ngasika sempekat nya. Dalam senawah pengawa ti ngalahka menua sereta ngerusakka orang Kanaan, ayat-ayat tu mandangka sekali agi baka ni Yahweh deka ngakim semua dunya tu ba pengujung iya ila. Iya sigi beperang ngelaban dosa, enda ngira dini dosa nya ditemu. Israel enda dikuduska, lalu enda mega bulih ‘merit’ [markah] ti spesel, ketegal sida enggau dalam perang kudus nya, sama baka orang bansa kapir nadai bulih ‘merit’ tauka pengelebih lebuh sida dikena Yahweh ngukum bansa Israel ti udah dipilih Iya, udah nya.

Utai tu bepanggai ba orang Israel bekenaka kuasa sida milih kena ngaga utai ti bemulia ke udah nyadi dulu suba nyadika pelasar kena sida betunga enggau masa depan sida.

Terubah meda, ajar Bup Kudus pasal pengeringat Allah Taala nya baka ti enda setipak enggau jaku Bup Kudus ti madahka Allah Taala nya meh pengerindu (John 3:16, 1 John 4:8). Taja pia, utai ke bendar, iya nya, dalam senawah pengeringat Allah Taala tu meh ajar Bup Kudus senentang pengerindu Allah Taala nya nyadi lebih releven agi. Keterubah, Bup Kudus madahka Allah Taala nya kasih sereta siru, lubah ringat, sereta mandangka penetap ati enggau pengerindu ti besai, sereta deka ngampun (P’sut. 34:6, Mik. 7:18). Tang, dalam konteks dunya ti udah dikamahka dosa tu, pengeringat Tuhan nya meh sikap pengudus enggau pengelurus Iya lebuh besatup enggau dosa enggau penyai. Pengeringat Iya ukai bansa ti emosional, ti deka bebalaska dendam, tauka mai reaksi ke enda ulih dipelabaka. Penyanggup Baru ngajar kitai pasal Kristus ti nyadi dosa ungkup kitai (2 Kor. 5:21), lalu, nengah pemati Iya, kitai udah dibai bebaik baru enggau Allah Taala (Rom. 5:10). Barang orang ke arapka Iya enda deka betunga enggau pengeringat Allah Taala (John 3:36, Epe. 2:3, 1 Tes. 1:10). Konsep pasal pengeringat Allah Taala tu mandangka ngagai kitai gambar Allah Taala sebagai Hakim universe ti lurus sereta Siku Orang ti neritka keadilan (Mas. 7:11, Mas. 50:6, 2 Tim. 4:8).