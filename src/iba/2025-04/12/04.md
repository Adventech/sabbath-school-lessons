---
title:  Batas Ti Terang
date:   16/12/2025
---

Ngena jaku ti udah ditujuka ngagai iya ba pun bup Joshua tu (Josh. 1:7, 8), Joshua, diatu, ngingatka ngagai orang Israel, tugas ti ba mua sida nya ukai pasal beperang ngena kuasa sedadu. Tang iya nya perang spiritual. Iya nya pasal ngasika utai ti dikedekaka Allah Taala baka ti dipadahka di dalam Torah.

`Dalam runding nuan, nama kebuah Joshua berat-rat amat ngelalau orang Israel pasal kaul sida enggau bansa bukai ti ngelingi sida? (Josh. 23:6–8, 12, 13).`

Bahaya ti ditunga orang Israel nya ukai ari bemunsuh enggau bansa bukai ke agi bisi di menua nya, tang ari bekaban enggau sida. Senjata perang sida bansa bukai nya engka nadai nyadi penanggul orang Israel nya; tang, ideologi enggau nilai sida (tauka nilai ti belaban) nya ke lebih agi bahaya enti dibanding enggau angkatan tentera sida. Joshua dekaka tuai-tuai bansa ingatka utai ti paling penting, iya nya perang sida ngelama tu, nya meh perang spiritual, ke lebih agi. Nya kebuah orang Israel enda tau enda ngetanka identiti sida ti unik nya.

Sida enda tau ngangauka nama petara, tauka besumpah dalam nama petara, tauka nyembah petara orang bansa bukai, laban nya meh ke dikumbai nyembah engkeramba. Dalam dunya orang Timur Semak kelia, nama petara sida nya nunjukka kuasa enggau pembisi iya. Ngangauka nama tauka nyebut nama petara orang kapir dalam jaku ti dikena tiap hari tauka dalam jaku bisnis reti nya sida ngelala otoriti petara nya, lalu nya tau ngujungka sida nguing ngagai petara nya lebuh sida dalam penyuntuk (bandingka enggau Pengulu 2:1–3, 11–13).

Bahaya ti datai ari sida belaki-bebini enggau orang bansa Kanaan, iya nya, sida tau lenyau penuchi pengarap spiritual sida. Tuju Joshua ngelalau sida baka nya ukai deka ngemajuka penuchi bansa tauka etnik, tang dikena nyeliahka sida ari nyembah engkeramba, ti tau ngujungka pengidup rohani orang Israel runtuh. Kes Solomon udah nyadika chunto ti kuat ti nunjukka konsekuensi [akibat] buruk ti datai ari belaki-bebini enggau orang bansa bukai (1 Raja 3:1, 1 Raja 11:1–8); dalam Penyanggup Baru, orang Kristen udah enggau terang ditangkan ngambika enda belaki-bebini enggau orang ke enda arapka Tuhan (2 Cor. 6:14), taja pia, ungkup orang ke udah dalam penikah baka nya diatu, Paul enda ngasuh orang nyarak laki tauka bini ke enda arap nya, tang ngelalau orang nya ngambika semampai nunjukka teladan pengidup orang Kristen ke manah, enggau pengarap ka laki tauka bini iya deka ulih dibatak ngagai Tuhan (1 Kor. 7:12–16).

`Jaku tangkan [amaran] Joshua senentang masuk kaul ti bahaya nya udah tentu mai kitai betanya senentang kaul orang Kristen begulai enggau “dunya.” Baka ni ku kitai ulih ngaga kaul ti seimbang enggau masyarakat ti ngelingi kitai?`