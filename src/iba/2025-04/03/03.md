---
title:  Allah Taala Ke Idup Sereta Nyelai
date:   13/10/2025
---

`Bacha Joshua 3:6–17. Orang Israel meraka Sungai Jordan ngena kereja ajih besai. Nama ti dipadahka tu ngagai kitai pasal gaya Allah Taala ke disembah kitai nya?`

Pengawa sida ke meraka Sungai Jordan nya disebut dalam Joshua 3:5 ngena leka jaku Hebrew niphla’ot, “kereja ajih,” tauka “kereja nyelai,” ke selalu iya bejaku pasal pengawa besai sereta luarbiasa ti dikereja Allah Taala, ti nunjukka Iya amat unik (Mas. 72:18, Mas. 86:10). Udah nya, lebuh orang Israel ngingatka utai ti udah dikereja Allah Taala nya, sida pen muji Tuhan (Mas. 9:1) lalu nusi pasal Iya ngagai bansa bukai (Mas. 96:3). Penusah besai ti ninggang Ejip (P’sut. 3:20, Mik. 7:15), meraka Tasik Mirah, sereta pengiring Tuhan ba menua puang (Mas. 78:12–16) semua dikenang sebagai kereja ajih Tuhan.

Bala penulis Bup Kudus nemu sereta meri saksi ka fakta senentang Allah Taala ti nengkebang dunya tu endang enda disekat tauka ditagang utai ti udah ditempa Iya. Nadai utai ti enda ulih (Heb. “kelalu manah”) dikereja Iya (Jer. 32:17). Nama Iya enggau gaya Iya endang nyelai (Pengulu 13:18), lalu Iya ngilah sagam ati kitai.

Bebida ari petara bansa bukai, ke enda ulih nyelamatka (Mas. 96:5, Isa. 44:8), Allah Taala Bup Kudus nya meh “Allah Taala ke idup,” ti chakah sereta idup, lalu sida penitih Iya tau pechayaka Iya sereta ngandalka champur tangan Iya ngarika sida.

Nabi Sekariah udah nguna leka jaku ti sama (ari urat jaku ti sama enggau niphla’ot) lebuh iya meda masa depan ungkup Israel sapengudah sida pulai ari Babilon. Iya meda nengeri Jerusalem udah tembu didirika baru lalu bala orang ke tuai duduk ba tisi jalai nengeri nya, lalu bala nembiak lelaki enggau indu bemain dia. Bejaku ngagai sida ke diau ba nengeri nya ke agi mandangka pengerusak ke udah nyadi dia, nabi Sekariah madah: “Utai tu baka ke enda ulih nyadi enti nitihka pikir orang Israel ti agi idup, tang ba Aku nadai utai enda ulih dikereja. Aku deka ngelepaska bala nembiak Aku ari menua ti alai sida udah ditabanka, lalu Aku deka mai sida pulai baru ari timur enggau ari barat, ngambika sida diau di Jerusalem. Sida deka nyadi nembiak Aku, lalu Aku deka nyadi Allah Taala sida, lalu Aku deka merintah sida enggau ati ti tetap sereta enggau pengelurus (Sekariah 8:6–8, ESV).

`Bacha Luke 18:18–27. Baka ni ku saut Jesus ngagai bala murid Iya meransang nuan ngambika pechayaka Tuhan lebuh utai baka ke enda ulih dikereja?`