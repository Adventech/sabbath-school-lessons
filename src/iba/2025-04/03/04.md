---
title:  Ingat
date:   14/10/2025
---

`Bacha Joshua 4. Nama kebuah Allah Taala ngasuh orang Israel nirika batu pengingat?`

Tuju batu-batu nya ngambika nyadi “kelai.” Leka jaku Hebrew ’ot sigi suah bekaul enggau leka jaku “nyelai” lalu tau dikena bejaku pasal kereja ajih Allah Taala (peda pelajar kemari), baka penusah ti ninggang Ejip (P’sut. 7:3, Ulang Adat 4:34). Iya mega tau mai reti “simbol” tauka “tanda,” ti nyadika kelai realiti ke lebih dalam agi. Ngambika chunto, anakraja nyadika “kelai” sempekat (P’kal. 9:12, 13); darah ba tiang pintu rumah orang Israel dikumbai “kelai” (P’sut. 12:13); lalu iya ke penting agi hari Sabat nyadika “tanda” tauka kelai pengawa Allah Taala ti nengkebang sereta mega pembisi Allah Taala ti nguduska (P’sut. 31:13, 17; Esek. 20:12).

Nyadi, ditu, kelai nya nyadika batu pengingat, ti ngingatka semua peturun tauka serak ti deka datai pasal kereja ajih sida ti meraka Jordan. Leka jaku pengingat (zikkaron) datai ari leka jaku zakar, reti nya “ngingatka,” enggau reti ke lebih besai ari ti semina ngingatka utai ti udah nyadi. Iya ngasuh kitai ngingatka, sereta ditangkan enggau tindakkan ke setipak (Ulang Adat 5:15, Ulang Adat 8:2). Pengawa nirika batu pengingat (P’kal. 28:18–22) enggau upacara [ritual] ke nimbulka mayuh tanya (P’sut. 12:26, 27; Ulang Adat 6:20–25) endang utai ke biasa dalam Penyanggup Lama. Ari ti ngulang kereja ajih nya beulang-kali, Allah Taala ngasuh sida nirika batu pengingat ke ulih nyaup sida ngingatka kereja besai ti udah digaga Tuhan ke nimbulka saut ke bisi reti. Nya alai, tanda tauka kelai nya deka bisi dia “belama iya,” reti nya, kereja ajih Tuhan tu enda tau enda dikingatka semua sida belama iya.

Tanya ti deka ditanya sida serak ke dudi ila bisi besai reti laban iya dalam bentuk personal: “Nama reti batu tu ba nuan?” Genap iti serak enda tau enda nemu reti batu-batu nya ba sida empu. Pengarap ba Allah Taala ti ngaga kereja ajih semina ulih diibun idup enti genap serak tetemuka reti pengawa besai ti dikereja Yahweh ka sida empu. Pengarap ti bansa tu deka mai ubah ti besai entara idup taluk nitihka tradisi ti bepelasarka Bup Kudus, enggau traditionalisma, iya nya, agama ti mati ba serak ke idup diatu, ke nadai agi nilai sereta pengagit baka ke asal suba. Ba pengujung iya, kitai enda tau enda ngaga pengarap ke bepelasarka Bup Kudus nya, nyadi pengarap diriempu. Nadai orang bukai, lebih agi aki ini kitai, ke ulih arap ungkup kitai.

`Nama sekeda batu pengingat, enggi nuan empu, ari pejalai nuan enggau Tuhan, ke nyaup nuan ngingatka utai ti udah dikereja Tuhan ka nuan?`