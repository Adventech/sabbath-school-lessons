---
title:  Meraka Jordan
date:   12/10/2025
---

`Bacha Joshua 3:1–5 enggau Penyampau 14:41–44. Nama kebuah Allah Taala ngasuh orang Israel nyediaka diri enggau chara ke lebih spesel ungkup utai ti deka nyadi enda lama da?`

Tu meh keterubah iya peti sempekat nya disebut dalam bup Joshua. Nyentuk ngagai tempat tu dalam jerita Penyanggup Lama, peti sempekat nya disebut dalam konteks langkau sembiang (P’sut. 40:21); dalam pejalai Israel ari Sinai (P’pau. 10:33–36); lalu lebuh sida enda mujur berengkah ngalahka Kanaan (P’pau. 14:44). Peti sempekat nya meh objek ti pemadu kudus dalam langkau sembiang orang Israel, lalu bisi tiga iti objek disimpan dalam iya, siti-siti mandangka kaul spesel orang Israel enggau Allah Taala: (1) dua lampang batu Sepuluh Pesan; (2) tungkat Aron, ti imam besai; enggau (3) siti kebuk roti mana (P’sut. 16:33; Heb. 9:4).

Peti sempekat enggau atur ti dikena sida nyediaka diri deka meraka Jordan ngingatka orang Israel sida enda tama ngagai Kanaan ngena chara enggau timpuh sida empu. Sida semina deka mujur ngalahka menua nya enti sida nitihka jalai enggau timpuh Allah Taala. Allah Taala—ke disebut duduk ari atas dua iku melikat ti nudung peti sempekat nya ngena sayap seduai (P’sut. 25:22, P’pau. 7:89), lalu pergerakkan Iya serentak enggau pergerakkan peti sempekat nya—tama ngagai Kanaan ba mua orang Israel sebagai Iya ti nguluka sida ngalahka menua nya.

Leka jaku ti disalin nyadi “nuchi” (Josh 3:5) tauka “nyerahka” (ESV) bejaku pasal proses nuchi tauka nguduska sama baka atur ti dititihka sida imam nuchi diri sebedau sida berengkah ngereja pengawa sida dalam langkau sembiang (P’sut. 28:41, P’sut. 29:1) lalu pengawa ti dikereja orang Israel sebedau Allah Taala mandangka diri datas Sinai (P’sut. 19:10, 14). Pengawa nuchi diri tu mungkur pengawa muai dosa sereta muai semua utai ti kamah dalam upacara sida. Perintah ti sama nya disebut dalam Penyampau 11:18, ke bekaul enggau kereja ajih ti deka dikereja Allah Taala. Pengawa ti nyediaka diri tu mega enda tau enda dikereja sebedau sida nurun beperang (Ulang Adat 23:14). Sebedau Allah Taala ulih beperang ngarika Israel, sida mesti mandangka penaluk sida ngagai Iya sereta pechayaka Iya ti nyadi Komander sida.

Kereja ajih ti ngasuh sida ulih meraka Jordan nya deka nunjukka ngagai orang Israel pasal jaku semaya Tuhan ti deka muru orang Kanaan ari menua nya endang tau dikarapka sida. Tuhan ke ulih muka jalai ti rangkai meraka Jordan ulih mega meri sida tanah menua nya.

`Allah Taala enda selalu melah dua ai Jordan. Champur tangan Tuhan enda selalu nyata dipeda. Dalam runding nuan, baka ni ku kitai ulih nyediaka diri ari segi spiritual ngambika kitai ulih ngasai sereta ngelala champur tangan Tuhan dalam pengidup kitai?`