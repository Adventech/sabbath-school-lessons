---
title:  Ngilah Jordan
date:   16/10/2025
---

“Iya ngubah tasik nyadi tanah rangkai.\
Aki ini kami bejalai meraka sungai.\
Dia meh endur alai kami ke rami gaga ketegal utai ti udah dikereja Iya.” (Mas. 66:6, NKJV).

Meraka Tasik Mirah enggau meraka Sungai Jordan nya sama nyadi penanda siti era ke baru dalam sejarah Bup Kudus, lalu seduai nya sama mai reti simbolik (peda Mas. 66:6, Mas. 114:1–7, enggau 2 Raja 2:6–15). Endang udah bisi ayat-ayat dalam Penyanggup Lama ke ngaulka dua iti event tu sereta ngelala reti iya, ti nunjuk ngilah penyadi asal iya. Dalam Masmur 66:6, penulis masmur ngemesaika pengawa Allah Taala ti nyelamatka pengidup iya (Mas. 66:16–19) ari nunjuk ngagai chunto dalam sejarah senentang orang Israel ti meraka Tasik Mirah enggau Sungai Jordan.

Masmur 114 mega ngikat dua iti event tu begulai, ukai laban penulis nya enda meda bida kronologi entara seduai nya, tang laban seduai bekunsika reti theology iya. Ari nya, dua iti event tu dipeda bisi mai ubah ngagai status orang Israel, keterubah ari nyadi ulun ngagai nyadi orang, bebas, udah nya ari orang Kampar ke nadai menua ngagai siti bansa ti besai. Dalam masmur tu, chunto Israel ke meraka tasik enggau Jordan nya nyempamaka ubah ti nyadi ngagai status penulis masmur tu ari kena tekan, penyeranta, penadai daya, pengidup ti baruh ngagai pengelikun, pemeruan idup, penyelamat, enggau pengidup ti bisi digniti.

Elijah ke diangkatka Tuhan ke serega mega nyadi ba Jordan dalam konteks kereja ajih ti nyau deka sebaka enggau nya ke ditulis dalam bup Joshua. Ungkup Elijah, pejalai iya meraka Jordan nya udah mai ubah ti pemadu besai dalam pengidup iya: iya nya, iya dibai ke serega. Ungkup Elisha, ubah nya mega penting: penulung nabi nya (1 Raja 19:21) diatu nyadi nabi orang Israel (2 Raja 2:22).

`Bacha Matthew 3:16, 17 enggau Mark 1:9. Baka ni ku sida penulis Penyanggup Baru meri reti simbolik enggau spiritual ngagai Sungai Jordan nya?`

Pengawa ti dipejalaika Jesus di dunya tu, sebagai Pengari orang Israel, udah neladanka sejarah orang Israel kelia. Jesus mega ngasaika pengalaman “Tasik Mirah” enggau “Jordan.” Iya udah dikangauka pansut ari Ejip lebuh ukum mati diberi raja (Matt. 2:14–16), diau 40 hari di menua puang (Matt. 4:2) kira ke baka 40 taun orang Israel kelia, lalu, kena ngelaika alih Iya ari pengidup peribadi ngagai pengidup ti ngelayan orang mayuh, Iya udah dibaptisa dalam Sungai Jordan (Matt. 3:16, 17; Mark 1:9).

Dudi ari nya, Hebrews 3–4 ngelala reti simbolik pengawa sida ti meraka Jordan nya lalu madahka pemasuk sida ngagai menua Kanaan nya sebagai ngayuka orang Kristen ti masuk, ulih pengarap, ngagai “endur belelak dalam pengasih.”