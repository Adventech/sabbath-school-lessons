---
title:  Menua Nya Sebagai Pemeri
date:   24/11/2025
---

`Bacha Pemansut 3:8; Adat Lewi 20:22; Adat Lewi 25:23; Penyampau 13:27; Ulang Adat 4:1, 25, 26; Ulang Adat 6:3; enggau Masmur 24:1. Nama kaul ti spesel ba entara Allah Taala, Israel, enggau Tanah Semaya nya?`

Paling dasar pen, tanah tauka menua meri identiti ngagai seraban bansa. Ari nemu dini bansa nya diau, kitai ulih nemu batang pengawa enggau gaya pengidup raban bansa nya. Orang ke ulun nadai bisi urat pengentap sereta nadai menua ke tau diambu enggi sida; orang bukai ke beuntung ari asil pengawa sida. Enti kitai bisi tanah menua reti nya kitai bisi kebebasan. Indentiti bansa ti dipilih Tuhan nya bekaul rapat enggau pengentap sida diau ba menua nya.

Bisi kaul ti spesel entara Allah Taala, Israel, enggau Tanah Semaya nya. Israel bulih menua nya sebagai pemeri ari Allah Taala, lalu ukai sebagai hak enggi sida. Bansa Israel ke udah dipilih nya tau bempu menua nya seagi-agi sida meruan dalam kaul sempekat enggau Yahweh sereta ngasika atur dalam sempekat nya. Reti nya, sida enda ulih bempu menua nya enggau berekat iya enti enda ari peneka Allah Taala.

Dalam timpuh ti sama, endang amat menua nya meri sida iya lensa [cheremin] ke nengah nya sida ulih mereti lebih manah agi pasal Allah Taala. Sekumbang ke nguan menua nya, sida deka seruran diasuh ngingatka senentang Allah Taala ti taluk, ti tau dikarapka ngamatka semaya Iya. Enti enda ketegal inisiatif Allah Taala, ti nyadi pun penatai sereta pelasar pengidup sida, menua nya nadai lalu orang Israel pen nadai meh. Lebuh orang Israel agi diau di menua Ejip, Sungai Nile enggau sistem pengairan, disempulang kereja keras, ngasilka utai tanam ke diguna sida ngidupka diri. Tang Kanaan lain. Ditu sida begantung ba ujan ti ngasilka mayuh utai diketau, lalu Allah Taala aja ke ulih ngawal cuaca [gaya hari]. Nya alai, tanah tauka menua nya ngingatka orang Israel sida seruran begantung ba Allah Taala.

Taja pen Israel bulih menua nya sebagai pemeri ari Yahweh, ba reti iya ke bendar, agi Allah Taala meh ke ngempu menua nya. Sebagai orang ke ngempu semua dunya tu (Mas. 24:1), Yahweh ngempu kuasa enggau hak meri menua nya ngagai orang Israel tauka ngambi nya ari sida. Enti Allah Taala pengempu menua nya, reti nya, orang Israel, enggau semua mensia, nya orang kampar, orang tasah, tauka dalam jaku kemaya hari tu, temuai Allah Taala ke diau lama ba tanah/dunya Iya.

`Dalam senawah 1 Peter 2:11 enggau Hebrews 11:9â€“13, nama reti iya ba nuan, nuan idup sebagai orang kampar, ke tasah di dunya tu ke nganti sebuah nengeri ti diperambu lalu digaga Allah Taala Empu?`