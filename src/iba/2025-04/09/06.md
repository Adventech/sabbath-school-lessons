---
title:  Menua Nya Diberi Pulai Baru
date:   27/11/2025
---

`Bacha Jeremiah 24:6; Jeremiah 31:16; Esekiel 11:17; Esekiel 28:25; enggau Esekiel 37:14, 25. Nama jaku semaya Allah Taala senentang pemulai orang Israel ngagai Tanah Semaya nya baru lalu baka ni iya udah dikamatka?`

Sekumbang sida ke nyadi orang tahanan di Babilon, orang Israel udah ngasaika, ukai semina realiti diri nadai menua tang mega semaya senentang kaul sida enggau Allah Taala, taja pen dijamin nengah semaya bempu menua nya, iya enda begantung ba, lalu enda naka, ke bempu menua nya aja. Lebuh orang Israel nyau nesal, ngaku dosa sida, sereta ngiga Tuhan enggau pengabis ati sida, Allah Taala pen ngamatka semaya Iya baru, lalu mai sida pulai baru ngagai menua nya sebagai tanda sida udah didirika baru. Reti nya, Tuhan mengkang nyadi Allah Taala sida, taja pen sida nadai diau ba menua nya lebuh nya.

Tang, laban jaku semaya ti madahka orang Israel deka bempu menua nya belama iya bisi syarat (Ulang Adat 28:63, 64; Josh. 23:13, 15; 1 Raja 9:7; 2 Raja 17:23; Jer. 12:10–12), baka nya mega jaku semaya ti madahka sida deka dibai pulai baru ngagai menua nya lalu Israel deka mansang maju ba menua nya udah lepas sida ke diau di menua munsuh. Dalam timpuh ke sama, bala nabi Penyanggup Lama mega nunjuk ngagai pengangkat baru orang Israel ke dibai perintah raja David dudi hari ila (Isa. 9:6, 7; Sek. 9:9, 16). Jaku semaya tu udah dikamatka dalam pengidup, pemati, enggau pengangkat Jesus Kristus, iya ti deka ngamatka semua semaya ngagai orang Israel kelia.

Dalam Penyanggup Baru, Tanah Semaya nya enda disebut enggau terus terang, tang kitai dipadahka dia jaku semaya Allah Taala udah dikamatka dalam, sereta nengah, Jesus Kristus (2 Kor. 1:20, Rom. 15:8). Nya alai, dalam senawah Kristus, tanah tauka menua nya diberi reti ke baru, lalu nya nyadika simbol berekat spiritual ti diperambuka Tuhan deka diberi Iya ngagai sida nembiak Iya ti taluk ditu diatu (Epe. 2:6) enggau ke dudi ila.

Semaya Allah Taala ti deka meri kitai belelak, semua utai lebih ari chukup, enggau pengidup senang lantang di menua nya, deka dikamatka enggau sepenuh iya dalam dunya ke baru ila, ke udah dilepaska ari dosa enggau akibat iya. Dalam reti nya, sebagai orang Kristen, pengadang kitai bepelasarka jaku semaya Jesus ti deka datai baru, lalu, selepas 1000 taun di serega, Iya deka nirika perintah Iya ti kekal belama iya di dunya ti udah digaga baru nya. Tu meh pengamat ti sepenuh iya ngagai semua jaku semaya pasal menua nya.

`Bacha John 14:1–3, Titus 2:13, enggau Pemandang 21:1–3. Nama pengadang ti pemadu besai ungkup kitai ditemu dalam ayat-ayat nya, lalu nama kebuah pemati Jesus nyadika jamin pengadang nya deka dikamatka?`