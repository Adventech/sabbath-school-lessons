---
title:  Taun Jubili
date:   26/11/2025
---

Menua nya beguna amat ungkup pengidup bansa Israel sebagai nembiak Allah Taala, nya alai, iya enda tau diberi sebagai siti menua. Iya enda tau enda dibagi ngagai raban bansa, suku bansa, enggau ruang-bilik (P’pau. 34:13–18) kena nyeliahka iya ari nyadi pesaka sekeda orang ke bekuasa tauka orang ke dipilih aja.

`Bacha Adat Lewi 25:1–5, 8–13. Nama tuju atur tujuh taun enggau Taun Jubili?`

Enda baka di menua Ejip, ke alai peranak menua mudah amat lenyau tanah ke ngujungka sida nyau nyadi ulun Raja Pharaoh, tuju Allah Taala ungkup orang Israel iya nya sida enda deka lenyau tanah belama iya. Nadai orang bukai, ari luar suku tauka ruang-bilik sida ke asal dibagi tanah nya, tau ngempu tanah nya. Iya ke bendar, nitihka pelan Allah Taala, tanah nya enda tau dijual; iya semina tau dipajak nitihka rega iya ti ditetapka nitihka berapa taun agi tinggal nyentuk ngagai Taun Jubili ti deka datai. Nya alai, kaban-belayan orang ke terpaksa “nyual” tanah pesaka iya bisi tanggung-pengawa nebus tanah nya enda ibuh nganti taun Jubili (Adat Lewi 25:25).

Pengawa ngagihka tanah nya nyadika jenila kena ninjau ati Allah Taala. Sebagai Apai kitai ti di serega, Iya dekaka sida nembiak Iya gerah jari sereta manah ati ngagai orang ke kurang benasit sereta nejuka tanah sida meri pemakai ngagai sida nya tiap taun ti ketujuh. Taun ti ketujuh nya [dikumbai Sabbatical year] bekenaka pesan hari Sabat nya enggau skala ke lebih besai. Kelimpah ari menghargai sereta meransang orang bekereja keras, orang ke bempu tanah nya mega dikarapka meri basa sereta nunjukka penelap ngagai orang ke bisi penyuntuk belanja.

Atur bempu tanah meri genap iku orang Israel peluang dilepaska ari keadaan ti nekanka sida sekalika nya ari pengawa diri tauka diwaris ari orang ke dulu, lalu tu mega meri sida pemungkal baru dalam pengidup.

Dalam reti ke bendar tu meh batang tuju injil: iya nya, muai bida entara orang kaya enggau orang miskin, pengaji enggau orang ke digaji, orang ke benasit enggau orang ke enda benasit, tang ngengkah semua kitai ba penuduk ke sama rata ari kitai ti sedarka semua kitai sama begunaka pengasih Allah Taala.

Tang malangnya, orang Israel gagal nitihka stended ti udah diletak Allah Taala, lalu beratus taun udah nya, jaku tangkan ti madahka reta sida deka diambi ari sida pen nyadi nyata (2 Bansa Israel 36:20, 21).

`Baka ni ku prinsip bebagi tanah orang Israel enggau pasal hari Sabat nya ngasuh kitai ingatka, kitai semua bela aja, ba mata Allah Taala? Baka ni ku hari Sabat nyaup kitai madah “enggai” [no] ngagai sikap pengguna ke semina deka ngambi ulih ari pangan diri, tauka jai ati enggau pangan diri, ke balat nyadi dalam masyarakat kitai diatu?`