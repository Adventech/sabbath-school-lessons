---
title:  Eden Enggau Kanaan
date:   23/11/2025
---

`Bacha Pemungkal 2:15 enggau Pemungkal 3:17–24. Nama empas tauka kesan Pengelabuh nya, ari segi endur diau pasangan mensia ti keterubah nya?`

Udah dunya tu tembu digaga, Allah Taala ngengkah Adam seduai Awa ba palan diau ti pemadu manah sereta penuh semua utai ti diguna. Pasangan mensia ti terubah nya betemu enggau Penengkebang ba palan diau ke manah amat ke ulih mekal semua utai ti diguna fisikal seduai. Nambahka jaku ti pansut ari mulut Allah Taala, Kebun Eden nya nyadi palan endur belajar ke endur Adam seduai Awa tau bulih penerang pasal perangai Allah Taala enggau pengidup ti dikedekaka Allah Taala ungkup seduai iya. Nya alai, lebuh seduai mutuska kaul pengarap seduai enggau Tuhan, kaul seduai ngagai Kebun Eden nya mega berubah, lalu kena ngelaika kaul ti udah putus nya, seduai enda tau enda ninggalka Kebun nya. Seduai pen lenyau menua ke udah diberi Allah Taala ngagai seduai. Ari nya, Kebun Eden tu nyadika simbol pengidup ti belimpah penuh, lalu kitai deka meda baru motif [gambar] iya dalam tema Tanah Semaya nya.

`Baka ni ku sida tuai-tuai bansa [patriarchs] ti terubah nya nganggap jaku semaya pasal menua nya? (Peda P’kal. 13:14, 15; P’kal. 26:3, 24; P’kal 28:13.) Dalam runding nuan, nama reti idup sebagai waris ka semaya nya, ba kitai, orang Adventist diatu (Heb. 6:11–15)?`

Lebuh Abraham tama ngagai menua ke udah ditunjukka Allah Taala ngagai iya, ulih pengarap menua nya nyadi Tanah Semaya ngagai iya enggau bala peturun iya. Iya mengkang nyadi Tanah Semaya pengelama 400 taun. Sida tuai-tuai bansa [patriarchs] ke bendar iya enda ngempu menua nya; nya ukai enggi sida ari segi sida enda ulih magi nya ngagai bala anak sida nyadika pesaka sida. Iya ke bendar, menua nya enggi Allah Taala, sama baka Kebun Eden nya enggi Tuhan. Baka Adam seduai Awa nadai ngereja sebarang utai ti meri sida hak ngambu Kebun Eden, baka nya meh orang Israel nadai udah ngereja sebarang utai pen ke meri sida hak bempu menua nya. Tanah Semaya nya endang pemeri ari Allah Taala bepun ari inisiatif Iya. Israel nadai bisi hak ngambu tauka bempu menua nya (Ulang Adat 9:4–6); semina ulih pengasih Allah Taala aja sida tau bempu iya.

Bala tuai-tuai bansa nya nyadika waris ka semaya nya nyentukka semaya nya dikamatka. Kitai, sebagai penitih Kristus, udah nyadi waris ka semaya ti lebih manah (Heb. 8:6) ti deka dikamatka enti kitai “nunda teladan orang ke arap sereta liat ati, ngambika kita nerima utai ti udah disemaya Allah Taala” (Heb. 6:12, RSV).