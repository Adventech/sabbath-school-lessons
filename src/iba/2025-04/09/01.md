---
title:  Waris ka Semaya, Tahanan Pengadang
date:   22/11/2025
---

### Bacha ka Pelajar Minggu Tu

P’kal. 3:17–24; Ulang Adat 6:3; Josh. 13:1–7; Heb. 12:28; Adat Lewi 25:1–5, 8–13; Esek. 37:14, 25.

> <p>Ayat Dikingat</p>
> “Pulai meh kita ke udah dibuai ngagai menua bukai, ke bisi pengadang diatu. Pulai ngagai endur ti likun. Diatu Aku madahka ngagai kita, Aku deka meri kita berekat dua kali lipat kena mansi semua pemerinsa ti udah ditatka kita” (Sekariah 9:12, ESV).

Dalam Joshua 13–21 kitai meda tusun ti panjai kelai entara menua tauka tanah ti udah diagihka ngagai bala suku bansa Israel. Ba bala pemacha ke moden tu, tusun-tusun nya baka ti enda releven, tang sida nya bepelasarka pemereti theologikal senentang Tanah Semaya nya, ti bisi besai reti ungkup kitai kemaya hari tu. Nengah tusun ti nyata nya, Allah Taala deka ngajar orang Israel senentang tanah menua nya endang amat nyata bisi lalu ukai mimpi. Iya udah disemayaka ungkup sida ngena jalai ti nyata sereta ulih disukat. Tang sida mesti ngaga semaya nya nyadi nyata ari ti ngambi tindakan, tauka ngereja iya.

Reti nya, ya, Allah Taala deka meri sida menua nya nyadika pesaka sida; iya endang pemeri ari Tuhan, kena ngamatka jaku semaya Iya ngagai aki ini sida. “Tu meh semua menua ti udah disemaya deka diberi Aku ti TUHAN ngagai aki ini kita Abraham, Isak enggau Jakop, enggau ngagai peturun sida. Mupuk meh kita lalu alahka menua nya” (Ulang Adat 1:8, NKJV). Tang, iya, sida mega bisi tanggung-pengawa ti enda tau enda dikereja sida.

Minggu tu kitai deka meratika sekeda konsep theologikal nya, ti bekaul enggau Tanah Semaya nya, enggau implikasi spiritual iya ngagai sida ti nuntut semua semaya ti ditemu dalam Jesus.

_*Pelajarka pelajar minggu tu kena nyediaka Sabat, November 29._