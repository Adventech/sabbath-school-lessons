---
title:  Cabaran Ti Ditapi Ba Menua Nya
date:   25/11/2025
---

`Bacha Joshua 13:1â€“7. Taja pen menua Kanaan nya pemeri ari Allah Taala, nama sekeda cabaran ti ditapi sida lebuh deka ngambi menua nya?`

Ketegal orang Israel ke idup nyadi ulun selama beratus taun nya, penemu enggau pengelandik sida nyadi sedadu tauka beperang sigi enda chukup kena sida ngalahka menua nya. Indah orang Ejip, ke ngulun sida, sereta bisi pengelandik beperang sereta ngembuan chukup senjata perang, pen enda ulih lama ngentapka diri di menua nya. Orang Ejip enda ulih ngalahka abis menua Kanaan ketegal nengeri orang di menua nya bekuta kuat. Nyadi diatu, siti raban bansa ke udah nyadi ulun selama tu diasuh ngalahka menua nya, ke enda ulih dialahka menua ke udah ngulun sida. Enti sida deka ngalahka menua nya, udah tentu iya ukai nengah pengering sida empu, tang semina nengah pengasih Allah Taala aja.

Joshua 13 ngagai 21 bejaku pasal bebagika tanah ngagai raban bansa Israel. Bagi tanah tu madah ngagai orang Israel ukai semina tanah ke udah diagihka ngagai sida tang mega laluh tanah bukai ba kandang menua nya ke deka dialahka mega. Orang Israel deka diau enggau likun ba menua ke udah diberi Allah Taala ngagai sida sebagai pesaka sida. Sida meh orang ke bisi hak nguan menua nya lalu ngentapka diri dia, dibaruh Allah Taala ti ngempu iya. Taja pia, inisiatif Tuhan nya mesti ditimbal enggau respons ti setipak ari mensia. Setengah ti terubah dalam bup Joshua nunjukka baka ni Allah Taala meri menua nya ari ngerampas iya ari orang Kanaan; setengah ti kedua nusi baka ni Israel ngambi tanah nya ari ngentapka diri dia.

Pengawa ngalahka menua nya ti chukup kompleks nyempamaka pengawa Tuhan ti nyelamatka kitai. Baka orang Israel, kitai nadai ulih ngereja nama-nama kena ngulihka keselamatan diri (Epe. 2:8, 9). Iya nya pemeri ari Tuhan, sama baka menua Kanaan nya pemeri ari Tuhan ngagai orang Israel bepelasarka kaul sida enggau Iya dalam sempekat. Udah tentu utai nya ukai bepanggai ba pemanah sida (peda Ulang Adat 9:5).

Taja pia, ngambika orang Israel ulih enjoi ka pemeri nya, sida enda tau enda ngereja semua tanggung-pengawa ti datai enggau pengawa diau ba menua nya, sama baka kitai ke enda tau enda nengah proses ti nguduska kitai dalam ngasika semua atur ungkup orang ke nyadi peranak menua Allah Taala. Taja pen iya enda sama seratus peratus, bisi penyemaka entara orang Israel ke diberi menua Kanaan ulih pengasih Allah Taala enggau kitai ti diberi keselamatan ulih pengasih Iya mega. Kitai udah diberi pemeri ke pemadu manah, tang, taja pia, iya tau diambi ari kitai enti kitai enda bejimat.

`Baka ni ku orang Kristen kemaya hari tu betapi enggau cabaran ke nyau deka sebaka enggau cabaran ti ditapi orang Israel lebuh ngentapka diri ba Tanah Semaya nya? Peda Pil. 2:12, Heb. 12:28.`