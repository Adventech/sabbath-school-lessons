### Peluang ti Kedua: Bup Josua

Bup Josua ngelaika alih ari pengiring Moses ngagai pengiring Josua. Iya berengkah enggau jerita pasal Israel ti masuk ngagai Tanah Semaya nya lalu tembu lebuh maya sida udah ngentapka diri ba menua nya.

Josua, betapi enggau tugas ti berat amat ti deka dikereja iya. Iya nya, iya dikarapka nyambung pengawa ti udah dilengka Moses. Tang, cabaran nya semina pun iya aja. Josua dikarapka ngereja utai ti nadai sempat dikereja Moses: iya nya, nguluka bansa Israel, udah lepas 40 taun ngampar ba menua puang, meraka Sungai Jordan lalu tama ngagai menua Kanaan, nitihka jaku semaya ti udah diberi Allah Taala ngagai aki ini sida beratus taun dulu ari nya.

“Nembiak Aku Moses udah mati. Angkat nuan enggau semua orang Israel, bejalai meraka Sungai Jordan, lalu mansang ngagai menua ti diberi Aku ngagai sida” (Josh. 1:2, NKJV).

Kunchi ngagai seluruh jerita tu bisi ditemu ditu, dalam jaku Tuhan ngagai Josua: sida deka tama ngagai “menua ti diberi Aku [YHVH] ngagai sida.”

Ya, Josua enda deka ngereja pengawa tu kediri, tang semina nengah kuasa enggau iring Tuhan, ke sepatut iya udah mai sida tama ngagai Tanah Semaya nya ba maya serak ke dulu agi ari nya enti semina sida udah ngasi sereta ngereja bagi pengawa sida dalam sempekat nya. Tang, malangnya, sida enda ngasi, nya alai sida ditinggang konsekuensi tindakan sida empu.

Fakta nunjukka, sekumbang 40 taun dulu ari nya, orang Israel betapi enggau empas negatif ari sempekat nya. Ketegal sida kieh ngelaban Allah Taala, semua sida ke tuai dalam serak nya ke udah meda sereta ngasaika pemesai kuasa Allah Taala lebuh ke mai sida pansut ari Ejip, kelimpah ari Kaleb seduai Josua, semua mati magang ba menua puang. Empat ari lima iti bup Moses nusi utai ti nyadi ngagai sida selama sida ke ngampar di menua puang. Diatu, betuaika Josua, serak ti kedua udah besedia deka nyatup cabaran ngalahka menua nya.

“Udah nya Moses ngangauka Josua, lalu bejaku enggau iya di mua semua orang Israel, “Nuan enda tau enda kering sereta berani, laban nuan deka bejalai enggau orang tu ngagai menua ti udah disemaya TUHAN ngagai aki ini sida, deka diberi Iya ngagai sida; lalu nuan deka meri menua nya ngagai sida. TUHAN Empu deka bejalai dulu ari kita. Iya deka meruan enggau kita. Iya enda ngasuh kita lebu ngapa, tauka ninggalka kita. Nya alai anang takut tauka lemi semengat” (Ulang Adat 31:7, 8, NKJV).

Semaya-semaya ti diberi Allah Taala ngagai aki ini sida enggau ngagai Moses nyau deka dikamatka diatu. Diatu bisi pengarap baru pengagit baru, pun ke baru ungkup sida, ke lama udah nadai rumah, nadai menua. Allah Taala endang udah taluk ngelepaska sida ari nyadi ulun, lalu udah tentu Iya tau dikarapka ngamatka semua semaya senentang menua nya.

“Batang tuju bup Josua sigi deka nusi pasal penama orang Israel ngagai tanah semaya nya, pasal sida ti ngalahka menua nya, lalu bebagika menua nya entara bala peturun sida. Batang tuju tu meh ke nyadi batang berita bup tu, iya nya, pasal penaluk Allah Taala ngamatka semaya Iya ti deka meri menua nya ngagai Abraham. Bup tu nekanka penaluk Allah Taala ngagai jaku semaya Iya dalam sempekat nya (Josh. 21:43-45).”—Andrews Bible Commentary (Andrews University Press, 2020), p. 365.

Sama sama kitai deka meda, taja pen bup Josua tu ditulis lebih ari tiga ribu taun ke udah, dunya ke endur kitai idup diatu enda jauh lain ari dunya sida Josua kelia ari segi cabaran spiritual iya. Engka cabaran ti ditapi kitai diatu lain jenis iya, tang taja pia, cabaran sigi bisi, lebih agi cabaran spiritual [pengarap], ti tau ngeruga pengelikun kitai, pengarap kitai, enggau pengawa nembuka misi ke udah dikarapka ngagai umat Iya. Teladan Josua udah tentu deka meransang kitai nuntut semaya-semaya Allah Taala senentang jeman kitai ke diatu lalu ngasuh kitai mujur nengah kuasa Iya, baka Josua.

_Barna Magyarosi currently serves as the executive secretary of the Inter-European Division and chair of the Biblical Research Committee of the division. He began his service for the church as a pastor and department director in the South Transylvania Conference, Romania, and continued as a theology teacher and president of Adventus University, Romania._