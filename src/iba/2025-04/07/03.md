---
title:  Paska
date:   10/11/2025
---

`Nama kebuah pengawa Joshua ti milih deka ngerami hari Paska nya bisi reti ke besai taja pen lebuh maya nya sida benung nyediaka diri deka ngalahka Tanah Semaya nya? Bacha Josh. 5:10; P’sut. 12:6; Adat Lewi 23:5; P’pau. 28:16; Ulang Adat 16:4, 6.`

Pengawa ti lumur dua penting sebedau sida ngalahka Tanah Semaya nya, nya meh pengawa ngintu hari Paska. Pengawa tu dikereja lebuh lemai hari ti keempat belas ba bulan nya, betul nitihka jaku ajar ti udah diberi Allah Taala. Reti simbolik gawai Paska nya diintu dikemeratka amat ditu: iya nya, bala event tauka utai ti nyadi dalam Joshua tu nyereminka utai ti udah nyadi dalam Pemansut. Paska nya kena ngingatka malam penusah besai ti penudi ti ninggang Ejip (Pemansut 12), lebuh melikat Tuhan munuh semua anak tuai di menua Ejip lalu ngelaungka anak orang Israel. Tu ditangkan enggau Pemansut sida ari Ejip, pejalai sida meraka Tasik Mirah, enggau pejalai sida nengah menua puang.

Bebida enggau nya, jerita pejalai sida serak [generasi] ti kedua tu berengkah ba menua puang, terus meraka Sungai Jordan, nyengkaum pengawa sida ti betutus sereta ngintu hari Paska, lalu ditangkan enggau siti timpuh ti penting lebuh kereja ajih Tuhan dikarapka nyadi ngelaban munsuh orang Israel, iya nya orang ke nguan menua Kanaan. Begulai enggau semua utai ti nyadi dulu ari nya, pengawa ti ngintu hari Paska tu ngelaika pun siti era ke baru dalam sejarah orang Israel.

Baka nya mega, nengah simbol anak domba ti nyadika piring genselan, Gawai Paska tu nunjuk ke belakang ngagai pengawa Tuhan ti udah ngelepaska orang Israel ari nyadi ulun orang Ejip. Tang iya mega nunjuk ke mua ngagai Anak Domba Allah Taala, ti disempamaka iya (John 1:29, 36; 1 Cor. 5:7; 1 Pet. 1:18, 19), ti udah nebus kitai ari nyadi ulun dosa. Lebuh Makai Malam Tuhan [Perjamuan Tuhan] ti penudi nya, sebedau Jesus nyerahka diri nyadika piring genselan ti pemadu besai, Iya udah ngubah Paska nya nyadika pengingat ka pemati Iya (Matt. 26:26–29, 1 Kor. 11:23–26).

Taja pia, Perjamuan Tuhan nya nunjuk ngagai siti realiti ke lebih bemulia agi, iya nya: raban mensia mayuh ke udah ditebus nya masuk ngagai menua Kanaan serega. John ke nulis bup Pemandang bejaku pasal pengawa “meraka” tu sebagai sida 144,000 ke bejalai datas tasik kristal, ti disempamaka Tasik Mirah enggau Sungai Jordan, ba mua penuduk diraja Allah Taala (P’dang. 4:6; Rev. 7:9, 10) lalu ngerami Paska enggau Perjamuan Tuhan ba gawai tikah Anak Domba Tuhan (Matt. 26:29, P’dang. 19:9).

`Baka ni chara kitai ulih seruran ngingatka pengamat Regang nya dalam ati kitai, taja pen lebuh kitai enda ngerami Perjamuan Tuhan?`