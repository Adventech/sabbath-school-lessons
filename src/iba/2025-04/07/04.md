---
title:  Alta Endur Ngemaruka Sempekat
date:   11/11/2025
---

`Nama kebuah [motivasi] Joshua nirika alta ngagai Tuhan? Bacha Josh. 8:30, 31; bandingka enggau Ulang Adat 11:26–30; Ulang Adat 27:2–10.`

Ba timpuh sida patriark (apai-apai tuai bansa), alta ngelaika pejalai sida enggau Tuhan lalu nyadika tanda ti nyata ngagai ambu sida ke atas tanah nya, ti udah disemayaka Allah Taala ngagai sida. Lalu, diatu, ari nirika alta nya, orang Israel meri saksi ti nunjukka semaya ti udah diberi Tuhan ngagai aki ini sida suba, udah dikamatka. Dalam kes tu, pengawa ti nirika alta nya ngamatka jaku ajar ke udah diberi Moses (Ulang Adat 11:26–30, Ulang Adat 27:2–10).

Joshua 8:30–35 bisi peranan ti penting dalam nempa mesej theologi dalam seluruh bup nya. Ari ngaitka siti ari jerita ti pemadu ngeruga ati, pengawa ti kasar (beperang) ngagai siti utai bukai ti bebida amat—iya nya, senario pengukuh ka sempekat (pengawa nyembah)—Joshua mai kitai nikal ke belakang ngagai siti ari tema theologikal ke pemadu penting ke dilancharka dalam bup nya ba pun iya: iya nya, Joshua udah diberi tugas nguluka bansa Israel ngagai jalai pengidup ti ngasika sempekat (Josh. 1:7). Tu mega gambar Joshua ti dipeda kitai ba pengujung bup nya (Joshua 24).

Amat pen pengawa sida ti beperang kena ngalahka menua nya beguna, bisi utai bukai ke lebih agi beguna: iya nya, pengasi sida ngagai peminta adat Allah Taala. Pengawa sida ti ngalahka menua nya semina siti langkah kena ngamatka pelan Allah Taala ungkup orang Israel sereta ngidupka baru semua mensia. Pengasi tauka penaluk ngagai adat Torah Allah Taala nya meh pekara ti pemadu penting dalam destini mensia. Joshua nuliska salinan adat nya datas lampang batu putih ti besai, lain ari batu ti dikena nirika alta (bandingka enggau Ulang Adat 27:2–8). Nya alai, lampang batu, ti dipelabaka ngundan Sepuluh Pesan nya, digaga nyadi tugu pengingat ke lain dalam kawasan alta nya, ti seruran ngingatka orang Israel senentang tanggung-pengawa enggau pengelebih ti enggi sida dalam sempekat nya.

Joshua ngelambangka Jehoshua (Jesus) dalam Penyanggup Baru, ke ngempu misi (pengawa), kelimpah ari misi bukai, ngiring mensia pulai baru ngagai pengasi ka Allah Taala. Kena ngulihka tuju tu, Iya enda tau enda belaban enggau kuasa penyai. Tuju lumur satu Iya nya meh ngemenuhka peminta sempekat nya ngarika kitai: “Laban dalam Iya semua semaya Allah Taala endang “Au” magang. Nya kebuah kitai nyebut “Amin” dalam nama Iya, kena kitai ngemuliaka Allah Taala” (2 Kor. 1:20, NKJV).

`Nama sekeda amalan spiritual ke ulih dikereja kitai kemaya hari tu ke bisi fungsi ti sama baka nirika alta lebuh jeman orang kelia?`