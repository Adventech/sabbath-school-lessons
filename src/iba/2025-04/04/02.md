---
title:  Komander Tentera Tuhan
date:   19/10/2025
---

`Bacha Joshua 5:13–15. Nama ku ayat tu pasal latarbelakang pengawa Israel ti ngalahka Kanaan?`

Israel baru udah meraka Jordan lalu ngindikka kaki sida ba tanah munsuh. Kubu Jeriko bediri ba mua sida, pintu gerebang iya ditambit rat (Josh. 6:1). Naka ke tu, sida Israel enda nemu sebarang strategi perang ti deka dikena sida. Utai ke lebih agi ngirauka ati, orang Israel semina besenjataka pangwang [sling], sangkuh, enggau panah kena ngalahka nengeri ti bekuta sereta udah nyediaka diri ulih tan lama enti sema dikelulungka munsuh.

Jaku tanya Joshua ngagai lelaki ke enda dikelala ba mua iya nya bulih saut ti nyelai sereta enda terang: “Ukai.” Saut lelaki nya nunjukka iya enggai diengkah Joshua dalam kategori ti letak Joshua. Reti nya, jaku tanya ti paling penting nya, ukai sekalika iya nya setanah enggau Joshua tauka enda; tang sekalika Joshua setanah enggau Iya?

`Bandingka Joshua 5:14, 15 enggau 2 Raja 6:8–17, Nehemiah 9:6, enggau Isaiah 37:16. Nama ti ditemu nuan pasal identiti komander tentera Tuhan tu?`

Amat pen genteran jaku “komander tentera Tuhan” [tuai bala sedadu Tuhan] tu unik dalam Bup Kudus Hebrew, leka jaku “komander” enggau “host” [bala mayuh] enti dipegulaika endang selalu bejaku pasal tuai bala sedadu. Leka jaku English “host” [bala mayuh] dalam Bup Kudus tau kena bejaku pasal raban bala sedadu, bala melikat, tauka pasal bala bintang enggau utai ti di langit.

Kristus ngayanka diri ngagai Joshua ukai semuti sebagai kaban ti deka mantu iya, ukai mega sebagai Komander tentera orang Israel aja, tang sebagai Komander bala besai sedadu melikat Allah Taala ke amat bisi taja enda dipeda, ti enggau belaban dalam konflik ke lebih besai ari konflik Joshua ngelaban orang Kanaan. Saut Joshua mandangka iya ngelala indentiti Komander nya. Iya tu sama bela enggau Allah Taala, lalu Joshua pen nyungkurka diri ba mua Iya ti nandaka basa besai enggau sembah (Josh. 5:14, P’kal. 17:3, 2 Sam. 9:6, 2 Bansa Israel 20:18). Joshua pen udah besedia deka nerima strategi ti deka dikena sida beperang dalam perang ti sebagi ari perang ti enda dipeda, ti jauh lebih besai ka endur Allah Taala Empu belaban.

`Pengibur nama ke ulih, sereta patut, diambi kitai ari nemu “Komander tentera Tuhan” nya beperang ngarika sida nembiak Iya?`