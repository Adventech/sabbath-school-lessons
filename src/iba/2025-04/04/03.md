---
title:  Perang Di Serega
date:   20/10/2025
---

`Joshua meretika perang sida nya endang sebagi ari konflik ke lebih besai agi. Nama ti ditemu kitai pasal konflik besai ke endur Allah Taala Empu terlibat? Bacha P’dang. 12:7–9, Isa. 14:12–14, Esek. 28:11–19, enggau Dan. 10:12–14.`

Allah Taala udah ngisi penuh universe tu enggau utai idup ti ditempa Iya lalu diberi Iya kuasa bebas milih, laban nya utai ti mesti bisi ngambika sida ulih rindu. Sida ulih milih idup nitihka peneka Allah Taala, tauka ngelaban iya. Siku ari melikat ti bekuasa, ti benama Lucifer, milih deka ngelaban Allah Taala, lalu iya mujur narit mayuh bala melikat enggau iya.

Isaiah enggau Esekiel bejaku pasal konflik nya, taja pen sekeda orang meri penerang ngumbai Isaiah 14 enggau Esekiel 28 tu bejaku pasal raja menua Babilon enggau siku raja di Tire. Tang, bisi ulu lungga ti nyata dalam ayat-ayat Bup Kudus nya, ke nunjuk ngagai realiti ke amat bisi taja enda dipeda mata. Raja menua Babilon nya dipadahka ditu udah kala diau di serega ba tisi penuduk diraja Allah Taala (Isa. 14:12, 13), lalu raja menua Tire dipadahka ditu udah kala diau di Eden ke endur iya nyadi melikat kerub ti nyaga ba bukit kudus Allah Taala (Esek. 28:12–15). Nadai siti penerang nya ngam ba raja menua Babilon enggau Tire.

Seduai nya ke nyadi raja di dunya tu mega enggai nyadi dikumbai nadai penyalah sereta “nyadi teladan ke utai ti pemadu manah.” Nya alai, chiri-chiri nya nunjuk ngagai utai ke ngilah perintah Babilon enggau Tire ti bisi di dunya tu.

Ditu Isaiah meri siti “sempama” (Heb. mashal), ke meri reti ke ngelui konteks sejarah ke bisi maya nya. Dalam kes tu, raja menua Babilon nya nyadi sempama ka orang ke ngelaban, ke ngarapka diriempu, sereta sumbung. Baka nya mega, Esekiel meri bida ti terang entara anak raja Tire (Esek. 28:2) enggau raja menua Tire (Esek. 28:11, 12), ke alai anak raja nya, ke chakah di dunya tu, nyau nyadi simbol raja ti bekereja di serega din.

Nitihka Daniel 10:12–14, bala ke di serega ke angkat ngelaban nya udah nagang tuju enggau perambu Allah Taala di dunya tu ari nyadi nyata. Belalauka penerang ke ditemu kitai tu pasal kaul entara serega enggau dunya tu, kitai enda tau enda meretika pasal perang orang Israel ke diasuh Tuhan. Kitai enda tau enda ngelala sida sebagai penyata di dunya tu ti nunjuk ngagai koflik besai ti nyadi entara Allah Taala enggau Sitan, enggau entara pemanah enggau penyai—lalu pengujung iya semua nya bisi tuju deka mulaika baru keadilan enggau pengerindu Allah Taala ke dalam dunya ti udah labuh ke dalam dosa tu.

`Baka ni chara kitai meda, dalam dunya ti ngelingi kitai enggau di dalam pengidup kitai empu, pengamat [realiti] bisi perang entara pemanah enggau penyai?`