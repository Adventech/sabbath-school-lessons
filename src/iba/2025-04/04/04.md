---
title:  Tuhan Nya Tuai Perang
date:   21/10/2025
---

`Bacha Pemansut 2:23–25; Pemansut 12:12, 13; enggau Pemansut 15:3–11. Nama reti iya Tuhan Allah Taala nya tuai perang?`

Sekumbang sida ke lama amat diau di menua Ejip, orang Israel nyau enda ingat agi ka Allah Taala aki ini sida ke bendar. Baka ti dipandangka mayuh episod dalam pejalai sida nengah menua puang, penemu sida pasal Allah Taala Abraham, Isak, enggau Jakop udah kelabur, lalu sida bisi elemen ke bechampur-champur dalam amalan pengarap sida (bandingka enggau Pemansut 32:1–4). Lebuh sida ke nyadi ulun orang Ejip, sida ngangau ngagai Tuhan (P’sut. 2:23–25), lalu ba timpuh ke betul, Tuhan pen masuk champur lalu ngarika sida.

Taja pia, konflik ke ditusi dalam 12 iti bab Pemansut keterubah nya lebih besai ari ti semuti penyarut kuasa entara Moses enggau raja Pharaoh. Nitihka pengarap orang di menua Timur Semak kelia pasal perang, konflik [penyarut] entara raban bansa orang dianggap sida baka konflik entara petara-petara sida raban bansa nya. Pemansut 12:12 madahka Tuhan ngukum orang, ukai semina raja pharaoh aja, tang mega petara-petara orang Ejip, iya nya bala antu ti bekuasa (Adat Lewi 17:7, Ulang Adat 32:17) ti nguasa pemerintah ti ngindik orang enggau sistem rama [sosial] menua Ejip ti enda adil.

Isi iya ke bendar, Allah Taala meh ti beperang ngelaban dosa lalu Iya enda deka ngelakka konflik nya nyadi belama iya (Mas. 24:8, P’dang. 19:11, P’dang. 20:1–4, 14). Semua bala melikat ke udah labuh, sama enggau semua mensia ke udah nyata setanah enggau dosa, deka dipunaska magang. Bepelasarka penemu tu, dia deh perang orang Israel ngelaban orang ti nguan menua Kanaan nya, mesti dipeda baka peringkat awal dalam konlfik besai nya, ti deka datai ba kemunchak iya datas regang, enggau penembu iya ba pengakim enggau pengukum ti penudi ila, lebuh keadilan Allah Taala enggau perangai Iya deka diputuska lurus sereta betul.

Konsep orang Kanaan ke enda tau enda dibunuh abis mesti dipahamka kitai bepelasarka baka ni Bup Kudus meda dunya tu [worldview], ke endur Allah Taala terlibat dalam konflik kosmik ngelaban penyai dalam universe tu. Batang utai ti dipetaruhka ditu nya meh nama enggau perangai Allah Taala (Rom. 3:4, P’dang. 15:3).

Laban dosa udah tama kedalam pengidup mensia, nadai siku orang ulih ngembuan penemu tengah hari, tauka bediri ditengah menua. Enti iya enda setanah enggau Allah Taala iya setanah enggau Sitan. Nya alai, enggau latarbelakang tu dalam runding kitai, Tuhan ti merintah orang Israel bebunuhka abis orang Kanaan patut dipeda kitai baka penulu ngagai pengukum ti penudi ila.

`Pengamat Laya Besai nya bisi semina ngasuh kitai milih siti ari entara dua piak nya. Baka ni ku nuan deka nemu ba sepiak ni nuan ke bendar iya?`