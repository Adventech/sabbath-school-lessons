---
title:  Pilihan Ti Lumur Dua Manah
date:   23/10/2025
---

`Bacha Pemansut 17:7–13 enggau Joshua 6:15–20. Nama utai ke sebaka dipeda nuan dalam dua jerita perang tu? Baka ni ku seduai lain ari pangan diri?`

Keterubah iya orang Israel beperang selepas Pemansut bisi dirikud dalam Pemansut 17, ke endur orang Israel ngetanka diri ngelaban orang Amalek. Israel udah meda kuasa pengering Allah Taala ngerusakka orang Ejip lalu nguluka sida ngagai kebebasan. Kitai udah meda baka ni pelan asal Allah Taala ungkup orang Israel nadai ngasuh sida beperang ngelaban orang (P’sut. 23:28, P’sut. 33:2). Tang apin lama udah sida dilepaska ari Ejip, orang Israel berengkah mut-mut dalam pejalai sida (P’sut. 17:3), nyentukka nyoal pembisi Allah Taala enggau sida. Nya meh maya orang Amalek datai nyerang sida. Tu ukai nyadi secara kebetulan. Allah Taala ngemendarka orang Amalek datai lalu nyerang Israel ngambika sida ulih belajar pechayaka Tuhan baru ari nya.

Sambil nentuka Diri enda ngelanggar prinsip Diriempu, Allah Taala nurun ngagai paras endur sida nembiak Iya diau, sambil terus ngangauka sida pulai baru ngagai pelan Iya ti pemadu manah, iya nya: pechaya ti penuh, ti enda belampung ati dalam champur tangan Iya. Iya ke bendar, atur pasal beperang (Ulang Adat 20) semina diberi sapengudah 40 taun sida sesegau di menua puang, lalu nya pen laban Israel enda arapka Tuhan. Keadaan baru begunaka strategi baru, lalu ketegal nya Tuhan ngasuh Israel munaska abis lengis orang Kanaan (Ulang Adat 20:16–18).

Kelimpah ari pengamat orang Israel diatu mesti deka beperang, iya mega nyadika test kena meda penaluk sida ngagai Yahweh. Allah Taala enda ngelengkaka sida tang nyagi sida meda kuasa enggau pengering Iya ari bepanggai penuh ba Iya.

Jaku penutup Joshua ba pengujung bup Joshua nya mandangka penyereta orang Israel dalam pengawa ngalahka menua nya. Dipadahka ditu orang Kanaan beperang ngelaban orang Israel (Josh. 24:11). Amat pen pengerubuh dinding kuta Jeriko nya pengawa kereja ajih Tuhan, orang Israel mesti enggau dalam perang ngelaban orang nengeri nya ke keras sereta liat ngetanka nengeri sida.

Penyereta orang Israel dalam perang nyau nyadika jalai kena nempa pengarap ti enda belampung ati ba saup Yahweh. Taja pia orang Israel selalu diasuh ingatka (Josh. 7:12, 13; Josh. 10:8) pemutus tiap iti perang endang bepanggai ba jari Tuhan, lalu siti aja jalai sida ulih ngubah pemutus perang iya nya nengah sikap sida ti arap, tauka enda arap, ka jaku semaya Tuhan. Tu pilihan enggi sida empu.