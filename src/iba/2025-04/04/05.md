---
title:  Tuhan Deka Beperang Ngarika Kita
date:   22/10/2025
---

`Nitihka Pemansut 14:13, 14, 25, nama pelan asal Allah Taala ti pemadu manah pasal bagi pengawa orang Israel dalam perang?`

Ba timpuh krisis baka tu, lebuh orang Israel terpaksa betapi enggau penanggul fisikal besai, “Moses bejaku ngagai orang mayuh, ‘Anang takut! Bediri tegap! Nya baru kita deka meda pengelepas ti deka dikereja TUHAN ke kita sehari tu. Nadai kita ulih meda orang Ejip nya agi. TUHAN deka beperang ngarika kita. Kita semina diau jenuh aja.’” (P’sut. 14:13, 14, NIV). Nitihka tusi Bup Kudus ditu, nyentukka orang Ejip mega nemu utai ke amat nyadi: “TUHAN ti beperang ngelaban kitai ngarika orang Israel. Aram kitai rari ari tu!” (P’sut. 14:25, NKJV).

Allah Taala datai lalu ngena kereja ajih mantu orang Israel ti nadai daya, ti nadai kala dilatih beperang; lalu baka nya berari meh utai ke nyadi udah nya. Pemansut nya nyadika model, tauka ‘paradigma’ ka champur tangan Allah Taala ngarika orang Israel. Ditu, ukai semina Yahweh ti beperang ka sida, tang Israel enda ibuh beperang (P’sut. 14:14). Allah Taala meh tuai perang; Iya ti ngepunka perang. Iya ngatur strategi, nerangka chara ti deka dikena, lalu udah nya, Iya Empu ti nurun beperang. Enti Yahweh enda beperang ungkup orang Israel, udah tentu sida nadai jalai deka mujur.

Nitihka penerang ari Ellen G. White tu meh penyata ka fakta ti madahka Allah Taala “nadai merambuka sida ngalahka tanah semaya nya ngena chara perang, tang nengah chara nunduk sereta ngasika jaku perintah Iya.”—Ellen G. White, The Signs of the Times, September 2, 1880. Sama baka sida ti dilepaska Tuhan ari Ejip, Allah Taala deka beperang ngarika sida. Sida semina diasuh bediri jenuh aja lalu meda utai ti dikereja Tuhan ngena kuasa besai Iya ungkup sida.

Sejarah Sida Mandangka Tiap Kali Sida Bisi Pengarap Ti Chukup Ba Allah Taala, Sida Enda Ibuh Beperang Ngelaban Munsuh (peda 2 Raja 19, 2 Bansa Israel 32, Isaiah 37).

Dalam pelan besai Allah Taala, orang Israel enda ibuh beperang ka diriempu. Tang ketegal sida enda arap, baka ti dipandangka sida udah Pemansut nya, nya kebuah Allah Taala ngemendarka sida bisi bagi dalam perang ngelaban orang Kanaan. Baka sida ke nadai nyintak pedang ngelaban orang Ejip sekumbang Pemansut nya; baka nya meh sida sepatut iya enda ibuh beperang lebuh ngalahka Kanaan (Ulang Adat 7:17–19).

`“Enti orang Israel enda udah mut-mut ngelaban Tuhan, tentu Tuhan enda udah ngasuh munsuh sida beperang ngelaban sida.”—Ellen G. White, The Story of Redemption, p. 134. Baka ni ku mut-mut tau meri empas ba pengidup kitai diatu?`