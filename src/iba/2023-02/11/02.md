---
title:  Pengetan ti Teguh
date:   04/06/2023
---

Baka ke udah dipeda kitai dalam Pemandang 14:7, Allah Taala ngangauka semua mensia ngambika nyembah Allah Taala ti Penengkebang. Tu meh berita pesan melikat ti keterubah. Dalam Pemandang 14:8, Allah Taala meri jaku tangkan ngagai mensia senentang “Babilon,” siti sistem jalai pengarap ke pelesu ke bisi urat iya pulai ngagai Babilon kelia. Tu meh berita pesan melikat ti kedua. 

Dalam Pemandang 14:9, 10, melikat ti ketiga nangkan mensia enggau jaku ngambika enda nyembah jelu nya. Enggau munyi nyawa ke inggar melikat nya madah, “Enti orang nyembah jelu enggau anak patung iya, lalu nerima kelai ba kening tauka ba jari sida,
orang nya deka mega ngirup wain pengeringat Allah Taala” (NKJV). 

`Bacha Pemandang 14:12. Nama dua iti kelai sida nembiak Allah Taala ba hari penudi ila dipeda kitai dalam ayat tu?  Nama kebuah kelai dua iti nya sama penting?`

Leka jaku Grika hupomone, ke disalin nyadi “patience” dalam jaku English, (“pengeliat”), lebih betul agi disalin nyadi “pengetan ti teguh” (steadfast endurance). Allah Taala deka bisi raban orang ba timpuh pengujung tu ke taluk ngagai Iya taja balat disakal sereta diperinsa. Dalam pengasih Iya, sida nya deka bediri teguh sereta tan, deka terus idup ngasika Tuhan lalu betuaika Iya.  
 
Nyembah Allah Taala ti Penengkebang (P’dang. 14:7) deka belaban enggau nyembah jelu nya (P’dang. 14:9) lalu deka dinyataka dalam raban orang ke ngintu pesan Allah Taala sereta ngembuan pengarap Jesus (P’dang. 14:12). Konflik/laya ti penudi tu deka numpu ngagai penaluk ka Kristus tauka penaluk ngagai jelu nya senentang ni entara seduai nya ke deka disembah, lalu batang pekara ke besai dalam laya entara pemadas enggau penyai tu, nya meh hari sembiang, iya nya hari Sabat. 

`Bacha Rome 8:1–4, Epesus 2:8–10, enggau Kolosi 1:29. Nama ke diajar ayat-ayat tu ngagai kitai senentang asil idup ulih pengarap?`

Idup ulih pengarap, kitai nerima pengasih Iya, lalu pengidup kitai pen diubah Iya. Bala penitih Kristus ke komited ngagai Iya ukai semina deka bisi pengarap “dalam” Jesus, sida mega deka ngembuan pengarap ti dikembuan Jesus. Kualiti pengarap Jesus ba timpuh pengujung tu deka nyadi pengarap sida, lalu sida deka kekal taluk, nyentukka pemati, baka Jesus ti taluk. 

`Ni baka penaluk nuan dalam pekara ke mit? Nama ti tau dipelajarka nuan ari nya pasal baka ni penaluk nuan lebuh betapi enggau penguji ke amai, ke besai, ti deka datai dudi hari ila?  (Peda Luke 16:10.)`