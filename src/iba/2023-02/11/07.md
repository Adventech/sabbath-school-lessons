---
title:  Tambah Penemu
date:   09/06/2023
---

“Kenyau ari pun laya besai di serega endang tuju Sitan deka ngalahka adat Allah Taala. Dikena ngulihka tuju ati tu meh kebuah iya angkat ngelaban Allah Taala, lalu taja pen iya udah dibuai ari serega iya nyambung perang nya di dunya tu. Deka nipu mensia, lalu ari nya mai sida ngelanggar adat Allah Taala, tu meh tuju ke deka diulihka iya enggau rajin. Sekalika tuju tu ulih japai iya ari muai ke tisi semua adat nya, tauka ari semina enda ngasika siti ari pesan iya, pengujung iya tetap sama. . . . Ngambika mensia enda bebasaka adat Allah Taala, Sitan udah ngemelitka batang ajar Bup Kudus, lalu ajar ke salah udah dipasukka kedalam pengarap beribu-ribu mensia ke ngambu diri Kristen ke arapka Bup Kudus. Konflik ti penudi entara pemetul enggau penyalah nya nadai bukai tang betempuh ti penudi dalam laya besai senentang adat Allah Taala. Kitai diatu berengkah dalam perang tu—perang entara adat mensia enggau adat Jehovah, entara pengarap ke diajar Bup Kudus enggau pengarap ke nitihka ajar enggau adat tradisi mensia.”—Ellen G. White, The Great Controversy, p. 582. 

Dalam bup Pemandang, sembah enggau pengawa nengkebang dunya tu endang bekait. Batang isu dalam laya besai entara pemadas enggau penyai, enggau isu-isu ke bekait enggau kelai jelu nya, semua bekaul enggau tanya sekalika Tuhan Allah Taala nya patut disembah tauka enda.

Baka ke udah dipeda kitai, konsep senentang Kristus nya meh Penengkebang kitai tu meh batang isi kebuah kitai nyembah Tuhan lebuh hari Sabat. Jesus semampai nunjukka pemesai reti hari ke dikumbai Iya Empu “hari Tuhan” (Matt. 12:8, Mark 2:28, Luke 6:5). Hari Sabat nya meh pengingat ka identiti kitai ti meruan belama iya. Iya ngingatka kitai sapa kitai sebagai mensia. Iya ngeletak rega ba genap iku mensia. Iya semampai ngemesaika idea kitai tu meh mensia ke udah ditengkebang, lalu Penengkebang kitai nya aja ke patut disembah lalu ditalukka kitai. Tu meh kebuah antu Sitan begedi amat ke hari Sabat nya. Tu meh tali emas ke ngempung kitai enggau Penengkebang kitai, lalu tu meh kebuah iya deka bisi peranan ke besai amat dalam krisis ti penudi ba pengujung dunya ila. 

**Tanya ti Deka Dipejuraika**: 

`Nama prinsip ti nyadika pelasar alai jelu ari tasik nya ulih ngambu kuasa? Baka ni jalai sikap ke sama baka nya ulih diau dalam ati kitai tang kitai enda nemu diri?`

`Baka ni nuan deka nyaut orang ke betalat senentang penemu ti madahka nadai antu Sitan nya amat bisi, tang semina orang ke ngembuan pengarap kelia aja arapka nya, tang mensia ke bepelajar, tauka mensia ke pandai, nadai arapka utai baka nya? Nama jaku tau dikena nuan nyaut sida nya?`