---
title:  Ngetau Utai ke Ditanam Kitai
date:   06/06/2023
---

Nubuatan pasal tanda jelu nya, ke bendar iya, bejaku pasal intoleransi pengarap, boikot ekonomi, diperinsa, enggau pengujung iya ukum mati. Taja pia, iya mega mai mesej ke meransang ati. Taja dalam timpuh ke pemadu jai pen, Allah Taala deka ngeringka raban nembiak Iya ke “ngasika pesan Allah Taala, sereta tetap ati arapka Jesus” [tauka ngembuan pengarap Jesus] (P’dang. 14:12, NKJV). Lalu, siti ari pesan nya, nya meh pesan lumur empat—pesan hari Sabat ba hari ti ketujuh. 

Nubuatan pasal jelu dalam Pemandang 13 nya bejaku pasal perang Sitan ke pemadu jai, ke pemadu iya, ngelaban Allah Taala. Strategi iya ti terubah dalam kempen tu, nya meh ngena chara tipu. Pemandang 13 bejaku pasal timpuh ti deka datai lebuh antu Sitan deka bekereja nengah kuasa gempung pengarap-politik di dunya tu, ke dikumbai jelu nya lalu iya deka ngena chara pejal.  
    
Diperinsa ketegal pengarap nya ukai utai ke baru. Iya udah bisi kenyau ari Kain munuh Abel ketegal nyembah ngena jalai nyembah ti udah diajar Allah Taala ngagai seduai (peda P’kal. 4:1–8). Jesus madah orang ke arapka Iya deka diperinsa ba abad keterubah enggau jeman-jeman ke bukai nangkanka nya: “maya deka datai,” ku Jesus, “alai orang ke munuh kita deka ngumbai diri ngereja nya ke Allah Taala” (John 16:2, NKJV; peda mega Matt. 10:22, 1 Pet. 4:12).

Nubuatan pasal jelu tu bejaku pasal sambung ti penudi dalam rantai penyai nya. Baka orang ke udah diperinsa ketegal pengarap dulu kelia, iya bisi tuju ke sama, iya nya, kena mejal semua orang ngambika nitihka ajar pengarap enggau sistem nyembah ke udah ditetapka sida. 

`Bacha Pemandang 13:15–17. Nama utai ti deka ditapi sida nembiak Tuhan ba timpuh pengujung tu, dalam krisis ti penudi nya ila?`

Nubuatan nya madah sida nembiak Tuhan deka berengkah diperinsa ngena sekat ekonomi: “Nadai orang ulih bebeli tauka bejualka utai enti sida nadai kelai nya.” Lebuh utai tu nyadi, ketebal agi mensia deka nundukka nya. Sebarang orang ke enggai deka pengujung iya diukum mati. 

Antu Sitan benung nyediaka orang Kristen nengah kompromi dalam pengidup sida ngambika nerima kelai jelu nya lebuh penguji ti penudi nya dipejalaika dudi ila. Pengerindu Allah Taala ka genap iku kitai deka ngeringka kitai lalu ngibun kitai sekumbang timpuh penusah balat nya ila.   

`Bacha Galatia 6:7–9. Taja pen tu ukai ditulis dalam konteks pekara ba hari penudi ila, nama kebuah prinsip ke bisi ditu releven amat ngagai isu-isu senentang kelai jelu nya lalu baka ni kitai ulih bediri teguh sereta taluk?`