---
title:  Sida ke Nitihka Anak Domba
date:   07/06/2023
---

`Bacha Pemandang 13:1, 2. Ari ni penatai jelu nya, lalu sapa ke meri iya kuasa?`

Jelu keterubah dalam Pemandang 13 bulih pengering, enggau kerusi diraja, enggau kuasa iya ti besai ari naga nya. Pemandang 12:9 enggau Pemandang 20:2 madahka naga nya meh Sitan. Sitan nya munsuh ke pintar lalu iya bekereja nengah kuasa-kuasa di dunya. Pemandang 12:3–5 madahka ka “naga” nya—antu nya—nguji deka munuh “Anak lelaki” nya sereta Iya baru ada. Udah nya, “Anak lelaki” tu “dirampas lalu dibai ngagai Allah Taala enggau ngagai kerusi diraja Iya” (NKJV). Tu bejaku pasal Kristus. Sitan bekereja nengah raja Herod enggau perintah Rome deka munuh Jesus lebuh Iya agi mit. Ba pengujung pengidup Jesus, gabenor Rome, benama Pilate, ngukum Jesus mati, tukang bunuh orang Rome mantang Jesus ngagai kayu regang, siku sedadu Rome ngerejang rusuk Jesus ngena sangkuh, lalu bala sedadu Rome nyaga pendam Jesus. Nitihka Pemandang 13:2, naga nya, Sitan, bekereja nengah Rome kapir, deka meri penuduk perintah iya ngagai jelu ti baru pegari tu. 

“Taja dalam reti keterubah naga nya ngelambangka Sitan, dalam reti ti kedua, iya ngelambangka Empayar Rome. . . . Lalu kuasa ke nganti Empayar Rome, ke udah bulih ari naga nya ‘pengering iya, enggau penuduk diraja iya, enggau kuasa iya ti besai,’ endang nyata amat nya meh Rome paus [‘papal Rome’].”—The SDA Bible Commentary, vol. 7, p. 817. Penulis sejarah benama A. C. Flick madahka “ari tembawai Rome politik, angkat Empayar moral ke besai dalam ‘rupa gergasi’Gerija Rome.”—A. C. Flick, The Rise of the Medieval Church (1900) p. 150 as quoted in The SDA Bible Commentary, vol. 7, page 817.

`Bacha Pemandang 13:3 enggau Pemandang 14:4. Nama bida ke dipeda nuan dalam ayat-ayat tu?`

Bebida ari “semua dunya,” ke nitihka jelu nya, Allah Taala deka ngembuan raban mensia ke deka “nitihka Anak Domba” nya. Baka selama, deka bisi sepiak tu tauka sepiak nyin, sepiak ke nitihka Jesus tauka sepiak ke ngelaban Jesus. Maya nya ila, baka ke diatu, nadai bisi tanah ditengah, nadai penemu tengah hari.  Enti di enda nyerahka diri enggau penuh ngagai Jesus, reti nya, sedar tauka enda sedarka diri, nuan udah nyerahka diri ngagai sepiak nyin. 

`“Lalu semua orang deka begedika kita ketegal nama Aku. Tang orang ke tan datai ke ujung, deka diselamatka” (Matt. 10:22, NKJV). Berapa besedia nuan deka tan datai ke ujung?`