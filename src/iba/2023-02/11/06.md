---
title:  'Jesus: Iya Siku Aja Seruan Kitai'
date:   08/06/2023
---

`Bacha Pemandang 13:4, 5. Nama kelai dikena ngelala jelu nya bisi ditemu kitai dalam ayat-ayat tu?`

Jelu dalam Pemandang nya meh siti jalai pengarap ke udah murtad ke angkat ari Rome kapir lalu tumbuh nyadi siti sistem sembah ke mungkur semua dunya tu. Nitihka Pemandang 13:5, iya tu meh siti kuasa ke bejaku busung ngelaban Allah Taala. Dalam Penyanggup Baru, bejaku busung ngelaban Allah Taala tu disebakaka enggau pengawa ti ngerempah/ngambika diriempu hak enggau sembah ke semina patut diberi ngagai Allah Taala, lalu ngaga diri sebela enggau Allah Taala.   

`Bacha Luke 5:18–26 enggau John 10:33. Nama dua bengkah aspek bejaku busung ke dipeda dalam ayat-ayat tu?`

Bala tuai nuduh Jesus bejaku busung. Tang dalam kes Jesus jaku tuduh nya enda betul laban Jesus ngembuan semua kuasa enggau hak Allah Taala—nyengkaum hak ngampun dosa. Iya baka tu laban Jesus nya endang Allah Taala. Tauka munyi ti nyemetak disebut Iya Empu: “Aku lama udah begulai enggau kita, Philip, lalu nuan mengkang enda ngelala Aku? Barang sapa udah meda Aku, udah meda Apai. Nya alai nama kebuah nuan nyebut, ‘Pandangka Apai ngagai kami’?” (John 14:9).

Dalam timpuh ke sama, 1 Timoti 2:5 madahka kitai semina bisi siku ke mai pemaik entara Allah Taala enggau mensia, iya nya meh mensia ke benama Jesus Kristus. Bebida enggau nya, Gerija Rome madahka paderi[Father] nya meh pengentara entara Allah Taala enggau mensia ke bedosa. Tang, laban paderi nya empu pen mensia ke bedosa, iya enda ulih nyadi pengentara kitai laban iya empu mega begunaka pengentara. Enti bisi sebarang mensia ngambu diri Tuhan Allah Taala tauka duduk ba penuduk Allah Taala, nya mega dikumbai bejaku busung. Dibaruh tu bisi dua iti (ari entara mayuh)jaku ambu Gerija Rome:  

“Pope/paus nya pemadu besai nama sereta tinggi penuduk nyentukka iya nya ukai mensia sengapa. . . . iya nya meh Allah Taala di dunya tu.”—Lucius Ferraris, “Papa,” article 2 in his Prompta Bibliotheca (1763), vol. 6, pp. 25–29. 
    
Pope Leo XIII(23) bebegah madah: “Kami [Pope/Paus] ngempu di dunya tu penuduk Allah Taala ke Pemadu Bekuasa.”—The Great Encyclical Letters of Pope Leo XIII (New York: Benziger, 1903), p. 193.   

Jaku ambu tu nyadi lebih agi releven lebuh kitai nemu reti leka jaku “anti-,” baka dalam anti-Christ, nya ukai semina reti iya “ngelaban” tang iya mega tau mai reti “nganti tempat orang bukai.” Nya alai jaku ‘anti-Christ’ tauka anti-Kristus tau mega reti iya “nganti tempat Kristus.” Tu meh ke dikumbai ‘bejaku busung’!