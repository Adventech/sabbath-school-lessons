---
title:  Belaban Di Langit-Dunya
date:   05/06/2023
---

`Bacha Matthew 27:45–50. Nama ke diajar ayat tu ngagai kitai pasal utai ti diasaika Jesus datas regang? Nama reti jaku Jesus ke nanya Allah Taala nama kebuah Iya udah ninggalka Iya, lalu baka ni ku utai ke nyadi tu nyaup kitai nemu nama reti ngembuan “pengarap Jesus”?`

Begantung datas regang, dilamun pemetang, ngesan penyalah, pemalu enggau ukum dosa dunya, lalu enda ulih ngasaika pengerindu Apai Iya, Jesus bepanggai penuh ba kaul ti dikembuan Iya enggau Apai Iya sapemanjai pengidup Iya. Iya nya, nengah pengidup ti bepanggai penuh ba Apai, taja lebuh maya ke manah, Jesus udah nyediaka diri deka betapi enggau maya ke pemadu jai, nyentukka regang. Jesus tetap arap, taja pen ngelingi Iya semua gaya utai ngangauka Iya ngambika kakang ati. Taja pen lebuh maya Allah Taala baka ke udah ninggalka Iya, Jesus enda nyerah alah.

“Dalam pemetang ti amat jai nya, Iya nyata udah ditinggalka Allah Taala, Jesus udah ngelanggakka titik ti pengabis ari mangkuk pemerinsa mensia. Dalam timpuh ti pemadu jai nya Jesus ngelempaika pengarap Iya ba bukti penerima Apai Iya baka ke udah diberi ngagai Iya dulu ari nya. . . . Ulih pengarap, Jesus udah nyadi pemenang.”—Ellen G. White, Christ Triumphant, p. 277.
   
Pengarap Jesus nya meh pengarap ke pemadu dalam, ke pemadu pechaya, ke pemadu komited, dataika semua bala antu di langit enggau dunya tu enggau semua penguji di dunya tu enda ulih nguyat iya. Nya meh pengarap ke pechaya lebuh iya enda ulih meda, arap lebuh iya enda paham, bepegai teguh lebuh utai ke endur bepegai nya mimit aja. “Pengarap Jesus” tu meh endang pemeri ke diterima kitai ulih pengarap lalu iya deka mai kitai nujah krisis ti deka datai. “Pengarap Jesus” ke diau dalam ati kitai tu meh ke deka ngasuh kitai ulih nyembah Kristus lebih ari semua lalu meri kitai pengetan ke teguh lebuh tanda jelu dalam Pemandang nya dikuatkuasaka. 

Taja pia, iya ukai utai ke tembu ngenyit pegari pia aja. Sida raban nembiak Allah Taala endang udah belajar idup ulih pengarap, tiap hari, diatu. Dalam timpuh manah, timpuh jai, lebuh Allah Taala asai ti bisi semak, lebuh Allah Taala asai ke jauh—enda penting nya. “Orang ke lurus deka idup ngena pengarap” (Gal. 3:11; peda mega Hab. 2:4). Timpuh nyediaka diri nya meh diatu. Tiap iti penguji diatu, enti ditatka dalam pengarap, deka ngasilka buah ke pemadu berega dalam pengidup kitai.  

`Kingatka maya lebuh pengidup asai ke rubuh ngelingi nuan lalu naka utai ke agi tinggal dalam pengidup nuan nya meh pengarap nuan aja. Baka ni ku nuan ulih ngetanka diri? Nama pelajar ke udah dipelajarka nuan? Nama ke udah diasaika nuan, lalu baka ni peneleba nuan nya ulih nyaup orang bukai ke benung dituntung penguji baka enggi nuan nya?`