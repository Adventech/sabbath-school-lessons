---
title:  Kangau Ngambika Taluk
date:   31/05/2023
---

Berita melikat ti kedua dalam Pemandang 14 iya nya “Udah alah! Alah meh Babilon.” Dalam Pemandang 17, indu ke dikelala sebagai Babilon spiritual, ke bengepan unggu enggau mirah-redam, lalu nepan datas jelu ke mirah-redam, nyadung mangkuk wain iya kin-kia, lalu ngasuh semua dunya mabuk laban ajar iya ti salah. Gerija berakup enggau perintah menua. Ajar ke salah dikemeranka. Bala antu ngaga kereja ajih dikena nipu. Dunya pen melanchar makin semak ngagai konflik ti penudi iya.  

Dalam timpuh ke sama, sida nembiak Allah Taala dichiping, dikemeli, diindik, dikeduan, diperinsa, tang dalam Kristus enggau nengah kuasa Roh Kudus, sida bediri teguh dalam komitmen sida. Semua kuasa neraka enggau kuasa ke jai enda ulih madamka penaluk sida ngagai Kristus. Sida iya teguh sereta likun dalam Iya. Kristus meh “pengelindung enggau pengering,” sida, ke “seruran sedia deka nulung lebuh maya penusah” (Mas. 46:1).  

Allah Taala benung ngangauka raban nembiak Iya ngambika taluk baru ngagai Jaku Iya. Sampi Jesus, “Kuduska sida dalam (ngena) pemendar Nuan. Jaku Nuan nya pemendar” (John 17:17, NKJV). Pemendar Jaku Tuhan, ukai penemu tauka adat tradisi mensia, nya meh Bintang Utara ti deka ngiring pejalai kitai dalam timpuh ti kritikal dalam sejarah dunya tu.  

Tu jaku ti nyemetak amat ari Dr. Edward T. Hiscox, ke nulis bup Standard Manual for Baptist Churches. Ba taun 1893, lebuh iya bejaku ba mua beratus-ratus paderi orang Baptist iya balat ngenyitka ati sida lebuh iya nerangka baka ni hari Minggu tama kedalam gerija Kristen. 

“Naka penyinu kitai ngenang hari Minggu nya datai ngagai kitai mai lambang orang kapir, lalu dikristenka ngena nama petara matahari, lalu udah nya diiru sereta dikuduska paus ke murtad, lalu diberi nyadi hari kudus ngagai orang Protestant!”—Edward Hiscox, bejaku ba mua bala paderi ke benung ngulu aum besai, Nov. 13, 1893. 

`Bacha Esekiel 20:1–20. Nama isi pesan Esekiel ditu, lalu baka ni ku hari Sabat nya engkeman dalam kangau ngambika taluk ditu?`

Esekiel 20 tu meh kangau ke berat ti ngapil ngagai orang Israel ngambika ninggalka jalai pengarap orang kapir lalu pulai baru nyembah Allah Taala ti Penengkebang, lalu enda agi nyembah petara ke pelesu, iya nya, dalam kes tu, “engkeramba orang Ejip.”  Dalam berita pesan tiga melikat nya, Allah Taala mega meri kangau ngapil ke sebaka ngagai mensia ngambika “nyembah Allah Taala ti Penengkebang,” laban “Babilon udah alah.” Nambahka nya, kitai mega nemu, hari Sabat, enggau penaluk ngintu iya, deka nyadi isu ke besai dalam event ke penudi tu ila. 

`Nama pelajar ke ulih diambi kitai ka diriempu ari utai ti udah ditulis dalam Esekiel 20:1–20 tu? (Peda mega 1 Kor. 10:11.)`