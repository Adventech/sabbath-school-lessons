---
title:  Pengawa Sitan Nipu ti Penudi
date:   27/05/2023
---

### Bacha ka Pelajar Minggu Tu
P’dang. 12:9; P’dang. 16:13, 14; 1 Tes. 4:16, 17; Esek. 8:16; Esek. 20:1–20; P’dang.18:4, 5.

> <p>Ayat Dikingat</p>
> “Kuduska sida dalam/ngena pemendar Nuan. Jaku Nuan nya pemendar” (John 17:17, NKJV).

Gaya hari pagi bulan September nya chukup manah ba bandaraya Chicago. Lebuh mata hari mansutka diri datas Danau Michigan lalu mensia ke besekut ba ekspresway Kennedy enggau Eisenhower, lalu sida nembiak sekula benung mansang ke sekula sida, bisi jerita ke ngasuh bulu nyerenggat berengkah pegari ke ngasuh ati orang ke diau di Chicago nyau takut magang. Mensia nyau betelengkui rebah sakit, bisi sekeda benung deka mati udah lepas beberapa jam makai ubat kapsul Tylenol (baka Panadol). Lebuh diperesa, genap iti kapsul nya bisi diengkah rachun ‘potassium cyanide,’ iya nya siti rachun ke bisa. Bisi orang ke enda betul untak udah ngemasukka rachun nya kedalam kapsul ubat Tylenol nya. Nyentukka sehari tu kitai enda nemu sapa ke udah ngereja nya.   

Baka ke udah dipeda kitai, bup Pemandang udah nangkan kitai enggau jaku ti madahka “semua orang ke diau di dunya” deka ngirup rachun bisa ke dikumbai “wain Babilon.” Dia bisi doktrin enggau ajar ke pelesu, iya ke ba pengujung iya ila, deka mai ngagai pemati. Taja pia, dunya tu enda ditinggalka pia ngapa enggau nadai tipang, tauka pengelindung, ngelaban rachun spiritual tu: lalu tipang nya meh berita pesan tiga iku melikat nya. 

Dalam pelajar kitai minggu tu, kitai deka terus meda, ukai semina pengawa tipu Babilon, tang mega pelan Jesus dikena nyelamatka kitai ari kena tipu enggau ari pemati ke datai ari nya. 

_*Pelajarka pelajar minggu tu kena nyediaka Sabat, June 10._