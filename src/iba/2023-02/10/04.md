---
title:  'Babilon: Palan Nyembah Matahari'
date:   30/05/2023
---

Nyembah matahari nya meh batang pengarap orang di Ejip, Asiria, Persia, enggau Babilon. Dalam bup iya The Worship of Nature, James G. Frazer madah munyi tu, “Di Babilonia kelia matahari endang disembah ari asal iya.”—Volume 1, p. 529. Tu tau ngenyitka ati kitai, tang suah pengarap nyembah matahari orang Babilon kelia bisi empas ba chara sida nembiak Allah Taala nyembah Iya dalam Penyanggup Lama.  

`Bacha Esekiel 8:16 enggau 2 Raja 23:5, 11. Nama ti ditulis nabi ditu pasal pengaruh nyembah matahari ba orang Israel enggau Judah? (Peda mega Rom. 1:25.)`

Nabi Esekiel, ke serambau enggau Daniel, nulis pasal sida nembiak Allah Taala ke nungaka belakang sida ngagai kaaba Allah Taala lalu nyembah matahari adapka timur. Sida enda nyembah Allah Taala ke nempa matahari nya, tang nyau nyembah matahari nya empu.  

Dalam Pemandang 17, John bejaku senentang maya prinsip Babilon, ke nyengkaum nyembah matahari, deka masuk kedalam gerija Kristen lebuh jeman kompromi. Lebuh Constantine nyadi orang Kristen ba pun abad/jeman keempat kelia, andal amat seluruh Empayar Rome maya nya. Constantine tu kuat nyembah matahari. Siku orang penulis sejarah ke tebilang benama Edward Gibbon, nulis baka tu, “Matahari nya dikemesaika sebagai pengiring enggau pengelindung Constantine ke enda ulih dilaban.”—The History of the Decline and Fall of the Roman Empire, chapter 20. Dalam taun a.d. 321, Constantine mega ngemendarka “Undang-Undang Hari Minggu” ke terubah. Undang-undang tu madah, “Ba hari Matahari ti mulia nya awakka sida Mejistret enggau semua orang ke diau di bandar, bela diau magang, lalu semua workshop/tempat kereja ditutup magang.”—Edict of Constantine, a.d. 321. Tu ukai undang-undang ngasuh ngintu hari Minggu ungkup semua rayat ke dipegai Contstantine, tang iya nguatka pengintu hari Minggu nyadi ari sembiang dalam runding orang ke diperintah menua Rome.  

Semina beberapa puluh taun udah nya sida raja enggau sida pope/paus terus ngeletak adat menua enggau kunsil gerija netapka Sunday/hari Minggu nya nyadika hari nyembah tauka sembiang, lalu iya meruan baka nya nyentukka diatu, ungkup ketebal agi orang Kristen. Tu meh chunto ti kuat amat ti nunjukka pengamat jaku ti madah ukai laban orang lebih mayuh arapka utai nya lalu ngamalka utai nya, utai nya betul. 

`Uji peda berapa mayuh gerija Kristen ke ngintu hari Minggu. Nama ti diajar fakta tu ngagai kitai senentang berapa luas sereta ngasi pengawa tipu Sitan? Sekali agi, sama baka senentang gaya orang ke mati, nama ke ulih nyaga tauka ngelindung kitai?`