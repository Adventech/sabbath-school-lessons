---
title:  Jalai Baka ti Betul Dipeda Mata Mensia
date:   28/05/2023
---

Dalam konteks hari ti penudi, Jesus ngeluarka jaku tangkan ke berat amat, ti madahka “Kristus ti pelesu, enggau nabi ti pelesu deka pegari, lalu ngereja mayuh kereja ajih, enggau kereja ti nyelai kena nesatka bala nembiak ke udah dipilih Allah Taala, enti ulih” (Mark 13:22, NKJV). Sapa sida ke udah “dipilih” nya? Dudi ari nya Iya madah, “Terumpit ti besai deka disepu, lalu Anak Mensia deka ngasuh bala melikat Iya bejalai, lalu sida deka ngempuruka semua orang ke udah dipilih Allah Taala ari semua sukut dunya” (Matt. 24:31, NKJV). Ka tetakut ati berundingka nya, enda iya, lebuh tipu ba timpuh pengujung dunya ila balat amat nyentukka sida ke taluk ka Tuhan pen dalam bahaya kena tipu? 

`Bacha Pemandang 12:9. Sapa ke kena tipu Sitan? Nama reti jaku nya?`

Iya ke nyata iya nya Allah Taala deka bisi raban orang ke taluk ba hari-hari ke penudi, baka ke selalu bisi ari kelia-lia. Tang, leka jaku ke dikena ditu nunjukka berapa luas pengawa tipu Sitan nya ke bendar.  

`Bacha Jaku-dalam 14:12. Nama jaku tangkan ke berat amat diberi ditu?`

Orang suah dilalau ngambika nitihka jaku ati diriempu kena nentuka diriempu nama utai ke betul tauka salah, manah tauka jai, lalu udah nya ngatur pengidup diri nitihka nya. Tang Bup Kudus madah semua kitai udah bedosa, udah kamah/korup (Jer. 17:9, Rom. 3:9–18), nya alai enti kitai ngarapka jaku ati tauka asai ati diriempu, udah tentu kitai, lambat laun, deka salah jalai lalu ngereja penyalah. Mayuh amat utai ke jai udah dikereja mensia ari kelia, mensia ke mutus ati ngumbai utai ke dikereja sida nya betul. Nya meh sida, ke nitihka “jalai ti baka ke betul” ba sida.  

Utai ke patut dikereja kitai iya nya mansik enggau silik Jaku Allah Taala, lalu ari Jaku Iya nya, lebuh kitai nyerahka diri ngagai Roh Kudus, kitai deka nemu pemendar ari pemula, pemetul ari penyalah, pemanah ari penyai. Tang enti ngarapka penemu kitai empu, tauka pengasai kitai empu, mudah amat kitai nyadi mangsa penipu Sitan.  

`Perundingka chunto orang, ke udah ngereja utai ti diasaika sida betul, tauka dikarapka sida utai ti kadeka Allah Taala, tang pengujung iya nyau ngereja utai ke jai. Nama ke ulih dipelajarka kitai ari pekara-pekara ke tragis baka tu?`