---
title:  Pengasih Tuhan Kena Ngasi
date:   01/06/2023
---

Indu ke begari unggu enggau mirah-redam nya, ke nepan datas jelu ke mirah-redam nya, udah nyadung mangkuk wain iya kin-kia, lalu semua dunya udah mabuk laban ajar Babilon ti salah tauka pelesu nya. Bejaku pasal “wain Babilon” nya, Ellen G. White bejaku enggau terang munyi tu: “Nama wain nya? Ajar/doktrin iya ke salah tauka pelesu. Iya udah meri dunya siti hari Sabat ke pelesu, ukai hari Sabat dalam pesan ke lumur empat, lalu iya mega udah ngulang jaku bula Sitan ti terubah dipadah iya ngagai Awa ba Eden,—iya nya semengat ke enda nemu mati.”—Ellen G. White, Review and Herald, Dec. 6, 1892. Nyadi ajar-ajar ke salah tu udah nipu bejuta-juta mensia. Ari nya, Allah Taala meri kangau ti penudi ngagai raban nembiak Iya ke mengkang diperekuhka ajar-ajar ke salah nya. 

`Bacha Pemandang 18:4, 5. Nama kangau Allah Taala ti ngapil ngagai mensia mayuh ke mengkang diau dalam organisasi pengarap ke salah nya?`

Baka ke udah dipeda kitai (tang manah ga diulang), mayuh bala nembiak Allah Taala bisi dalam organisasi agama ke ngembuan ajar-ajar Bup Kudus ke udah dikompromi tauka enda tulin agi. Sida enda meretika pemendar ari Bup Kudus. Kangau Allah Taala ngapil ngagai sida endang terang aja: “Pansut ari iya, kita ke nembiak Aku, enggai ke kita bedosa enggau iya, enggai ke kita sama enggau iya natka penusah ti besai” (P’dang. 18:4, NKJV).

`Bacha 1 John 3:4 lalu bandingka iya enggau Rome 14:23. Baka ni ku Bup Kudus nerangka reti dosa? Baka ni ku ayat-ayat Bup Kudus tu berharmoni enggau pangan diri?`

Dosa reti nya ngelanggar adat Allah Taala. Semina siti aja jalai orang ulih ngasika adat nya, nya meh nengah pengarap dalam kuasa Kristus ke idup. Kitai tu mensia ke lemah, lemi tulang, gegui sereta bedosa. Lebuh kitai nerima Kristus, ulih pengarap, pengasih Iya ngampun dosa kitai ke udah lalu meri kitai pengering ungkup ke diatu. “Allah Taala udah meri kami pengasih enggau pengawa nyadi rasul mai semua orang bansa bukai arap sereta ngasika nama Iya” (Rom. 1:5, NKJV). Serega ngapil ngagai bala nembiak Iya ke bisi dalam gerija-gerija ke enda bebasaka lalu enda ngasika adat Allah Taala ngambika pansut ari gerija-gerija nya ulih pengarap. Kangau tauka apil Iya ngagai orang Adventist ke ngintu hari Sabat ngambika badu ngarapka kuasa diri nguji deka ngasi tang ulih pengarap idup nitihka pengidup ti kadeka Allah Taala dalam pengasih Kristus, iya ke ngelepaska kitai ari ukum dosa enggau ari ke dikuasa dosa. Lalu sama baka penaluk Israel ngagai adat nya (Ul. Adat 4:6) sepatut iya udah nyadi saksi ke kuat ngagai dunya, baka nya mega, penaluk kitai, ulih nyadi saksi ke kuat ke ulih nyaup ngiring orang pansut ari Babilon.