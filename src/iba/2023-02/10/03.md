---
title:  Jaku Bula ke Lama Pasal Kitai ke Enda Nemu Mati
date:   29/05/2023
---

`Bacha Pemandang 16:13, 14 enggau Pemandang 18:2, 23. Nama dipeda nuan dalam ayat-ayat tu ke bejaku pasal spiritualisma (bekait enggau roh)?`

Genteran jaku baka “endur alai antu diau,” tauka “endur alai roh ti kamah, tauka roh antu” diau, enggau “kereja keramat” semua bejaku pasal pengawa antu. Aruh iya kitai udah ditangkan enggau jaku ti madahka ari dua iti pengawa nipu ke pemadu besai ba timpuh penudi hari ila, siti ari nya meh ajar senentang “samengat ke nemu mati” [immortality of the soul] (peda Ellen G. White, The Great Controversy, p. 588).

Nyata amat utai tu dipeda kitai kemaya hari tu. Nyentukka dalam dunya orang Kristen pen, penemu ti madahka samengat kitai enda nemu mati nya endang udah nyadika batang ajar orang Kristen. Mayuh amat orang Kristen ngembuan pengarap tu, lebuh orang mati, sida ke manah tauka selamat deka terus dibai niki ke serega, lalu sida ke jai ke enda selamat deka terus dibuai ngagai neraka. Suah amat kitai ninga, ngambika chunto, lebuh penginjil tebilang ke benama Billy Graham mati, jaku orang ke madah, “Billy Graham diatu udah selamat di serega, dalam tangan Jesus ke penuh pengerindu ka iya,” tauka jaku bukai ke kurang lebih sama enggau nya? Penemu tu endang diajar belama ari mezbah, dalam kelas, enggau, lebih agi, lebuh nyembiang sereta nguburka orang ke mati.  

`Bacha Pengajar 9:5; Jop 19:25–27; 1 Tesalonika 4:16, 17; enggau Pemandang 14:13. Nama jaku ajar ti terang amat diberi Allah Taala ngagai sida nembiak Iya senentang pengidup udah lepas mati, lalu dini endur kitai bulih pengadang kitai?`

Siti ari tiang sukung penipu Babilon iya nya meh ajar ti salah senentang pemati, iya ke ngemeranka penemu senentang semengat ke enda nemu mati, lalu tu meh ti muka jalai ngagai pengaruh spiritualisma ke nipu. Enti nuan arapka orang ke udah mati nya, agi idup dalam rupa bukai lalu ulih berkomunikasi enggau kitai, nama ke ngelindung tauka nyaga nuan ari semua macham pengawa nipu ti dikereja Sitan ngagai nuan? Enti sema bisi orang pegari baka gamal indai nuan tauka anak nuan, tauka sapa aja ke dikesayauka nuan, ke udah mati, lalu bejaku enggau nuan, kati enda ka nuan mudah amat kena tipu lalu arap? Utai baka tu udah nyadi suba, nyadi diatu, lalu tentu deka nyadi baru lebuh kitai semak datai ba timpuh hari penudi. Semina siti aja palan kitai selamat iya nya bediri teguh ba ajar Bup Kudus senentang pemati nya baka tinduk jenak, lalu nadai kini-kini, nyentuk ngagai penatai Jesus ti kedua kali. 

`Nama chunto spiritualisma moden ke bisi dalam budaya kitai kemaya hari tu? Nama kebuah semina bediri teguh ba Jaku Allah Taala aja nyadika pengelindung kitai?`