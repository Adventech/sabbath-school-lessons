---
title:  Test Hari Sabat
date:   15/06/2023
---

Diatu pen, engka, panggau benung disediaka ungkup pengawa ngemerinsaka ti deka datai tu.  Tanggal June 6, 2012, Pope Benedict XVI(26) meri kangau ke berat tu ngagai lebih 15,000 orang ke begumpul ba St. Peter’s Square di Rome ti nekanka hari Minggu nya mesti nyadika hari belelak ka semua orang, ngambika orang ulih bebas begulai enggau diri sebilik sereta enggau Allah Taala. “Nyukung hari Minggu, reti nya nyukung kebebasan mensia.” Taja pen jaku tu enda mejal orang ngintu hari Minggu, ngelaban hari Sabat Bup Kudus, tang iya mandangka idea hari Minggu nya sebagai “hari belelak” endang siti isu ke amat. Lambat laun, undang-undang deka diletak lalu sida ke bebendar ngasika Jaku Allah Taala lalu ngintu hari Sabat ke betul deka dituduh ngelaban penemu orang mayuh. 
    
Dalam timpuh krisis tu, sida nembiak Allah Taala ke taluk, deka tegap bediri nitihka pengarap sida, ulih pengasih enggau kuasa Allah Taala, deka terus nitihka Iya. Sida enda deka nunduk lalu ngalahka diri ngagai tekan ari orang mayuh.  

Bebida ari kelai jelu nya, sida deka nerima chop tambit Allah Taala. Chop tambit dikena orang kelia nunjukka pengamai siti-siti dokumen resmi. Nya alai kitai deka tetemuka chop tambit Allah Taala dalam Adat Iya. Chop tambit orang kelia nyata nunjukka kelai orang siku-siku. Nabi Isaiah madah, “Simpan jaku saksi tu, lalu chop meh adat tu di entara murid-murid aku” (Isa. 8:16, salin aku empu).

`Bacha Pemansut 20:8–11. Nama elemen chop Bup Kudus dipeda nuan dalam pesan hari Sabat nya? Baka ni ku pesan Sabat nya lain ari semua pesan ke bukai? `
   
Pesan lumur empat nya ngundan tiga iti elemen dalam chop ke resmi. Keterubah, nama orang ke ngempu chop nya: “Tuhan Allah Taala nuan” (P’sut. 20:10, NKJV). Kedua, gelar orang ke ngempu chop nya: Tuhan ke udah “ngaga,” (P’sut. 20:11) tauka Penengkebang. Lalu, ketiga, rampa menua ti dikuasa iya: “tanah, langit, tasik, enggau semua utai ti dalam sida” (P’sut. 20:11, NKJV). Nitihka Pemandang 7:1, 2, chop Allah Taala semina diengkah ba kening aja, ti ngelambangka runding tauka akal kitai. Jesus bebasaka kebebasan kitai milih. Iya minta kitai ngemendarka Iya nempa runding kitai ngena Roh Kudus Iya ngambika kitai enda ulih tekebu ari sauh pengarap kitai dalam Jaku Allah Taala (Epe. 4:30). Nya alai, kitai nemu sida ke taluk nya meh sida ke “ngintu pesan Allah Taala, lalu ngembuan pengarap Jesus” (P’dang. 14:12), lalu disengkaum dalam pesan nya meh pesan ke lumur empat, lalu pesan ke siti tu meh ke udah diubah tauka ditukar kuasa jelu nya.  

`Nama kondisi/gaya utai ke dipeda nuan ke makin nyadi diatu ke ulih amat mai kitai ngagai maya kebebasan agama kitai disekat?  Nama utai ke agi nagang iya ari nyadi diatu?`