---
title:  Strategy Sitan ti Penudi
date:   13/06/2023
---

Pansik mandangka mensia balat enda arapka institusi enggau perintah. Dalam runding bejuta-juta mensia, “Dini alai kitai deka tetemuka orang ke ngembuan adat moral ke engkeman kena ngiring dunya kitai tu?” Nubuatan-nubuatan bup Pemandang madahka kitai kuasa jelu tu meh orang nya, ke ngempung jalai pengarap enggau politik, ke ulih dikarapka mensia ngisi penuduk nya.

`Bacha Pemandang 17:12–14. Nama penerang ke diberi John pasal pekara ti deka nyadi ba pengujung sejarah dunya tu? Nama bida ke nyata amat dipeda kitai ditu?`

Bisi tiga iti poin ke penting disebut John dalam ayat tu. Keterubah, kuasa-kuasa politik “seati enggau pangan diri” lalu “sida meri pengering enggau kuasa sida ngagai jelu nya.” Kedua, gerempung penyalah tu deka beperang ngelaban Jesus Anak Domba nya. Ketiga, dalam perang dunya ti penudi nya, Kristus enggau bala penitih Iya deka menang. Jelu nya enda deka menang; tang Jesus menang. 
    
Kala nuan berundingka nama strategy ti deka dikena antu Sitan nyerakupka bansa-bansa? Sejarah suah ngulang diriempu iya. Kitai udah bulih beberapa pelajar ke beguna ari pengelabuh Empayar Rome. Lebuh orang Jerman ari utara suah nyerang sereta ngerusakka Eropah Barat, Roman Emperor Constantine pen nguing ngagai agama. Kuasa gerija, berakup enggau kuasa menua, nyadika senyata ti diguna Constantine. Hari Minggu makin majak nyadi hari kudus ba abad keempat kelia, lalu tu endang sengaja dikereja dikena tuai politik enggau tuai pengarap nyerakupka empayar Rome lebuh maya krisis baka nya. Constantine dekaka empayar iya berakup, lalu Gerija Rome dekaka mensia “nyadi Kristen.” Siku orang ke landik pasal sejarah, benama Arthur Weigall nyebut iya enggau terang:  “Gerija ngaga hari Minggu nya kudus . . . ketebal agi laban nya meh hari gawai mata hari tiap minggu; laban endang polisi pengarap Kristen ke nyengala deka ngambi alih gawai orang kapir ke diintu orang ari adat tradisi sida lalu meri sida reti ba pengarap Kristen.”—The Paganism in Our Christianity (New York: G. P. Putnam’s Sons, 1928), p. 145.
   
Ba timpuh krisis besai, lebuh dunya takut, ngasai pedis, sereta nangi, mensia deka ngiga orang ke ulih meri sida pengelindung enggau pengelikun. Tu meh chara baka ni pengawa kasar udah dikereja orang dulu kelia, lalu nadai bisi kebuah kitai tau ngerunding iya enda deka nyadi baru. Nitihka nubuatan, bisi utai deka nyadi ke ngasuh semua event/pekara ke penudi tu nyadi. 

Taja pen pedis kitai deka nemu baka ni ku semua utai deka nyadi, dunya tu udah meda baka ni ubah ke besai-besai udah nyadi, enggau jampat, mega. Taja pen kitai enda nemu enggau silik pasal utai ti deka nyadi, kitai patut selalu besedia deka napi sebarang utai ti deka nyadi.