---
title:  'Chop Allah Taala enggau Tanda Jelu: Bagi 2'
date:   10/06/2023
---

### Bacha ka Pelajar Minggu Tu
P’dang. 12:6, 14; Dan. 7:25; 2 Tes. 2:3, 4; Ul. Adat 6:8; Ul. Adat 11:18; P’sut. 20:8–11.

> <p>Ayat Dikingat</p>
> “Udah nya aku lalu tepedaka siku agi melikat niki ari timur mai chop tambit Allah Taala ti idup. Iya lalu ngangau enggau nyawa ti inggar ngagai empat iku melikat ke udah diberi kuasa ngerusak tanah enggau tasik. Ku Iya, ‘Anang ngerusak tanah, tasik tauka kayu, sebedau kitai ngechop kening bala ulun Allah Taala.’” (Pemandang 7:2, 3, NKJV).

Dalam  abad ke lima belas, lebak Piedmont, tinggi datas gunung Alps adapka utara menua Italy, diuan raban orang ke dikumbai Waldenses, iya nya raban orang ke mutus ati deka terus taluk ngagai ajar Bup Kudus ke betul ke ditemu sida. Ketegal penaluk sida ke teguh ngagai Kristus tu, sida iya balat amat diperinsa. Ba taun a.d. 1488, sida Waldenses ke nguan Lebak Loyse diserang lalu nyau ka abis bala sida dibunuh Gerija Rome ketegal pengarap sida.  

Udah nya, ba abad ke tujuh belas, bala sida Waldenses di perinsa balat sekali agi, lebuh Duke/Raja ari Savoy nganjung 8,000 bala sedadu iya ngagai kawasan nya lalu merintah orang dia nerima sida sedadu nya diau enggau sida di rumah sida. Orang dia pen nitihka peminta nya, tang sida enda nemu tu meh chara sida sedadu nya ulih ngenyemakka diri ngagai mangsa sida. Tanggal April 24, 1655, pukul 4:00 dini hari, signal pen diberi ngambika bala sedadu berengkah bebunuhka orang dia. Sekali tu, lebih 4,000 mensia mati dibunuh pia aja.
 
Iya ke ngenyinuka kitai, iya nya, sejarah baka tu, suah diulang baru.  Nubuatan “tanda tauka Kelai Jelu” nya meh senentang sambung ti penudi dalam rantai penyai dalam pengarap ti beperinsaka orang ke amat-amat nitihka ajar Bup Kudus, baka ke udah nyadi ari kelia-lia. Baka pengawa beperinsa ke kelia, ke bisi tuju iya deka mejal semua orang ngambika nitihka ajar pengarap enggau sistem penyembah ke diletak sereta dikemendarka mensia. Taja pia, Allah Taala semampai bisi raban nembiak Iya ke enda deka nundukka diri ngagai pejal nya. 

_*Pelajarka pelajar minggu tu kena nyedia Sabat, June 24._