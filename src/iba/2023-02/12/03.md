---
title:  Pengawa ti Ngelaban
date:   12/06/2023
---

`Bacha 2 Tesalonika 2:3, 4, 9–12. Nama ti ditilit Paul deka nyadi ba hari-hari ti penudi ila? Nama kelai ke diberi iya kena ngelala jelu nya, iya nya kuasa ‘antikristus’ nya?`

Rasul Paul udah nangkan orang Kristen senentang “pengawa ti ngelaban” tauka mungkir pemendar ari Jaku Allah Taala. Iya irauka benih mungkir tauka ngelaban nya udah bisi dalam gerija Penyanggup Baru, lalu deka tumbuh enggau galak sekumbang abad taun jeman-jeman sebedau penatai Jesus ti kedua kali. Injil ke pelesu deka masuk kedalam gerija, lalu nyarutka Jaku Allah Taala.  

Sitan meh ke nguluka pengawa ngelaban tu. Iya meh ke disebut “iya ke jai,” “iya ke enda beradat” ke deka “ngeninggika diri ari atas semua utai ti dikumbai petara tauka utai ti disembah, lalu nudukka diri dalam Rumah Sembiang Allah Taala” (2 Tes. 2:4). Tang “apai penipu” tu bekereja nengah mensia deka ngulihka tuju iya. Kelai pengelala dalam Daniel enggau Pemandang, nunjukka tanduk ti mit dalam Daniel 7, jelu dalam Pemandang 13 enggau 14, enggau “iya ke enda beradat” dalam 2 Tesalonika 2, semua bejaku pasal orang ke sama. 

The SDA Bible Commentary nerangka iya munyi tu: “Lebuh nubuatan Daniel dibandingka enggau kuasa ke bejaku busung ke nganti penuduk Rome kapir. . . , enggau lambang ke diberi John pasal jelu ke baka engkuli nya. . . . nunjukka penyemaka entara tiga berengkah penerang tu, iya nya, [tanduk ti mit, kuasa jelu, enggau iya ti enda beradat]. Ari tu, kitai nyimpulka Daniel, Paul, enggau John, sama bejaku pasal siti kuasa ti sama, . . . nya meh “papacy” (kuasa Pope/Paus).”—Volume 7, p. 271. 
  
Utai ke penting dikingatka kitai ditu, iya nya nubuatan Bup Kudus ditu bejaku pasal siti sistem pengarap ke udah ngamahka Jaku Allah Taala, nukar injil ngena ajar tradisi mensia, lalu udah limpang ari pemendar Bup Kudus. Nubuatan-nubuatan tu udah diberi Allah Taala ke pemadu kasih dikena nyediaka raban mensia ungkup penatai Jesus. Sida tu negur tauka ngerara tubuh-tubuh pengarap ke udah murtad lalu udah limpang ari Jaku Allah Taala, tang ukai reti nya mensia ke dalam pengarap nya (peda P’dang. 18:4). Pesan ti dikenataika kitai ditu iya pasal siti sistem ke udah nipu bejuta-juta mensia. Taja pen sida nya udah kena tipu, sida nya dikerinduka Jesus amat. Nya alai, kitai patut mela sida enggau jalai ti patut.  

`“Kereja ngagai orang baka ke dikedekaka kita kereja orang ngagai kita, laban nya reti Adat, enggau ajar sida nabi”(Matt. 7:12, NKJV). Baka ni ku kitai mesti nitihka prinsip tu lebuh bejaku pasal kuasa jelu dalam Pemandang 13 enggau 14 tu?`