---
title:  Bakal Balat
date:   11/06/2023
---

Baka ke udah dipelajarka kitai, kuasa ti dilambangka jelu dalam Pemandang 13 enggau 14 nya meh sistem sembah ke pelesu di seluruh dunya tu. Tang bisi agi utai bukai nambahka nya.

`Bacha Pemandang 13:5; Pemandang 12:6, 14; enggau Daniel 7:25. Ni pengelama kuasa tu deka nguasa dunya agama sekumbang abad ke dulu suba?`

Jelu nya deka terus bekuasa sapengelama siti timpuh ti spesifik dalam sejarah. Dalam nubuatan ti betimpuh, sehari dalam nubuatan sebaka enggau setaun ke literal. Dalam ayat Penyampau 14:34 kitai macha: “setaun ke genap hari”—bekenaka prinsip sehari ke setaun. Ku Allah Taala, sekali agi, “sehari ke genap taun” (Esek. 4:6). Prinsip tu udah nunjukka diri betul amat lebuh nerangka nubuatan ti betimpuh, baka ti dipeda pa 70 minggu dalam Daniel 9:24–27. Lebuh kitai ngitung timpuh ke disebut dalam Pemandang 13:5 iya nya empat puluh dua bulan, lalu sebulan nya 30 hari, kitai bulih 1260 hari nubuatan tauka taun ke literal.  Kalendar orang kelia selalu iya bisi 360 hari dalam setaun.  
    
Dalam abad ke empat, Raja Besai orang Rome ke benama Constantine, ngeresmika pengarap Kristen di seluruh empayar iya. Lebuh iya mindahka indu nengeri iya ngagai Byzantium ba taun a.d. 330 enggau tuju deka ngempungka empayar timur iya enggau barat, tu ninggalka Rome puang nadai bisi tuai agi. Pope tauka paus, pen ngisi penuduk ke puang nya. Lalu iya pen nyadi ukai semina tuai pengarap ke bekuasa tang mega tuai kuasa politik ke kuat di menua Eropah. Dalam taun a.d. 538, Justinian, Raja Besai Rome ke bepengarap kapir, enggau chara resmi meri bishop Rome peranan nyadi pengelindung pengarap. Gerija lebuh jeman pertengahan nya kelia nyadi kuasa besai ari taun a.d. 538 ngagai a.d. 1798, nyengkaum pengawa jai ke ngemerinsaka orang Kristen bukai baka ke disebut ba pun pelajar tu. Raja Napoleon ari menua Peranchis ngirumka Jeneral Berthier ngagai Rome lalu nangkap pope/paus ba taun a.d. 1798, betul-betul ngamatka jaku nubuatan.  
 
Jeneral Berthier enggau bala sedadu iya nangkap Pope Pius VI(6) lalu muai iya ari kerusi diraja pope. Nya reti iya pala pope balat amat bakal lebuh nya, tang, ku Pemandang 13:12, bakal ke balat nya deka gerai, lalu semua dunya deka ninga lebih mayuh agi utai ari jaku kuasa jelu tu. 

`Perundingka nuan berapa ngalitka ati nubuatan Bup Kudus enggau baka ni iya mandangka ngagai kitai pasal berapa nemu Allah Taala senentang utai ti deka nyadi dudi hari. Nama ke patut diajar fakta tu ngagai kitai senentang kebuah kitai tau amat arapka jaku semaya Allah Taala, nyengkaum iya ke bedau dipeda kitai dikamatka agi?`