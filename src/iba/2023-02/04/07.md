---
title:  Tambah Penemu
date:   21/04/2023
---

Perundingka jaku Paul ke ngalitka ati dalam Hebrews 7:25, iya ke bejaku senentang Jesus ke nyadi Imam Besai kitai, ke madah, “Iya ulih, ke diatu enggau ke belama-lama iya, nyelamatka orang ke datai ngagai Allah Taala, ulih Iya” (NKJV). Nyelamat ke pemadu iya. Leka jaku Grika “pemadu iya” reti nya, “enggau penuh, enggau pengabis iya.” Jesus meh ke nyelamatka kitai; pengawa kitai meh nyerahka diri ngagai Iya, nuntut pemenang Iya ungkup kitai. Pengarap kitai mesti dalam Iya, lalu ukai dalam diriempu.  

“Kitai ulih nyimpulka empas genteran jaku “nangika Allah Taala” dalam Pemandang nya nyadika kangau Allah Taala ti penudi ngagai mensia ngambika milih Iya nyadika Allah Taala sida ke bemulia sereta bekuasa, . . . iya ti deka menang ngalahka semua kuasa penyai ke nyakal Iya enggau pelan Iya ungkup mensia (cf. [P’dang.] 14:9–11). Penangi tu enda mandangka diri, sekurang iya, enda diatu (cf., [P’dang.] 6:14–17), dalam penakut sereta gegetar, tang dalam penyerah ti penuh pengaga enggau pengerindu ngagai adat Allah Taala sereta ngagai penyembah ka Allah Taala. Nadai bisi kuasa bukai ke patut diberi sembah enggau penaluk kelimpah ari Iya. Iya ke bendar, nadai bisi pilihan bukai, laban utai ke mandangka diri ba tisi konflik dunya baka ke amat, iya ke bendar semua pengawa ti dikereja kuasa antu ti udah ditaga deka dibuai abis (Pemandang 16:13, 14; 17:14; 20:11–15). Penangika Tuhan nya meh kangau ari Tuhan ke positif . . . ngambika kitai setanah enggau Tuhan dalam laya besai nya ngambika kitai ulih bediri ngadap mua Tuhan ke penuh mulia, sereta penuh enggau pengaga dalam kaul ke kekal enggau Jesus ([P’dang.] 21:3–4; [P’dang.] 22:3–5).”—Ángel Manuel Rodríguez, “The Closing of the Cosmic Conflict: Role of the Three Angels’ Messages,” p. 27.

**Tanya ti Deka Dipejuraika**:

`Perundingka kuasa Allah Taala ke pemadu besai, Iya ke udah nengkebang sereta ngidupka kosmos [langit dunya]. Runding kitai enda ulih nyagam idea pasal kosmos; baka ni ku kitai ulih nyagam senentang Allah Taala ti Penengkebang nya deh? Perundingka berapa besai sereta luas sereta bekuasa Allah Taala nya enti dibandingka enggau kitai. Lalu Allah Taala tu deka ngakim kitai ba siti hari ila? Baka ni ku fakta tu nyaup kitai meretika idea pasal “nangika Allah Taala” enggau nama reti iya?`

`Baka ni ku kitai deka nyeliahka legalisma lebuh kitai bejuraika konsep pengudus, ngalahka, enggau pemenang, nitihka ajar Bup Kudus? Nama kebuah kitai mesti selalu ingat semina pemenang Kristus, datas regang nya, aja ke nyadika pelajar pengadang keselamatan kitai, enda ngira pemenang (tauka pengagal) kitai ditu, diatu?`

`Nama kebuah, taja pen bisi semua semaya ti meri kitai pemenang ngalahka dosa, agi meh kitai suah gagal lalu enda ulih nitihka stended pengelurus ke udah diberi Jesus Empu nyadika teladan kitai enggau semua semaya ke ulih diempu kitai mega? Nama penyalah ke digaga kitai lebuh kitai enda nyagi Allah Taala ngereja dalam kitai utai ke udah disemayaka Iya?`