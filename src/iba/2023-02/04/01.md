---
title:  Nangika Allah Taala Lalu Meri Mulia ka Iya
date:   15/04/2023
---

### Bacha ka Pelajar Minggu Tu
Pemandang 14; P’kal. 22:12; Pengajar 12:13, 14; Kol. 3:1, 2; Heb. 12:1, 2; 1 Kor. 3:16, 17.

> <p>Ayat Dikingat</p>
> “Tu begunaka ati ti tan ari bala nembiak Tuhan, iya nya sida ke ngasika pesan Allah Taala, sereta tetap ati arapka [tauka ngembuan pengarap] Jesus” (Pemandang 14:12, NKJV).

Siku penulis bansa Denmark ke benama SØren Kierkegaard bisi nusi jerita sempama pasal timpuh pengujung dunya tu. Baka tu ku jerita sempama nya: 
 
Bisi api nyadi ba belakang panggau siti panggung. Siku badut (clown) ke sigi enggau dalam program dia, pansut ke mua lalu meri amaran ngagai bala penonton: Jampat kita pansut ari tu; bisi api makai panggung tu! Bala penonton ngumbai iya ngeluji sida aja, lalu sida pen betempap jari. Sekali agi iya meri amaran nya: Jampat kita pansut ari tu! Lari ari tu! Tang makin bebendar agi iya meri amaran nya, makin balat agi orang betempap jari. Ungkup Kierkegaard, baka nya meh gaya pengujung dunya tu; ditempapka mensia jari lebih agi sida ke ngumbai nya jaku keluji, jaku tundi aja. 

Tang pengujung dunya, enggau pekara ke nyadi ke mai ngagai timpuh pengujung nya, baka ti ditemu kitai, ukai jaku tundi nya. Dunya tu betunga enggau krisis ke pemadu serius kenyau ari Bah kelia. Iya ke bendar, Peter empu ngena jerita Ai Bah nya nyadika simbol tauka sempama timpuh pengujung, lalu meri jaku amaran sama baka dunya kelia mati laban ai bah, ba timpuh pengujung tu “langit deka lesap enggau munyi ti inggar, lalu semua utai deka luluh magang laban api, lalu dunya enggau semua utai ti udah dikereja di dunya tu deka diayanka magang tauka ditunu magang” (2 Pet. 3:10, NKJV). Nya alai, udah kitai diberi jaku amaran senentang utai ti deka nyadi, diatu kitai enda tau enda nyediaka diri, mega. 

_*Pelajarka pelajar minggu tu kena nyediaka Sabat, April 29._