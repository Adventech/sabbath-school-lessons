---
title:  Nangika Allah Taala
date:   16/04/2023
---

Tuju bup Pemandang ungkup serak kitai ke diatu iya nya dikena nyediaka mensia nyambut penatai Jesus ti enda lama agi lalu beserakup enggau Iya dalam pengawa nyibarka berita pesan Iya ti penudi ngagai dunya tu sebedau Iya datai  baru. Bup Pemandang ngayanka pelan Allah Taala lalu mungkar pelan Sitan. Iya mai kangau ti penudi ari Allah Taala, dalam berita pesan Iya ti berat, sereta kekal belama iya ngagai semua mensia. 

`Bacha kangau rasul John ke pemadu berat ba timpuh pengidup diatu dalam Pemandang 14:7. (Peda mega P’kal. 22:12; Mas. 89:7; Jaku Dalam 2:5; Pengajar 12:13, 14; Epe. 5:21.) Nama jaku lalau ti spesifik ti diberi iya ngagai kitai ditu?`

Leka jaku “nangi” dalam jaku Grika Penyanggup Baru ke dikena dalam Pemandang 14:7 iya nya phobeo. Iya dikena ditu ukai dalam reti takut ka Allah Taala, tang dalam reti nangi sereta bebasa ka Iya. Iya mai reti taluk ti penuh sereta penyerah ti pemadu iya ngagai peneka Iya. Iya mai reti sikap runding kitai bepuak ba Allah Taala, lalu ukai ba diriempu. Iya bedanjang enggau sikap Lucifer dalam Isaiah 14:13, 14, lebuh iya bejaku dalam ati diri, “Aku deka niki ke langit, lalu nudukka kerusi diraja aku ari atas bintang ti pemadu tinggi. Aku mega deka duduk baka raja ba bukit ti di utara ba endur alai bala petara begempuru. Aku deka niki ngagai punchak mua hari lalu nyadi sebaka enggau Allah Taala ti Pemadu Bekuasa” (NKJV). 

Sikap ke betul, nya meh sikap Kristus, “taja pen Iya endang Allah Taala tang Iya enda ngumbai diri sebaka enggau Allah Taala, . . . Iya ngemaruhka Diri, lalu ngasi nyentuk ke mati, indah mati ba kayu regang” (Pil. 2:6, 8, NKJV).

Batang pekara dalam laya besai nya endang senentang nyerahka diri ngagai Tuhan Allah Taala. Lucifer semina ngerunding diriempu aja. Iya enggai nunduk ngagai sebarang kuasa bukai tang semina enggi diriempu aja. Ari ti nunduk ngagai Allah Taala ti duduk ba kerusi diraja, Lucifer ingin deka nyadi raja lalu duduk ba kerusi diraja nya. Enti disimpulka pandak, nangika Allah Taala reti nya ngengkah Iya lumur satu dulu dalam runding kitai. Reti nya kitai muai ke tisi sikap ti beberatka diriempu enggau penyumbung kitai lalu idup semina ungkup Tuhan aja.  

Lalu nyata amat utai tu beguna sereta berat amat laban tu meh jaku ke terubah pansut ari mulut melikat keterubah ari sida tiga melikat nya. 

Ari nya, kitai enda tau enda mendingka iya. 

`Nama peneleba nuan empu senentang nangika Allah Taala? Baka ni nuan deka nerangka ngagai orang, ngena jalai ke positif, nama kebuah “nangika Allah Taala” nya utai ke manah?`