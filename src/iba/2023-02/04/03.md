---
title:  Nangi Sereta Ngasika Allah Taala
date:   17/04/2023
---

Nama agi diajar Bup Kudus ngagai kitai senentang nama reti nangika Allah Taala? 

`Bacha Ulang Adat 6:2; Masmur 119:73, 74; enggau Bup Pengajar 12:13, 14. Nama ti ditunjukka ayat-ayat tu ti nyadi ketegal “nangika Allah Taala”?`

Ayat-ayat tu nunjukka kaul entara nangika Allah Taala enggau ngintu pesan Iya. Nangika Allah Taala nya meh sikap ke nunduk sereta bebasa ke ngujungka kitai deka ngasika Iya. Kangau ari serega ke berat amat iya nya ngasuh sida ke udah diselamatka ulih pengasih ngambika ngasika pesan tauka jaku perintah Allah Taala (Epe. 2:8–10). Pengasih (grace) enda ngelepaska kitai ari ngasika jaku pesan Allah Taala. Injil ngelepaska kitai ari ukum adat, ukai ari tanggung-jawap ngasika iya.

Pengasih ukai semina ngelepaska kitai ari penyalah kitai ke udah, tang iya mega meri kitai kuasa ngambika ulih idup ngasika ka Tuhan diatu. Rasul Paul madah, “Allah Taala udah meri kami pengasih enggau pengawa nyadi rasul mai semua orang bansa bukai arap sereta ngasika nama Iya, (tauka ngambika kitai ngasika pengarap nya ba entara semua bansa)” (Rom. 1:5, NKJV). 
    
Bisi sekeda orang ke ngembuan penemu ke nyelai amat ke madahka pengelepas ulih pengasih nya udah muai adat Allah Taala tauka ngurangka tanggung-pengawa kitai ngasika iya. Dalam penemu sida sebarang jaku pasal ngasika Adat nya dikumbai “legalisma.” Ku jaku sida, Kami deka ka Jesus aja. Tang tanya kitai, “Jesus ke ni nya deh?” Jesus ke ditempa kitai empu kah, tauka Jesus ke dalam Bup Kudus? Jesus ke dalam Bup Kudus enda sekali-kali deka nguluka kitai ngemaruhka Adat Iya, laban nya meh transkrip tauka rekud perangai Iya. Jesus ke dalam Bup Kudus enda deka mai kitai ngurangka doktrin tauka ajar Bup Kudus, laban nya nunjukka enggau lebih terang agi sapa Iya nya enggau nama pelan Iya ungkup dunya tu. Jesus ke dalam Bup Kudus enda sekali-kali deka mai kitai ngubah ajar Iya ti ngasuh kitai idup kudus sereta lurus ngagai atur sembah ke enda beguna. Jesus meh semua ajar tauka doktrin ke bendar dipeda nyengenda. Jesus meh pemendar ti nyadi mensia. Iya meh ajar tauka doktrin ke idup-idup. 

Kangau Pemandang ti penudi tu, ngangauka kitai nengah pengarap dalam Jesus ngambika nerima enggau penuh semua utai ti deka diberi Iya. Iya ngasuh kitai “nangika Allah Taala,” ti dipandangka kitai ulih pengarap dalam kuasa Iya ti ngelepaska kitai lalu meri kitai kuasa ngambika ulih idup kudus sereta ngasika Iya.  

`Baka ni ku jaku Jesus tu—“Anang takutka sida ke munuh tubuh, tang enda ulih munuh semengat. Tang kita patut nangika Allah Taala ti ulih ngerusak tubuh enggau semengat kita di neraka” (Matt. 10:28, NKJV)—ulih nyaup kitai meretika nama reti nangika Allah Taala?`