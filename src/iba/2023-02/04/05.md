---
title:  Meri Mulia Ngagai Allah Taala
date:   19/04/2023
---

Lebuh mansik baka ni genteran jaku “meri mulia ngagai Allah Taala” (P’dang. 14:7) dalam Penyanggup Lama, kitai meda baka ni iya suah (tang ukai semina) dikena dalam konteks bechara tauka ngakim ti dikereja Tuhan (Josh. 7:19; 1 Sam. 6:5; Jer. 13:15, 16; Mal. 2:2), sama baka ti dikena dalam berita pesan melikat keterubah, (P’dang. 14:7). Idea tu mega, dipeda, dalam Pemandang 19:1, 2—“Aliluya! Pengelepas, mulia enggau kuasa endang enggi Allah Taala kitai, laban Iya ngakim ngena pemendar enggau pengelurus!” (NKJV).

`Bacha 1 Korint 3:16, 17; 1 Korint 6:19, 20; enggau 1 Korint 10:31. Baka ni ku ayat-ayat tu nyaup kitai meretika siti jalai kitai ulih meri mulia ngagai Allah Taala?`

Nitihka rasul Paul, tubuh kitai tu meh kaaba, endur Roh Allah Taala diau, kaaba ke digaga kudus laban Allah Taala bisi dia. Bup Kudus meri kitai kangau ke terang amat ngambika kitai meri mulia ngagai Allah Taala ari semua segi pengidup kitai. Lebuh Allah Taala nyadika tengah tauka pusat pengidup kitai, siti aja pengingin ati kitai, iya nya deka meri mulia ngagai Tuhan, sekalika ngena pemakai kitai, gari ke dikena kitai, pemerindang kitai, tauka interaksi/kaul kitai enggau orang bukai. Kitai meri mulia ngagai Allah Taala lebuh kitai mandangka perangai Iya ke rindu ngagai dunya nengah komitmen kitai ti deka ngereja peneka Iya. Tu utai ke lebih agi penting ari segi pemereti kitai pasal timpuh ngakim ba timpuh pengujung dunya tu. 

`Bacha Rome 12:1, 2. Nama kangau ke digaga rasul Paul senentang pemesai guna pilihan dalam pengidup kitai?`

Leka jaku Grika ke dikena dalam Penyanggup Baru ke nyebut tubuh, nya meh somata, iya ke lebih manah agi disalin dalam reti tubuh segala--iya nya, tubuh, runding, enggau emosi tauka pengasai kitai. Versi salin Bup Kudus Phillips nyalin jaku nya ngagai “jalai kita patut nyembah Iya.” Enti disebut ngena jaku bukai, reti nya, lebuh nuan ngaga komitmen ke penuh deka “nangika Allah Taala” lalu “meri mulia ngagai Iya” dalam semua utai ti dikereja nuan, meri semua runding, tubuh, enggau emosi nuan ngagai Iya, lalu tu meh jalai nyembah Allah Taala ke betul. Lalu pia mega, dalam rampa pengakim Allah Taala, nentuka diri ngasi, nya sigi penemu ke manah amat.   

`Perundingka nama ti dikereja nuan ngena tubuh nuan. Nama ke ulih dikereja nuan kena nentuka diri, amat, ngemuliaka Allah Taala?`