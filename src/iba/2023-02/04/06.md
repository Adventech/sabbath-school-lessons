---
title:  Orang ke Menang dalam Pemandang
date:   20/04/2023
---

Tu meh “sida ke ngasika pesan Allah Taala, sereta tetap ati arapka Jesus [tauka ngembuan pengarap Jesus]” (P’dang. 14:12). Tu meh gambar sida nembiak Allah Taala ke taluk ngagai Iya ba timpuh pengujung dunya tu. Taja pia, semina siti aja jalai orang ulih ngintu pesan Allah Taala, dulu suba tauka diatu, iya nya semina nengah pengarap Jesus. Peratika ayat nya enda madah, “pengarap dalam Jesus,” taja pen nya pemadu penting, tang jaku “pengarap Jesus” ke lebih besai agi reti. Kualiti pengarap meh utai ke ngasuh Kristus ulih menang ngalahka penguji Sitan ke pemadu besai. Pengarap nya meh pemeri ke udah diberi ngagai genap iku kitai. Lebuh kitai bekenaka pengarap ke udah diengkah Roh Kudus dalam ati kitai, pengarap nya deka tumbuh mansang. Kitai nyadi pemenang, ukai ulih kuasa pilihan kitai, tang ulih kuasa Kristus ke idup ke bekereja nengah kitai. Kitai nyadi pemenang, ukai ketegal sapa kitai tang laban sapa Iya nya.  
    
Kitai ngalahka laban Iya udah ngalahka. Kitai menang laban Iya udah menang. Kitai ulih ngalahka penguji laban Iya udah ngalahka penguji.  

`Bacha Hebrews 4:14–16 enggau Hebrews 7:25. Nama jalai kena kitai menang sereta idup “nangika Allah Taala” lalu “meri mulia ngagai Iya”?`

Jesus, Anak Allah Taala udah ngalahka semua penguji antu Sitan. Iya nyatup penguji enggau pengarap ka jaku semaya Allah Taala, lalu nyerahka peneka Iya ngagai peneka Apai Iya lalu bepanggai ba kuasa Apai Iya. Pechayaka Iya, merening ngagai Iya, arap dalam Iya, kitai, mega deka ulih menang. Jesus nya meh semua-mua iya ungkup kitai, lalu berita pesan tiga melikat nya endang semua iya pasal Jesus. Berita Pemandang nya meh berita pemenang, ukai pengalah. Iya bejaku pasal orang ke menang nengah pengasih enggau kuasa Iya.  

Leka jaku “menang” bisi dikena 11 kali dalam bup Pemandang. Dalam genera senentang tujuh buah gerija ke nyempamaka gerija Kristen berengkah ari jeman keterubah nyentuk ngagai jeman kitai diatu, ke bisi orang ke arap ba tiap iti serak, ke dipadahka John sida ke udah “menang.”  Ba timpuh pengujung tu sida ke “menang” deka bempu semua utai (P’dang. 21:7). Tu ukai legalisma. Semina pemenang nengah Jesus Kristus, ke ngembuan pengidup pengelurus ke sempurna, lalu, nya aja meh ke meri sida semaya pengidup ti meruan belama iya. Tu meh pengarap ti bekereja. Tu meh pengasih ti ngubah, ngaga baru, sereta ngaga kereja ajih dalam pengidup sida ke arap. 

`Kati bisi utai dalam pengidup nuan ke ingin nuan deka ngalahka iya? Baka ni ku kitai deka ngaga pengingin tu nyadi tindakkan kitai? Nama singkang ke praktikal ke ulih diambi kitai ngambika kitai ulih nyadi “orang ke menang” dalam Pemandang?`