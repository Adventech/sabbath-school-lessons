---
title:  Gambar ke Penuh Mulia
date:   25/04/2023
---

Bup nubuatan Daniel enggau Pemandang tu endang dua begembar ti nunjukka ngagai kitai utai ti mansang nyadi ba timpuh pengujung dalam sejarah dunya tu. Bup Pemandang madahka timpuh Allah Taala bechara udah datai. Bup Daniel madahka pengawa bechara nya udah berengkah.  
Dalam Daniel 7, Allah Taala mandangka sejarah dunya tu ngagai nabi nya. Bansa deka angkat lalu labuh. Perintah ti bekuasa deka ngindik sida nembiak Allah Taala. Udah ke bejaku pasal Babilon, Media-Persia, Grika, Rome, pengelabuh Empayar Rome, enggau pengawa ke ngemerinsaka gerija Tuhan dalam pengelama 1,260 taun baka ti dipeda dalam ayat (Dan. 7:25; peda mega P’dang. 12:14), Allah Taala pen nguingka runding Daniel ngagai gambar ti penuh mulia pasal utai ti deka nyadi ti deka ngemetulka semua utai. Perening nabi nya dikuingka Tuhan ari meda pengangkat enggau pengelabuh bansa-bansa enggau kuasa-kuasa ke ngindik sereta nekanka sida nembiak Tuhan, ngagai bilik endur Allah Taala duduk merintah universe tu, ngagai timpuh bechara ti penudi, ke alai Tuhan deka ngemetulka semua utai ti salah lalu numbuh sereta ngukuhka perintah Iya ti lurus ti deka bisi meruan belama iya. 

Allah Taala mai Daniel dalam genera nubuatan ari penyarut enggau konflik ke di dunya tu ngagai pemanah mulia kaaba serega enggau kort Allah Taala ti duduk deka ngatur pechara, ke alai Kristus, ti sepatut iya nyadi Raja ti merintah dunya tu, deka nerima ari Apai Iya perintah ke sigi patut enggi Iya.   
 
`Bacha Daniel 7:9, 10, 13 lalu tusi nama ti dipeda Daniel dalam ayat-ayat nya. Pia mega, nama pemutus pechara ti penudi nya? Peda Daniel 7:14, 26, 27.`
  
Destini genap iku mensia diputuska dalam kort serega. Pemetul deka mujur. Pemendar deka menang. Pengelurus deka bekuasa. Tu meh siti ari senario ke pemadu manah, ke ngalitka ati, dalam seluruh Bup Kudus. Lalu berita manah ditu, iya nya, pengujung ke manah deka datai ngagai sida nembiak Allah Taala ke taluk ngagai Iya, iya nya, sida ke digari ngena pengelurus Kristus.  
Jesus datai ngagai Apai Iya ti di serega, dipeda seluruh universe. Bala serega deka begelumu ngelingi penuduk diraja Allah Taala. Semua orang ke nadai bedosa di seluruh universe deka bediri enggau alit ati betatika pengawa bechara nya. Laya besai ke udah nyadi sekumbang beribu-ribu taun nya deka abis enda lama da agi. Perang ti berebutka penuduk diraja ti merintah seluruh universe, deka diputuska enggau penuh, enggau abis.   

`Betul amat jaku Daniel senentang perintah ke datai sereta lenyau, baka ti udah ditilit. Enti pia, nama kebuah utai ti betul sereta ti patut amat dikereja kitai, iya nya, arapka Jaku Allah Taala senentang perintah ti penudi, iya nya “perintah ti meruan belama iya”, iya ke enda deka abis?`