---
title:  Pengasih Allah Taala enggau Pengakim
date:   24/04/2023
---

Regang enggau pengakim nya sama mandangka Allah Taala nya lurus sereta kasih. Adat ti dilanggar nuntut ukum mati ungkup orang ke bedosa. Keadilan madah, “Upah dosa nya meh pemati.” Pengasih nyaut, “tang pemeri ti diberi Allah Taala pechuma nya pengidup ti meruan belama iya dalam Jesus Kristus Tuhan kitai” (Rom. 6:23, NKJV). Enti adat Allah Taala udah diubah tauka dibuai, udah tentu Jesus enda ibuh mati. Pemati Jesus mandangka Adat Allah Taala nya kekal belama iya, lalu adat nya meh ke nyadi pelasar dikena bechara tauka ngakim nya.  

`Bacha Pemandang 20:12. Baka ni kitai deka diakim? Nama kaul kereja badas kitai ngagai keselamatan kitai?`

Utai ti dikereja kitai mandangka pilihan kitai enggau penaluk kitai ngagai Allah Taala. Nitihka Epesus 2:8, 9, “kita udah diselamatka ulih pengasih, ketegal pengarap. . . ukai datai ari pengawa ti dikereja kita, ngambika kita enda ulih temegahka nya” (NKJV). Tang lebuh Kristus nyelamatka kitai, Iya ngubah kitai. “Laban kitai digaga Allah Taala, ditempa Iya dalam Jesus Kristus ngambika kitai ngereja pengawa ti manah ti udah disedia Allah Taala ke kitai nyadika jalai pengidup kitai” (Epe. 2:10, NKJV).

Pengawa badas ti dikereja kitai, ari kuasa Roh Kudus, enda ulih nyelamatka kitai, tang iya nunjukka pengarap kitai nya tuchi tauka betul. Pengawa Allah Taala ti ngakim, ti penudi nya, deka muai semua pengawa nipu, ke ngakal, ke ngemula, ke ngaga diri, lalu nanchum kedalam lubuk ati kitai. Lebuh meri kitai gambar baka ni gaya kitai deka bediri ba mua Allah Taala lebuh bechara nya, Ellen G. White meri kitai penerang ti terang tu pasal baka ni berita manah injil enggau timpuh bechara nya endang beganding bau enggau pangan diri. 

“Fakta ti nunjukka sida ti dikumbai nembiak Allah Taala ke dipeda bediri ba mua Tuhan ngena gari ti kamah patut amat ngasuh kitai ke ngambu diri nembiak Iya ngemaruhka diri lalu mansik ati diri enggau dalam. Sida ke amai nuchi pengidup diri nengah ngasika pemendar deka ngembuan runding ke pemadu baruh pasal diriempu. Makin semak sida meratika perangai Kristus ke nadai petik nya, makin kuat agi pengingin ati sida deka nyadi baka gamal Iya, lalu makin kurang sida deka meda penuchi enggau pengudus dalam diriempu. Tang, taja pen kitai patut sedarka gaya pengidup diri ke bedosa, kitai enda tau enda bepanggai ba Kristus nyadika pengelurus kitai, pengudus kitai, enggau pengelepas kitai. Kitai enda ulih nyaut jaku dawa Sitan ke ngelaban kitai. Siku Kristus aja ke ulih ngapil ngarika kitai. Iya ulih madamka jaku dawa Sitan ngena saut ke ukai bepelasarka pemanah kitai, tang ba pemanah Iya Empu.”—Testimonies for the Church, vol. 5, pp. 471, 472.

`Baka ni ku nuan meda, dalam jaku Ellen White tu, baka ni berita manah injil tu enda ulih diperaraka ari pengawa bechara nya? Nama pengadang ke ulih diambi nuan ungkup diriempu dalam kaul entara injil enggau pengakim tu?`