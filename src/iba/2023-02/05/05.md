---
title:  Nampai Serega
date:   26/04/2023
---

Dalam Pemandang 4, John meda siti pintu tebuka di serega lalu ninga nyawa ngangauka iya, “Niki ke atas kitu. Aku deka nunjuk ke nuan utai ti enda tau enda nyadi udah lepas tu” (P’dang. 4:1, NKJV). Jesus ngasuh rasul nya nampai nengah pintu kaaba serega ke tebuka nya lalu meda gambar ke kekal dalam laya besai entara pemanah enggau penyai. Kitai, mega, ulih nampai nengah pintu ke tebuka nya sama enggau John lalu meda chara ngelansa pelan keselamatan ti kekal nya. Kitai tu nyadi saksi senentang isu-isu ke benung dipecharaka dalam kort serega. Batang isu-isu dalam laya besai entara pemanah enggau penyai benung nyadi ba mua mata kitai. 

`Bacha Pemandang 4:2–4. Nama utai ke dipeda nuan ditu ke sebaka enggau pengawa bechara ke disebut dalam Daniel 7?`

Utai ke nyata dipeda ditu iya nya bilik penuduk diraja Allah Taala. Allah Taala Apai duduk datas kerusi diraja Iya lalu dikelingi bala melikat serega. Bisi guntur, bisi kilat bepanchar, ti nyempamaka pengawa Tuhan ti ngakim. Kitai mega meda dalam Pemandang 4:4 bisi 24 iku tuai ke duduk ngelingi kerusi diraja. 

Sapa sida tuai 24 iku tu? Rambau orang Israel dulu munya bisi 24 bagi orang Lewi ke nyadi imam. Sida imam tu ngarika umat Tuhan ba mua Iya. Dalam 1 Peter 2:9, rasul Peter madahka orang ke arap rambau Penyanggup Baru disebut “bansa ti dipilih,” “bala imam diraja.” Engka sida tuai 24 iku tu, nyempamaka semua orang ke udah diselamatka, iya ti deka nyembah enggau ati gaga ngelingi kerusi diraja Allah Taala; tauka, engka, sida nya nyempamaka raban sida ke udah diangkatka idup baru lalu dibai Jesus nikika serega enggau Iya (Matt. 27:52, Eph. 4:7, 8).  

Enda milih ni saut ke betul, tu endang berita manah. Sekeda sida ke udah diselamatka ari dunya tu bisi dia, ngelingi kerusi diraja Allah Taala. Sida nya udah kala belaban enggau penguji baka kitai mega. Nengah pengasih Kristus enggau kuasa Roh Kudus, sida udah menang ngalahka penguji nya.  Sida ngena “gari burak” ke nyempamaka pengelurus Kristus ke nutup sereta nuchi dosa sida. Sida bisi makota emas ba pala sida ti nyempamaka sida udah menang dalam perang ngelaban penyai lalu diitung dalam raban orang ti penuh pengarap diraja serega. 

Kitai meda kerusi diraja di serega lalu Allah Taala duduk datas iya. Bisi bala melikat ngelingi kerusi nya, lalu enda lama udah nya selampur serega pen belagu, lalu munyi lagu puji nya makin inggar ke inggar, ku sida: “O Tuhan Allah Taala kami, Nuan endang patut nerima mulia, basa enggau kuasa, laban Nuan udah ngaga semua utai, lalu ulih peneka Nuan, sida ditempa, lalu diberi pengidup.” (P’dang. 4:11, NKJV).