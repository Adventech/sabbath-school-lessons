---
title:  Pemesai Reti Timpuh Bechara Nya
date:   23/04/2023
---

Bup ti penudi dalam Bup Kudus, iya nya, bup Pemandang, numpu ngagai pengujung laya besai entara pemadas enggau penyai ke bejeman-jeman udah nyadi. Lucifer, iya nya siku melikat, ke angkat ngelaban Tuhan, udah enchabar pengelurus, pengadil, enggau penemu-dalam Allah Taala. Iya nuduh Allah Taala nya enda adil sereta enda lurus ati dalam chara Iya merintah universe tu. Dalam bechara ti penudi dalam bup Pemandang tu perangai Allah Taala meh ke nyadi batang isu dalam laya nya.  

`Ku Pemandang 14:7: “Nangika Allah Taala, lalu pujika mulia Iya, laban maya udah datai alai Iya deka ngakim. Sembah meh Iya ti udah ngaga serega, tanah, tasik enggau mata ai!” (NKJV). Nama kebuah iya bisi reti ke besai, iya nya, sereta kitai udah dipadahka senentang “injil ti meruan,” nya berita pesan melikat ti keterubah bejaku senentang Allah Taala bechara tauka ngakim? Nama kaul “berita manah injil ti meruan nya” ngagai hari Allah Taala bechara tauka ngakim?`
 
Berita manah injil enggau pengawa ngakim nya, endang begulai dalam pesan melikat ti keterubah, lalu seduai nya endang senyadi lalu enda ulih diperaraka. Enti enda ketegal bisi “berita manah injil ti meruan” nya, udah tentu kitai nadai bisi pengadang ungkup bechara nya. Iya ke bendar, baka ti deka dipeda kitai, “berita manah ti meruan nya” meh, siti-iti nya aja pengadang/pengharapan kitai dalam pengakim nya. Nadai ibuh ditanyaka agi endang sebagi ari isi injil tauka berita manah nya meh jaku gerah pasal hari bechara tauka ngakim nya. 

Sekumbang bechara tauka ngakim nya, dunya-dunya bukai ke nadai bedosa deka meda baka ni Allah Taala udah ngereja semua utai ke ulih dikereja Iya kena nyelamatka genap iku mensia. Hari ngakim tu deka mandangka pengelurus enggau pengasih Allah Taala. Iya bejaku pasal pengerindu enggau adat Allah Taala. Iya bejaku pasal pengasih Iya ti nyelamatka enggau kuasa Iya ti ngelepaska.  

Pengawa ngakim tu meh siti bagi ti penudi iya dalam pengawa Allah Taala ti mutarka penaggul dosa. Dalam laya besai entara pemadas enggau penyai di universe tu, Allah Taala udah nyaut jaku tuduh Sitan datas regang, tang ba hari bechara/ngakim nya ila, Iya mandangka Diri udah ngereja semua utai ke ulih dikereja iya dikena nyelamatka kitai lalu mai kitai datai ngagai kayu regang nya. 

Bup serega ti ngundan rekod genap iti utai ti mit, sereta silik, deka dibuka (peda Dan. 7:10). Kitai tu pemadu berega ba mua Allah Taala nyentukka seluruh universe tu deka ngetu lalu meratika semua pilihan ke udah digaga kitai ari segi kangau Roh Kudus ngagai kitai enggau pengelepas ke udah diberi perchuma ngagai kitai ulih Kristus ba kayu regang.  

`Bacha enggau bejimat Masmur 51:1–4, lebih agi ayat 4. Baka ni ku ayat-ayat tu nyaup kitai meda reti enggau tuju bechara tauka ngakim nya?`