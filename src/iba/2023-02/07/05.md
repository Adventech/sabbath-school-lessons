---
title:  Injil, Ngakim, Nengkebang
date:   10/05/2023
---

Peratika berita pesan melikat ti keterubah nya. Injil ti meruan belama iya. Maya bechara/ngakim. Nyembah Penengkebang. Peratika berapa rapat kaul idea tiga iti nya. Lebuh kitai bediri bechara ba mua Penengkebang kitai, semina injil aja ke ulih meri kitai pengadang/pengharapan. “Nya alai diatu orang ke dalam Jesus Kristus nadai kena ukum agi, laban sida enda idup nitihka ingin tubuh, tang idup nitihka Roh Kudus” (Rom. 8:1, NKJV). Nadai kena ukum diatu—lalu udah tentu mega lebuh maya ngakim ila. 

Berita/mesej ari Allah Taala ti Penengkebang nya sigi pemadu beguna dalam pemendar ungkup diatu, lebih agi lebuh ajar evolusi, taja pen nyarung diri dalam jubah “Kristen,” udah ngemba deka ngerusakka seluruh pelasar pengarap Kristen. 

Taja pen, lebuh ajar evolusi balat nyerang, Allah Taala udah ngangkatka siti gerija, seraban orang ke ngembuan nama iya pen udah nyadika saksi ti ngelaban penemu evolusi--iya nya raban orang Kristen ti deka nusi pelasar pemendar senentang Allah Taala ti nyadi Penengkebang enggau Pengelepas kitai. 

`Bacha Epesus 3:9, Kolosi 1:13–17, Pemandang 4:11, enggau Rome 5:17–19. Nama ti diajar ayat-ayat tu pasal Jesus ti nyadi Penengkebang enggau Pengelepas kitai?`

Peratika berapa rapat Jesus ti Penengkebang nya bekait enggau Jesus ti Pengelepas kitai. Lebuh peranan Iya sebagai Penengkebang dibuai ke tisi, baka ti dikereja sida ke ngemeranka penemu evolusi, peranan Iya sebagai Pengelepas kitai mega enda diterima agi. Jesus datai ngambika ngelepaska kitai ari dosa, ari pemati, ari pemerinsa, enggau pengasar—lebuh dosa, pemati, pemerinsa, enggau pengasar nya meh, munyi ku ajar evolusi,ti dikena nempa kitai, pia? Allah Taala ngelepaska kitai ari proses ti dikena iya nempa kitai pia? Tu meh tekang pemula ke pemadu bahaya amat.

Lalu utai ti ngasuh iya lebih agi jai iya nya evolusi ngeleseka pemati Jesus datas regang. Nama kebuah? Paul (peda Rom. 5:17–19) ngaitka penatai dosa kedalam dunya tu, ulih Adam, ngagai pemati Jesus. Bisi kaul terus entara Adam enggau Jesus. Tang, dalam penemu orang evolusi, nadai bisi Adam ti enda bedosa ke ulih mai pemati masuk ke dunya tu, laban pemati—ke bisi bejuta-juta taun ke udah—nya meh utai tauka kuasa ti diguna kena nempa Adam, ku ajar sida.  

Nya alai, endang ari pun iya penemu evolusi nya muai pelasar regang nya baka ti diajar Bup Kudus. Bebida enggau nya, orang Seventh-day Adventists, lebuh ngangauka dunya ngambika nyembah Allah Taala ti Penengkebang, udah nyadi saksi ke idup ke ngelaban ajar ti balat salah nya.