---
title:  Tuhan Allah Taala ti Bisi Semak
date:   09/05/2023
---

Allah Taala ti nengkebang, udah nempa matapanas, bulan, enggau bintang, lalu enggau kuasa besai Iya udah nempa dunya tu lalu ngisi iya penuh enggau utai idup, nya mega Allah Taala ke pedulika genap iku kitai. Iya meh Allah Taala ke udah ngelepaska sida nembiak Iya ari nyadi ulun di menua Ejip, lalu ngiring sida bejalai nengah menua puang, meri sida roti mana ari serega, ke ngasuh dinding kuta Jeriko rubuh, ke udah ngalahka bala munsuh orang Israel. Allah Taala ke sama nya ke udah ngena kuasa Iya ti nadai bisi sekat nempa universe mega ngena kuasa Iya ti nadai bisi sekat nya ngalahka kuasa penyai ti beperang deka nguasa roh kitai.  

`Bacha 2 Korint 5:17, Masmur 139:15–18, Surat Rasul 17:27, enggau Kolosi 1:17. Nama ti diajar ayat-ayat tu ngagai kitai pasal penyemak Allah Taala?`

Sida ke landik ba theologi bejaku pasal Allah Taala nya “transcendent.” Reti nya, Allah Taala nya bisi lalu duduk datas semua utai ti udah ditempa Iya. Sida mega bejaku pasal Allah Taala nya “immanent.” Reti nya, Allah Taala mega, bisi di dalam dunya kitai tu, baka ti dipeda kitai dalam sejarah Bup Kudus, lalu Iya endang rapat sereta besangkut-paut penuh enggau dunya tu. Taja pen Tuhan nya “diau ba endur ti tinggi sereta kudus,” Iya mega “diau begulai enggau bala nembiak Aku ke baruh ati sereta udah nesal ati ke dosa sida” (Isa. 57:15, NKJV). Munyi ku Jesus Empu, bejaku pasal sida ke taluk nitihka Iya: “Aku dalam sida, lalu Nuan dalam Aku, ngambika sida nyadi siku, ngambika dunya nemu Nuan udah ngirumka Aku, lalu udah rinduka sida, baka Nuan ke udah rinduka Aku” (John 17:23, NKJV). Nadai utai lebih rapat, lebih semak ari nya, enda iya? 

Nyadi berita manah senentang Allah Taala kitai iya nya pemesai Iya enggau kuasa Iya chukup luas nyentukka iya ulih nyapai meraka kosmos lalu tama kedalam pengidup genap iku kitai.   Iya besemaya deka ngaga kitai baru, nempa kitai, lalu ngubah kitai nyadi baka gamal Iya. Uji perundingka nuan nama reti nya. Allah Taala ke udah nengkebang sereta ngempung bebiliun iti galaksi nya mega Allah Taala ke sama ke ukai semina endur “Kitai idup, engkebut, sereta diau” (Rasul 17:28), tang Iya ke bekereja dalam ati kitai, lalu meri kitai ati ke baru, nuchi kitai ari dosa, lalu ngaga kitai nyadi mensia ke baru dalam Kristus.  Te naka iya lantang meh runding kitai laban nemu Allah Taala, ke ngembuan kuasa baka nya, amat rindu serega ibuhka kitai. 

`Baka ni ku kitai deka belajar bulih pengadang enggau pengibur ari nemu Allah Taala nya semampai bisi enggau kitai? Tauka nuan berasai takut, laban Allah Taala nemu semua resia ke dilalaika nuan? Baka ni ku injil ulih meri nuan pemaik dalam konteks nya?`