---
title:  Tambah Penemu
date:   12/05/2023
---

Pengawa nyembah Allah Taala nya endang batang ajar Bup Kudus lalu endang semampai nyadika kelikuh mensia enggau sida nembiak Allah Taala. Sekumbang jeman Penyanggup Lama bala nabi semampai nganu sida nembiak Allah Taala ketegal sida nyembah petara bukai tauka nyembah Tuhan ngena chara nyembah ti dikena dunya orang pagan/kapir. Konflik entara nyembah Allah Taala enggau nyembah petara bukai endang nyadika batang penyarut di universe tu lalu iya disempulang pengawa ti enda ngasika adat Allah Taala. “Pengawa nyembah tu endang batang tuju enggau kebuah mensia idup lalu tu meh utai ti patut dikereja mensia lebuh betunga enggau Allah Taala. . . . Semina orang ke idup aja ke ulih nyembah Tuhan; sida ke mati enda ulih muji tauka nyembah Iya. . . . Iya ti udah nempa kitai ngasuh kitai nyerahka pengidup kitai dalam pengawa sembah ngambika kitai nerima iya pulai baru lebih diberekat, ngambika tau dikena meri penguntung ngagai orang bukai. Pengawa nyembah nya sigi bisi dalam gaya asal kitai lalu nyadika tuju kitai idup, ke begunaka ka tempat di luar kitai kena ngelepaska kitai ari sikap ti ngerunding diri aja. Enti kitai enda nyembah Allah Taala reti nya kitai udah lenyau kebuah kitai idup; lalu kitai deka idup enggau nadai tuju tauka reti, ke mai kitai ngagai pemati, laban kitai udah putus kaul ari pun penatai pengidup.”—Ángel Manuel Rodríguez,“The Closing of the Cosmic Conflict: Role of the Three Angels’ Messages,” p. 42.

**Tanya ti Deka Dipejuraika**: 

`Perundingka dalam ke agi idea ti nanya nama kebuah, dalam dunya ke bedosa tu, enda chukup kitai udah ditempa Allah Taala aja. Nama kebuah kitai begunaka semaya ti deka ngelepas tauka nebus kitai, mega?`

`Kingatka sekeda peneleba/pengalaman nuan empu ke alai nuan udah meda kuasa Allah Taala bekereja dalam pengidup nuan; reti nya, chara ti mandangka pengerindu Allah Taala ke nuan empu. Udah nya perundingka fakta tu meh Allah Taala ke udah nengkebang seluruh kosmos! Lalu Allah Taala tu rindu amat ka nuan lalu ibuhka pengidup nuan. Nama kebuah realiti tu ukai semina tau ngelantangka ati nuan tang mega ngemaruhka ati nuan, mega?`

`Enti ajar evolusi nya betul, perundingka baka ni kitai deka nyembah Allah Taala ti Penengkebang nya, ke nguna bebiliun taun pemati, pengasar, pengerusak, enggau pemupus besai ngambika nempa kitai, tang dalam timpuh ke sama meri kitai jerita ke lain amat dalam bup Pemungkal senentang baka ni kitai udah ditempa. Udah nya, kitai diperintah nyembah Iya? Kapa kitai nyembah Iya deh? Laban Iya udah ngemulaka kitai beribu-ribu taun tu senentang baka ni kitai tembu bisi di dunya tu, pia?`