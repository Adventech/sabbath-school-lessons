---
title:  Sembah Meh Penengkebang
date:   08/05/2023
---

`Bacha Pemandang 14:7. Baka ni ku berita pesan melikat ti keterubah nya ditutup?  Nama kangau ti penudi ti diberi berita pesan senentang timpuh ngakim nya? (Peda mega Isa. 40:26, John 1:1–3, enggau Rom. 1:20.)`

Pemandang 14:7 ditutup enggau kangau ti terang ngasuh kitai nyembah Penengkebang; kangau tu lebih agi beguna diatu, lebuh ketebal agi dunya sains enggau Kristen udah nerima teori evolusi, iya nya, ajar ti nyakal batang ajar pengarap Kristen enggau ajar Bup Kudus. Enti evolusi nya betul, reti nya, pengarap kitai nya bula. Baka nya ku pemerat isu tu. 

Nya alai, kangau Pemandang ti penudi tu, endang bediri dalam bup ti terubah iya dalam Bup Kudus, iya nya bup Pemungkal. Kitai enda deka nemu enggau penuh reti isu-isu dalam perang kosmik senentang pengawa nyembah enti kitai enda nemu pemesai reti pengawa Nengkebang nya. “Ba pun iya kelia, Allah Taala ngaga langit enggau dunya” (P’kal. 1:1, NKJV). Ayat tu meh nyadika pelasar seluruh Bup Kudus. “Ba pun iya kelia Allah Taala ngaga.” Leka jaku Hebrew ti nyebut “ngaga” dalam ayat tu, iya nya, bara, nya meh leka jaku kereja ti dikena semina ba Allah Taala siku aja.   

Ngambika kitai bisi seling mimit pasal pemesai kuasa Allah Taala ti nadai sekat, aram kitai ngenang siti aja objek ti udah ditengkebang Tuhan--iya nya matapanas. Matapanas ngeluarka lebih mayuh agi kuasa/tenaga dalam satu sikin enti dibandingka enggau kuasa tenaga ti dikeluarka mensia ari minyak, ges, arang, tauka api kenyau ari pun timpuh kelia dipegulaika. 

Diameter matahari nya kira 865,000 batu lalu ulih ngundan satu juta planet mesai dunya kitai tu. Tang matahari nya semina siti aja ari entara kira 100 billion bintang dalam galaksi kitai, iya nya Milky Way. Siti bintang ke dikumbai Pistol Star ulih ngeluarka kuasa tenaga sepuluh juta kali lebih besai ari matapanas kitai. Satu juta bintang mesai matapanas kitai deka mudah aja masuk dalam sengkerung Pistol Star nya. Baka ni meh runding kitai deka berengkah nyagam pengawa Tuhan ti nengkebang nya? 

Pengawa nengkebang nya mandangka kuasa Allah Taala ti pemadu besai sereta nadai sekat. Kuasa Tuhan ti nengkebang nya ukai semina ngaga langit enggau dunya, tang mega udah bekereja dalam pengidup sida nembiak Iya ari kelia-lia. Iya meh Allah Taala ti nengkebang dunya tu, Iya ti selalu bisi dalam dunya tu, lalu enda deka ninggalka sida nembiak Iya dalam dunya tu. 

`Baka ni ku pemesai utai ti udah ditengkebang Allah Taala ti enda ulih disagam runding kitai nya semina ngemesaika agi pengamat pengerindu Allah Taala, ti nunjukka, taja pen kitai pemadu mit enti dibanding enggau utai ti udah ditengkebang Iya, agi meh Jesus sanggup mati ungkup kitai?`