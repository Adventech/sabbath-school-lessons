---
title:  Bakih Dalam Pemerinsa
date:   07/05/2023
---

Udah bekau Iya pulai ke serega (Rasul 1:9), Jesus datai ngabas rasul ti penudi ke agi idup, iya nya, John, ba pulau Patmos, ke alai John di buai ari menua ulih raja besai Rome ke benama Domitian, ke chukup jai ati.  

`Bacha Pemandang 1:9. Peda mega Matthew 13:21, Surat Rasul 14:22,enggau John 16:33. Nama mesej tauka pesan ditu ungkup semua orang ti nguji deka nitihka Jesus dalam dunya tu?`

Taja jauh ari sukung kaban diri sebilik, bala pangan, enggau komuniti Kristen, John enda dilengkaka kediri aja natka pemerinsa enggau penusah ti ditapi iya sebagai penitih ka Jesus. Pengawa iya bedau tembu agi. Pengawa iya ti nyadi saksi bedau abis. Siku melikat penampak datai ngabas John ba pulau ke sunyi nya lalu mai berita terus ari kerusi diraja Allah Taala. Lalu berita/mesej ari Jesus tu deka semampai didinga dalam semua jeman. Tu meh berita/mesej ti meri pengadang ngagai genap generasi, tang lebih agi mesej ti dikena nyediaka raban nembiak Tuhan ba timpuh penudi tu ngambika nyambut penatai Jesus. Tu meh pesan amaran ti serius/berat sereta mega pesan ti meri peransang ngagai kitai lebuh kitai nyediaka diri deka betempuh enggau timpuh pemerinsa enggau penguji ba pengujung dunya tu (tauka sebarang penguji bukai ke benung ditapi nuan diatu).

Enti sema nuan bisi peluang tama ngagai lubang gua ke alai John, kenu ku jerita, udah digusung melikat ke mai genera nubuatan bup Pemandang nya, nuan deka dulu meda siti papan ba mua lubang gua nya, ke ngundan jaku ke nyimpulka seluruh bup Pemandang nya, munyi tu: “Nangika Allah Taala, lalu pujika mulia Iya, laban maya udah datai alai Iya deka ngakim. Sembah meh Iya ti udah ngaga serega, tanah, tasik enggau mata ai!” (P’dang. 14:7, NKJV).

Batang isu dalam bup Pemandang nya meh senentang nyembah. Kitai udah ditempa ngambika nyembah. Genap iku kitai bisi aja nyembah utai tauka orang. Sembah ke betul, iya nya nyembah Penengkebang kitai, ngasuh kitai tetemuka tuju pengidup ke bendar. Iya meri kitai kebuah alai idup. Iya meri kitai ukai semina utai ke patut sanggup kitai mati ketegal iya, tang utai ke lebih beguna agi, utai ke patut sanggup kitai idup ketegal iya, lalu enti perlu, natka pemerinsa ketegal iya. Lalu enggau bendar, lebuh krisis ti penudi datai, kitai deka lebih agi meretika leka jaku ti madahka “Kitai endang enda tau enda ngasaika mayuh macham penusah enti kitai deka tama ngagai Perintah Allah Taala” (Rasul 14:22, NKJV).

`Enti sida nembiak Allah Taala ti taluk, baka John, betempuh enggau pemerinsa enggau penusah, baka ni ku kitai tau ngumbai diri enda deka betempuh enggau pemerinsa, neh? (Peda 1 Pet. 4:12–15.)`