---
title:  Wain Pengeringat
date:   22/05/2023
---

`Bacha Pemandang 17:1, 2, 15 enggau Pemandang 18:1–4. Ni pemesai tauka pengeluas ‘pengaruh’ Babilon?`

Sistem gerija ke murtad nya bisi japai entara bansa lalu pengaruh iya kena ngagai mensia di serata dunya laban pengawa nipu ti dikereja iya. Sitan ngeransi laban berita injil deka ditusi “ngagai orang ke diau di dunya, ngagai semua bansa, raban bansa, jaku enggau menua,” “lalu Berita Manah pasal Perintah Allah Taala deka ditusui di serata dunya,” nya alai iya bekenaka semua macham tipu kena narit ati semua “orang ke diau di dunya” tu (P’dang. 14:6, Matt. 24:14, P’dang. 17:2, NKJV). 

Pemandang 17:2 terus meri penerang senentang misteri Babilon ke besai nya lalu madahka iya udah “bambai” enggau raja-raja dunya. Nama reti bambai? Kaul beleman di luar tikah tauka bepadu enda nitihka adat. Dalam sistem gerija ke murtad nya, reti iya, berakup enggau perintah menua. Dalam sistem gerija ke bendar, gerija nya bepadu enggau Jesus Kristus. Gerija ke murtad nguing ngagai tuai-tuai politik dunya tu endur ngulihka kuasa enggau pengering iya. Iya ngarapka perintah menua ngambika ngeringka sereta bejalaika atur enggau adat ti digaga iya. Iya enda ngambi pengering iya ari Jesus, iya ke kepala iya ke bendar, tang iya ngarapka perintah menua nyukung sereta ngeringka iya.   

Pemandang 17:2 terus meri gambar ke terang pasal iya: “Lalu semua orang ke diau di dunya tu udah mabuk laban wain bambai enggau iya ” (NKJV). Simbolism ai anggur ke tuchi di seluruh Penyanggup Baru nyempamaka darah Jesus ke tuchi sereta kudus ke nadai kamah, ke udah dituang ari atas regang, dikena nyelamatka kitai (Matt. 26:27–29). Dalam Luke 22:20 Jesus madah, “Mangkuk tu ti dituang ke kita nya sempekat baru Allah Taala ti ditanggam ngena darah Aku” (NKJV). Lebuh ai wain/ai anggur injil ke baru nya dikamahka, lalu ajar Jaku Allah Taala nyau diganti ngena ajar ari sida tuai-tuai pengarap, iya pen nyadi ai anggur tauka “wain Babilon.” (Peda Matt. 15:9.)

Peratika mega, Allah Taala ngangauka sida nembiak Iya pansut ari Babilon. Reti nya, taja pen sistem pengarap nya amat kamah sereta jai, lalu kuasa iya amat luas sereta mungkur, taja enda lama, bala raban sida ke taluk ka Tuhan, tauka “nembiak Aku,” (P’dang. 18:4) ku Tuhan ngumbai sida nya. Taja pia, timpuh deka datai lebuh Allah Taala deka ngangauka sida pansut ari sistem ti kamah sereta jai nya, laban sistem nya deka rubuh ketegal pengamah enggau penyai iya, ke “udah nyadika endur alai antu diau, nyadika endur alai roh ti kamah, nyadika endur alai semua burung ti kamah sereta dipegedika diau” (P’dang. 18:2, NKJV).

`Nama peranan bala sida ke nusi berita tiga melikat nya dalam pengawa dikena Allah Taala ngangauka sida “nembiak Aku,” sida nembiak Iya, ngambika pansut ari Babilon?`