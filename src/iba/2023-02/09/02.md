---
title:  Dua Iti Sistem ke Bebida
date:   21/05/2023
---

`Bacha Pemandang 12:17 enggau Pemandang 17:14. Baka ni gamal gerija Allah Taala diterangka ditu, lalu baka ni reaksi Sitan ngagai iya?`

Endang ari jeman dulu kelia, Allah Taala semampai bisi raban orang ke taluk ngagai Iya. Pemandang 12:17 nerangka penaluk sida nya meh orang ke “ngasika pesan Allah Taala,” lalu mega disebut ba tempat bukai sebagai raban ke “udah dikangauka lalu dipilih sereta tetap ati (tauka taluk)” (P’dang. 17:14, NKJV).

`Bacha Pemandang 14:8 enggau Pemandang 17:1, 2. Nama jaku gerah ke berat ke digaga melikat nya, lalu nama ke udah dikereja Babilon ke ngujungka jaku gerah nya enda tau enda digaga?`

John nulis bup Pemandang nya ba ujung abad/jeman keterubah. Maya nya, nengeri Babilon kelia nya endang udah nyadi tugung abus. Lebuh John nulis berita tauka mesej ke didalam bup Pemandang nya, nengeri Babilon ke literal nya endang udah dirubuhka beberapa ratus taun ke udah. 

Dalam bup Pemandang nengeri Babilon ke lama nya diambi nyadika tipe, tauka simbol, ti ngelambangka Babilon ba timpuh pengujung dunya tu. Dalam nubuatan bup Pemandang, Babilon nyempamaka sistem pengarap ke pelesu ke ngembuan gaya ke sebaka enggau Babilon dalam Penyanggup Lama kelia. Prinsip-prinsip ke ngiring Babilon kelia deka nyadika pelasar ti endur Babilon moden, Babilon agama bediri. 

Dalam Pemandang 17:1–6, siku indu ke bepekayan gari unggu enggau mirah-redam pegari ba landskap timpuh. Indu tu nepan ba atas siku jelu ke mirah-redam. Bup Kudus ngelar iya indu sundal. Iya udah ninggalka ambai iya ke bendar, Jesus Kristus. Ditu rasul John meri kitai gambar ke terang pasal sistem pengarap ke murtad ke bisi ‘pengaruh’ besai dalam dunya tu. Peratika jaku ti dikena ditu: kuasa tu “udah bambai enggau bala raja dunya, (enggau orang dunya) ti udah mabuk bambai enggau iya.” (P’dang. 17:2, NKJV). Mabuk pia? Tu meh utai ke selalu enda manah dalam Bup Kudus. Lalu bambai? Simbolik tauka ngelambangka ajar ke pelesu, doktrin pelesu, enggau amalan agama ke pelesu. 

`Bala tuai-tuai bansa enggau mensia biasa sama udah terpengaruh ulih kuasa tu enggau jalai ti enda manah. Semina nama utai ke ulih nyaga tauka ngelindung kitai? (Bacha Epesus 6:10–18.)`