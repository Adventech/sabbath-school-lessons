---
title:  Misteri, Babilon ke Besai
date:   23/05/2023
---

`Bacha Pemandang 17:4–6. Nama ti diajar ayat-ayat tu ngagai kitai senentang gaya sistem ke jai tu?`

Baka ke udah dipeda kitai, Pemandang 17 bejaku pasal sistem pengarap ke udah murtad, iya ke udah mai masuk kedalam pengarap Kristen mayuh macham ajar ari Babilon dalam Penyanggup Lama.  

“Ngambika kitai nemu baka ni gaya Babilon nya, kitai mesti nikal ke pun lebuh iya terubah disebut dalam Bup Kudus, dalam bup Pemungkal. Iya berangkah ba emperan menua Sinar, siti pelilih ke dikumbai Babilonia, adapka selatan menua Mesopotamia, diatu selatan menua Iraq. Dia meh endur Kota Babel didirika, ti ngelambangka sikap mensia ke ngarapka diriempu, mensia ti deka ngidupka diriempu, sereta ngatika diri lalu enda begunaka Allah Taala ([P’kal.] 11:1–4).”—Ángel Manuel Rodríguez, paper entitled “The Closing of the Cosmic Conflict: Role of the Three Angels’ Messages,” p. 43.

Kota Babel, ke dirika ba palan endur nengeri Babilon kelia digaga, udah didirika ngelaban jaku perintah Allah Taala. Sida ke ngaga Kota Babel tu, ngaga iya dikena ngemuliaka diri, lalu Tuhan nyarutka jaku sida. Bup Pemungkal nusi iya munyi tu, “Nengeri nya dikumbai Babel, laban TUHAN udah nyarutka jaku semua mensia di nengeri nya” (P’kal. 11:9, NKJV). 

Chukup jai sistem tu nyentukka iya dipadahka udah “mabuk laban darah bala nembiak Tuhan, enggau laban darah orang ke dibunuh ketegal sida udah taluk ke Jesus” (P’dang. 17:6, NKJV)—gambar ke chukup jai ti madahka penyai Babilon nya (peda mega Isa. 49:26).

Baka nya meh Babilon rohani/spiritual ngelambangka jalai pengarap ke bepelasar ajar mensia, didirika atas penemu mensia, lalu disukung adat tradisi mensia. Tu meh rupa pengarap ke digaga mensia, ditumbuhka mensia ke pintar pandai, tang iya ngelaban kuasa injil enggau gerija ke udah ditumbuhka Jesus Empu, iya nya gerija ke bepelasarka pengerindu, ukai pengasar. 

Bup Pemandang bejaku pasal dua iti sistem pengarap tu.  Iya ti keterubah nunjukka pengarap penuh ka Jesus sereta bepanggai penuh ba Jaku Iya. Iya ti kedua nunjukka pengarap ka kuasa mensia lalu bepanggai ba guru-guru pengarap mensia. Siti nya pengarap ke bepusatka Kristus sereta bepanggai penuh ngagai pengasih, piring, enggau pengampun Kristus dikena nyelamatka. Iya ti ke siti agi nya meh pengarap ti nitihka penemu mensia ke nukar pengarap ke bepelasarka Kristus ungkup keselamatan, ditukar enggau pengarap ti bepelasarka adat tradisi ti diletak gerija.  

`Baka ni ku kitai deka nyaga diri ari ‘pengaruh’ Babilon, baka banding iya, berapa mudah kitai ngarapka diriempu lalu enda manggaika pengarap kitai ba Tuhan sepenuh iya?`