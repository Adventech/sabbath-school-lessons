---
title:  'Babilon: Palan Nyembah Engkeramba'
date:   25/05/2023
---

Tu siti agi ulu lungga kena ngelala identiti “misteri Babilon ke besai nya.” Jalai pengarap orang Babilon kelia sigi nyembah engkeramba. 

`Bacha Jeremiah 50:33–38 enggau Jeremiah 51:17, 47. Nama ke ditemu nuan ari ayat-ayat tu senentang pengarap orang Babilon kelia ke nyembah engkeramba, lalu nama respons/timbal Allah Taala ngagai nya?`

Jeremiah 50 enggau 51 madahka pengalah enggau pengerusak Babilon ba tangan orang Media enggau Persia. Siti ari kebuah Babilon dialah sereta dirusakka nya meh laban sida nyembah engkeramba. Ku sida Babilon, engkeramba nya semina gambar ti nyempamaka petara sida. Dalam jalai pengarap orang Babilon, pengawa ngintu sereta nyembah engkeramba petara sida nya pengawa ti kudus; petara sida bisi diau dalam engkeramba nya di dalam kuil sida enggau di dalam kuasa asal ke endur sida nyarung diri.  Enti engkeramba tauka patung nya dirusakka, reti nya petara sida nadai agi dia; nya alai, ba jeman Neo-Babilonia, anak raja orang Kaldia ke benama Marduk-apla-iddina II lari ngagai paya ba selatan menua Mesopotamia nabanka engkeramba bala petara sida Babilon ngambika nyelamatka sida ari sedadu Senakerib ari menua Assiria. (Jane R. McIntosh, Ancient Mesopotamia: New Perspectives, ABC-CLIO, Inc., [Santa Barbara, CA, 2005] pp. 35–43).  

Bala nabi Bup Kudus ngemidaka pengawa nyembah engkeramba ke enda benyawa nya ari pengawa nyembah Allah Taala ti Penengkebang, iya ke idup sereta meri pengidup (Jer. 51:15, 16, 19).

`Bacha Pemansut 20:4–6 enggau Masmur 115:4–8. Nama ke diajar ayat-ayat tu senentang nyembah engkeramba?`

Taja pen isu nyembah engkeramba ti dikereja Babilon spiritual nya lebih dalam ari ti semina ngendukka diri ba mua patung kayu tauka batu, Babilon spiritual udah ngereja utai ti sama enggau Babilon kelia laban sida mega bisi ngena engkeramba dalam sembah-sembiang sida. Bekenaka patung nyadika objek sembah, ke dikumbai sida “veneration," tu udah ngelanggar pesan ti kedua laban iya nyekat pengawa Roh Kudus ti deka nerangka ke dalam runding kitai pekara ti kekal lalu ngurangka mulia Allah Taala ngagai patung ke nadai benyawa. Engkeramba tauka patung tu dibai masuk kedalam pengarap Kristen lebuh jeman tauka abad keempat kena ngumpan orang kapir ngambika sida deka nyadi Kristen. Tang, enda memukai, engkeramba tauka patung nya udah diberi pengudus enggau sembah ke semina patut diberi ngagai Allah Taala aja, lalu tu meh ti ngaga semua tu ngamah sereta ngelabuhka pengidup rohani/spiritual.