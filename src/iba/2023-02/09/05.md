---
title:  Kangau Ngagai Komitmen
date:   24/05/2023
---

Bup Pemandang ngangauka kitai ngagai komitmen, ke di lambangka dua iku indu dalam Pemandang. Taja pen bisi maya sida nembiak Tuhan dipeda baka ti deka alah dalam laya besai kosmik entara pemetul enggau penyalah, Allah Taala besemaya gerija Iya deka menang ba pengujung iya ila.  

`Bandingka Matthew 16:18 enggau Pemandang 17:14. Nama semaya ke diberi Jesus ngagai sida murid Iya senentang gerija Iya?`

Kristus meh pelasar batu teguh ke endur gerija Iya didirika. Gerija Iya bepelasarka ajar ari Jaku Iya lalu diiring Roh Kudus Iya. Tang bebida enggau nya, Babilon, baka ke udah dipeda kitai, bepelasarka ajar enggau adat tradisi ke ditempa mensia. Sebarang tuai pengarap tauka agama ke ngambi penemu enggau adat tradisi mensia kena nukar utai ti dikedekaka Allah Taala ti diajar Bup Kudus, nya meh orang ke ngemeranka penyarut Babilon. 

Lebuh jeman Babilon kelia, gerija enggau perintah menua nya endang saum siti aja. Lebuh Raja Nebukednesar duduk datas kerusi diraja iya dalam kuil iya, iya bejaku ngarika petara, kenu ku sida. Bisi sekali, endang sengaja mandangka diri ngelaban Allah Taala ke bendar, raja Babilon tu ngeletak undang-undang ke merintah semua rayat iya nunduk ngagai adat/dikri ke diletak iya nya. Tu nyempamaka utai ti deka ditapi sida ke taluk ngagai Allah Taala, ke enggai nyembah jelu enggau gambar pelesu iya, ba pengujung dunya tu ila. (Peda Daniel 3.)

Ba pengujung sejarah dunya tu ila, siti sistem gerija-berakup enggau perintah menua deka angkat, tu meh Babilon spiritual, ke ngembuan tuai spiritual ke ngambu diri bejaku sebagai Allah Taala. Jaku iya deka dipadahka jaku Allah Taala lalu koman/perintah ke diberi iya nya meh perintah Allah Taala. Ari kelia-lia sida pope/paus gerija Rome madahka diri bediri ba tempat Allah Taala di dunya tu. Dalam surat keliling iya kenaka June 20, 1894, Pope Leo XIII[23] madah, “Di dunya tu kami ngempu penuduk Allah Taala ti Pemadu Bekuasa.” The Ferraris Ecclesiastical Dictionary nambah, “Pope/paus nya pemadu besai nama sereta tinggi dataika iya nya ukai mensia pia aja, tang iya meh Allah Taala sereta pengganti Allah Taala.” Rasul Paul nambahka jaku tu kena mungkar sapa kuasa tu: “Iya ngelaban sereta ngeninggika diri ari atas semua utai ti dikumbai petara tauka utai ti disembah, lalu nudukka diri dalam Rumah Sembiang Allah Taala, lalu madahka diri Allah Taala”(2 Tes. 2:4, NKJV).

`Laban kitai udah meda Allah Taala bisi ngembuan raban ti taluk ngagai Iya dalam “Babilon,” nama kebuah kitai mesti bejimat lebuh bejaku pasal iya, lalu nama kebuah kitai mesti bejimat kitai enda ngakim orang siku-siku, enti dibandingka enggau sistem pengarap nya empu?`