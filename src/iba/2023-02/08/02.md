---
title:  Ngakim, Nengkebang, enggau Tanggung-pengawa
date:   14/05/2023
---

Enti kitai tu semuti nyadi utai ke idup ketegal bala sel ke begelumu sereta benjatil kediri, tauka datai ari nasit lalu betukar ari jelu mayas nyadi mensia, nadai lebih ari nya, reti nya pengidup tu bisi mimit aja reti. Enti kitai semuti siku ari entara kira lapan biliun mensia ke belaban enggau pangan diri berebutka ruang endur idup datas planet ke dikumbai dunya tu, dia deh pengidup tu lenyau tuju iya, kelimpah ari ti semina ngidupka diri. Bebida enggau nya, Bup Kudus madahka Allah Taala udah nengkebang kitai, lalu nya ke meri kitai kebuah idup enggau kebuah moral kitai neruska pengidup nya. Kitai udah ditengkebang Allah Taala lalu kitai bisi tanggung-pengawa bejawapka ulah kitai ngagai Iya. Tuhan ke udah nempa kitai ngeletak kitai meri tanggung-pengawa nya. Iya udah ngeletak adat ke nyemetak sereta terang, taja pen adat moral dunya tu berubah nitihka gaya utai (“moral relativism”) ku jaku English. 

`Bacha Pemandang 14:7, Rome 14:10, enggau James 2:8–13. Nama ku pengawa ngakim nya senentang isu baka tanggung-pengawa(responsibility) enggau meri jawap (accountibility)? Baka ni ku pengawa ngakim, pesan Allah Taala, enggau nyembah nya bekaul enggau pangan diri?`

Berita ti dikenataika tiga iku melikat ti terebai di tengan langit dalam Pemandang 14 madahka “timpuh Iya ngakim udah datai” (P’dang. 14:7, NKJV). Laban kitai udah ditempa Allah Taala enggau kuasa ngaga pilihan moral, reti nya kitai betanggung-jawap ka pemutus tauka pilihan ti digaga kitai. Enti kitai semuti bala sel ke begumpul lalu bejantil kediri, asil ari purih enggau gaya utai ti ngelingi kitai aja, dia deh ulah kitai deka ditentuka kuasa-kuasa ke nadai ulih dikawal kitai.

Tang bechara tauka ngakim reti nya bisi tanggung-pengawa. Dalam timpuh krisis dalam sejarah dunya tu, timpuh ngakim nya, Allah Taala ngangauka kitai ngaga pilih tauka pemutus ke ngira timpuh ti kekal belama iya. Kangau melikat ti keterubah ke ngasuh kitai “nyembah Iya ti udah ngaga langit enggau dunya, tasik enggau mata ai” (P’dang. 14:7, NKJV) madahka pelasar semua pengawa nyembah nya meh fakta ti madahka kitai udah ditempa Allah Taala.  

Dalam masa ke sama, penaluk kitai ngintu hari Sabat ba hari ti ketujuh nya, mandangka pengarap kitai ke Jesus nya ti patut disembah sebagai Penengkebang kitai. Iya mandangka kitai nerima Sepuluh Pesan Iya nyadika prinsip tauka lalau pengidup ti penuh. Laban adat nya nyadika pelasar perintah Allah Taala sereta mandangka perangai Iya, nya alai, iya nyadika stended ti dikena dalam pengawa bechara tauka ngakim nya. Penaluk kitai ngagai pesan hari Sabat, nya meh bukti kitai nunjukka komitmen kitai ti deka idup ngasika Iya.  

`Baka ni ku penemu kitai senentang pengawa Nengkebang nya bisi empas ba ulah kitai? Nama kaul purih (heredity) enggau utai ke ngelingi kitai (environment) ngagai pilihan ti digaga kitai tiap hari? Baka ni kitai, ulih pengasih Allah Taala, deka ngalahka pengurang dalam perangai kitai ke ukai utai ke dipilih kitai ari pun?`