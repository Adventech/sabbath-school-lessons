---
title:  Pengawa Nipu ke Enda Tentu Belalai
date:   16/05/2023
---

Kena ngulihka tuju iya ti deka ngerusakka keunikan pengawa Allah Taala ti nengkebang, Sitan udah ngelancharka ajar ke pelesu pasal nengkebang. Lalu ajar ke pelesu tu, ke mega udah diterima sekeda orang ba entara kitai, baka tu iya: Allah Taala udah nengkebang, tang Iya udah ngambi timpuh ke panjai tauka lama ngambika pengidup bisi. Lalu evolusi meh proses ke udah dikena Iya. Nyadi penemu baka tu nguji nyerakupka “data saintifik” enggau jerita Nengkebang ke ditusi bup Pemungkal. Nitihka penemu tu, hari-hari dalam pengawa Nengekebang nya panjai, timpuh ke enda temu pengelama, lalu pengidup di dunya tu udah bisi pengelama bebiliun-biliun taun, ku sida.    

`Bacha Masmur 33:6, 9 enggau Hebrews 11:3. Nama ku ayat-ayat ke terang tu madahka kitai baka ni Allah Taala udah nengkebang dunya tu?`

Jaku Bup Kudus chukup terang madah: “Lebuh Iya (Allah Taala) bejaku, dunya nyadi. Lebuh Iya bejaku, semua utai pegari” (Mas. 33:9, NKJV). “Ulih pengarap, kitai nemu langit enggau dunya digaga ulih jaku Allah Taala” (Heb. 11:3, NKJV). Bab/bagi keterubah dalam bup Pemungkal madahka Allah Taala nengkebang/ngaga dunya tu dalam enam hari literal 24 jam lalu belelak ba hari ti ketujuh. Struktur jaku ti dikena dalam Pemungkal 1 enggau 2 nadai madahka utai bukai. Nyentukka sida skolar ke enda arapka pengawa Nengkebang dalam enam hari literal pen ngaku tuju penulis bup nya sigi deka ngajar pasal Nengkebang dalam enam hari literal. 

Leka jaku Hebrew kena nyebut “hari” dalam Pemungkal 1, iya nya “yom.” Dalam seluruh Bup Kudus, tiap kali bisi lumur nangkan ke leka jaku “yom” nya (baka, hari keterubah, hari kedua, enggau ke baka nya), iya nyekat timpuh masa nya ngagai 24 jam. Siti nadai meh chunto iya dalam Bup Kudus ke madahka “yom” nya nunjukka timpuh ke nadai bisi pengujung. Semua hari/yom nya semampai 24 jam aja. 

Nambahka nya, bekait enggau poin ke dikenang ditu, enti Allah Taala enda nengkebang dunya tu dalam enam hari literal, nama ga guna tauka reti hari Sabat ba hari ti ketujuh nya deh? Nama kebuah Allah Taala merintah kitai ngintu iya deh? Nadai bisi reti sekali Tuhan ngeletak hari Sabat nya nyadika pengingat kekal ka minggu Nengkebang enti nadai bisi minggu nengkebang ke enam hari nya. Enti kitai nerima penemu pasal nengkebang ke pengelama bejeman-jeman nya, reti nya kitai enchabar reti tauka kebuah kitai begunaka hari Sabat ba hari ti ketujuh nya. Iya mega nimbulka mayuh macham tanya ke serius senentang integriti Bup Kudus.  

Ari iya nyerang hari Sabat nya, Sitan enchabar pugu kuasa Allah Taala, lalu nama agi jalai ke lebih ngasi dikena iya ngerusak pengingatka pengawa nengkebang dalam enam hari lebih ari ti nyangkal pengamat pengawa nengkebang nya udah dikereja dalam enam hari literal? Aruh iya mayuh amat mensia, nyengkaum orang Kristen, ke enda pedulika hari Sabat ba hari ti ketujuh nya. Tu meh atur ke udah disediaka ungkup pengawa nipu ti penudi ila.