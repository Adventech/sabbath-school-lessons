---
title:  Nengkebang, Sabat, enggau Timpuh Pengujung
date:   17/05/2023
---

Laya besai nya, ke berengkah di serega beribu taun ke udah, nyadi ketegal Lucifer enchabar kuasa Allah Taala. Lalu chabaran nya mengkang sama kemaya hari tu. 

**Bacha Pemandang 14:7, 9, enggau 12. Simpulka jaku ayat-ayat nya ari nembuka genteran dibaruh tu.**

`Pemandang 14:7 nya meh kangau ngasuh kitai`

`Pemandang 14:9 nya kangau berat ngasuh kita enda tauka anang`

`Pemandang 14:12 bejaku pasal raban orang ke`

Ayat-ayat tu terang madah ngagai kitai batang isu dalam konflik ba hari ti penudi tu entara pemadas enggau penyai, entara Kristus enggau Sitan, nya meh pasal sembah. Kati kitai deka nyembah Penengkebang tauka jelu nya? Lalu laban pengawa Nengkebang nya nyadika pelasar semua batang ajar pengarap kitai (laban iya ke bendar, kati bisi reti utai ti dikarapka kitai enti enda bepelasarka Allah Taala sebagai Penengkebang kitai?), hari Sabat ba hari ti ketujuh—senyadi dalam jerita Nengkebang dalam Pemungkal nya empu (P’kal. 2:1–3)—nyadika tanda pengawa Nengkebang nya ke meruan belama iya, enda ulih dibuai. Tu meh pelasar lambang ari pelasar ajar ti pun semua ajar. Semina siti aja utai ke lebih pelasar ari nya, iya nya meh Allah Taala Empu. 

Nya alai, enti kitai ngerampas hari Sabat ba hari ti ketujuh, reti nya kitai ngerampasa kuasa Tuhan ba tikas ti pemadu pun, iya nya tikas Iya ti nyadi Penengkebang kitai. Reti nya, kitai nyabut pun enggau urat iya sekali. Pengawa baka nya, reti nya, kitai udah ngalahka penuduk Allah Taala Empu (2 Tes. 2:4).  

Iya ke bendar, pekara ke bendar ba hari penudi ila, iya nya senentang pengerindu enggau penaluk kitai ngagai Jesus. Tang nitihka jaku Bup Kudus, pengerindu tu dipandangka dalam pengasi kitai ka adat pesan Iya (1 John 5:3, P’dang. 14:12)—lalu pesan hari Sabat nya aja entara semua pesan ke ngeraup semua tu laban iya aja ke nunjuk ngagai Allah Taala nya ke nyadi Penengkebang (P’sut. 20:8–11). Enda iran kitai iya deka nyadi lambang ti nyata ti nyeraraka sida ke nyembah Tuhan enggau sida ke nyembah jelu nya (P’dang. 14:11, 12). Nya alai lebuh kitai meratika baka ni hari Sabat nya nyadika pelasar semua utai, pedis kitai deka meda isu ti penudi ila pasal nyembah Penengkebang nya bejaku pasal utai bukai. 

`Mayuh orang ngumbai nadai nya milih deh ni hari ke diintu kitai nyadi hari Sabat, asal meh kitai ngintu siti hari. Baka ni ku kitai deka nyaut jaku nya ngena Bup Kudus?`