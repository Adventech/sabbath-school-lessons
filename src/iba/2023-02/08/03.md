---
title:  Hari Sabat enggau Nengkebang
date:   15/05/2023
---

Laban dunya kitai tu beguna amat ka berita Nengkebang ti tau amat neguhka pengarap, nya alai Allah Taala meri kitai hari Sabat. Lebuh jeman pertengahan 1800an kelia lebuh teori evolusi benung ngempaska dunya intelektual, Allah Taala ngirumka siti berita ti penuh pengadang. Kitai agi benung belajarka berita pesan tu, dalam Pemandang 14:6, 7. 
    
Sitan udah nguji semua macham chara dikena ngerusakka penemu pasal Nengkebang laban iya begedika Jesus lalu enggai meda Iya nerima sembah ke sigi patut enggi Iya sebagai Penengkebang enggau Penebus kitai. Hari Sabat nya nyadika batang isu dalam laya besai nya senentang pematut Jesus disembah sebagai Penengkebang kitai. Berita pesan Allah Taala ti penudi tu meh kangau Iya ngagai semua mensia ngambika sida nyembah baru Jesus sebagai Penengkebang langit enggau dunya. Kebuah Iya patut disembah laban Iya udah nengkebang/nempa kitai.  

`Bacha Pemungkal 2:1–3, Pemansut 20:8–11, enggau Ulang Adat 5:12–15 dalam konteks Pemandang 14:6, 7. Baka ni ku dalam pesan hari Sabat nya, kitai meda kaul entara pengawa Nengkebang enggau pengawa Nebus, mega?`

Hari Sabat meh lambang kekal kitai belelak dalam Iya. Iya meh tanda spesel penaluk kitai ngagai Penengkebang (Esek. 20:12, 20). Iya ukai utai ke mesti dikereja kitai ari segi letak adat, tang iya mandangka belelak ke bendar ari ngulihka pengelurus ari kereja badas kitai bisi ditemu dalam Iya. Hari Sabat bejaku pasal Allah Taala ke udah ngereja utai ka kitai ke enda ulih dikereja kitai ka diriempu. 
    
Bup Kudus ngangauka kitai ngambika belelak dalam pengerindu enggau pengibuh Iya genap Sabat. Sabat nya meh simbol belelak, ukai bekereja; simbol pengasih, ukai legalisma; simbol penetap, ukai ukum; simbol kitai bepanggai ba Iya, lalu ukai ba diriempu. 

Genap Sabat kitai begaga ati dalam pemadas Iya, lalu muji Iya ketegal keselamatan ke semina bisi dalam Jesus Kristus. 

Hari Sabat mega nyadika tali kaul ti kekal entara pemanah Eden dulu kelia enggau mulia langit enggau dunya ke baru dudi hari ila (Isa. 65:17, P’dang. 21:1).

Hari Sabat ngangauka kitai pulai ngagai asal penatai kitai. Iya meh tali kaul kitai ngagai bilik asal kitai kelia. Hari Sabat endang udah diintu terus kenyau ari terubah timpuh berengkah. Iya meh tali sambung ke nadai kala putus ngagai maya kitai ditengkebang. Iya nyaup kitai betul fokus ngagai pemendar ti bemulia ti madahka kitai tu meh anak-anak Allah Taala. Iya ngangauka kitai ngambika bisi kaul ti rapat sereta intim enggau Allah Taala. 

`Baka ni ku pesan hari Sabat nya bisi dipeda dalam Pemandang 14:6, 7, lalu nama kebuah iya beguna amat dalam berita pesan ti dikenataika kitai ba timpuh pengujung dunya tu? (Peda Pemansut 20:8–11.)`