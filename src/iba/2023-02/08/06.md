---
title:  Hari Sabat enggau Belelak Belama Iya
date:   18/05/2023
---

Hari Sabat nya meh palan endur ngenduhka diri dalam dunya ke penuh pengelelak tu. Tiap minggu kitai ninggalka pengiruh dunya tu lalu ngelarika diri ngagai palan pengenduh Allah Taala--iya nya hari Sabat. Penulis bansa Judah ke tebilang, ke benama Abraham Heschel, ngumbai Sabat nya meh “siti istana dalam timpuh.” Tiap hari ti ketujuh, istana Allah Taala ti diserega deka nurun ngagai dunya tu, lalu Tuhan ngangauka kitai tama kedalam mulia pembisi Iya selama timpuh 24 jam nya ngambika begulai rapat enggau Iya. 

Dalam bup iya ti ngenang pasal pemanah enggau pengudus hari Sabat nya, Heschel bejaku pasal reti hari Sabat nya munyi tu: “Hari Sabat nya nyadika sempama serega enggau saksi pembisi Allah Taala; dalam sampi kitai, kitai nganti era Mesias ti deka nyadi hari Sabat, lalu genap Shabbat nyediaka kitai ungkup pengalaman nya: Semadi meh orang nya nelebaka diri nyepi asai hari Sabat . . . iya enda deka ulih enjoi ke asai timpuh ti kekal dalam dunya ti deka datai.”

Lebuh Nengkebang, Jesus udah nempa palan diau ti spesel ungkup kitai. Kitai ulih ngenduh dia. Kitai deka likun diau dia. Pengawa Iya udah tembu. Lebuh kitai diau belelak ba hari Sabat, kitai belelak dalam pengibuh pengerindu Iya. Kitai nya belelak seraya nganti timpuh belelak ti belama iya dalam serega enggau dunya ke baru ti deka datai enda lama da agi.

`Bacha Isaiah 65:17, Isaiah 66:22, 2 Peter 3:13, enggau Pemandang 21:1. Baka ni ku ngintu hari Sabat nya nunjukka kitai ka mua ngagai timpuh kekal belama iya?`

Allah Taala ti sama ke udah nengkebang dunya tu terubah iya kelia deka nengkebang iya baru, lalu hari Sabat nya deka nyadi lambang ti kekal ungkup Iya ti nyadi Penengkebang kitai (peda Isa. 66:23). Iya ke bendar, orang Judah udah meretika Sabat nya nyadika lambang/simbol, ti ngasuh sida ngasaika utai ke dikumbai sida dalam jaku Hebrew “olam haba”, iya nya dunya ti deka datai. 

Berita pesan ke dikenataika tiga iku melikat ke terebai ti tengan langit ngangauka kitai nyembah Tuhan Penengkebang nya meh saut ari serega ngagai pengidup mayuh orang ke nadai pengadang ba jeman ke dua puluh satu tu. Iya nunjukka kita ngagai Penengkebang kitai, Iya ti terubah iya nempa semua utai, lalu ngagai Penebus kitai, iya ti deka, udah lepas bechara, udah lepas dosa ti buai abis, ngaga semua utai nyadi baru. “Udah nya Iya ke duduk ba kerusi diraja bejaku, ‘Peda nuan, diatu Aku ngaga semua utai nyadi baru magang!’ Iya mega bejaku ngagai aku, ‘Tuliska tu, laban leka jaku tu bendar sereta tau dikarapka.’” (P’dang. 21:5, NKJV).

`Baka ni ku nuan ulih ngaga hari Sabat nya nyadi baka asai serega dalam pengidup nuan empu enggau kita sebilik?`