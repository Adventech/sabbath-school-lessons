### Berita Tiga Melikat

Tanggal October 15, 1844, seminggu sebedau Pengasa ti Besai [Great Disappointment], siku anak lelaki diadaka kedalam siti ruang-bilik orang kuat dalam pengarap Lutheran di menua Jerman. Nama iya meh Friedrich Nietzsche, iya ke deka nyadi siku orang ke enda arapka Allah Taala ke pemadu besai ‘pengaruh’ dalam dunya moden maya nya. Dalam penemu Nietzsche, Tuhan orang Kristen majak mati di menua Barat, nya alai iya pen balat bejaku ngelaban ‘pengaruh’ moral orang Kristen ke majak mansang, ngelar pengaruh moral nya ‘morality orang ulun,’adat moral orang ke lemi, ke nguji deka ngelindung diri ari orang ke kering, nya kebuah sida mansutka penemu ke beli baka ajar ti ngasuh “Rinduka munsuh kita.” Dalam penemu Nietzsche, dunya moden enda tau enda nyingkang ngelui ajar penemu senentang “manah enggau jai”; siku ‘watak’ dalam siti ari bup iya (Thus Spake Zarathustra) mansutka jaku tu, “Pechahka lampang batu adat ke lama nya!” (reti nya, batu adat Sepuluh Pesan nya).

Taun 1844 nya mega penting ungkup Karl Marx, orang ke numbuhka penemu komunis. Digelar “Economic and Philosophic Manuscripts of 1844,” manuskrip nya dikarang Karl Marx ba taun nya, taja pen iya enda dichelak lalu ditaburka perintah Soviet Union ba taun 1932. Manuskrip nya mandangka penumbuh enggau pemansang ideologi/penemu Marx ke endur iya ngemeranka realiti ke sepenuh iya material ke mansang nengah beberapa tikas ekonomi nyentukka semua pengereja pengawa di dunya tu deka berakup, lalu ngalahka sida ke ngemeranka penemu kapitalis ke nekanka sida, lalu udah nya nempa dunya ke penuh pengelantang.

Taun 1844 mega taun ke penting ungkup Charles Darwin. Dalam bup iya ke digelar “Essay of 1844,” Darwin mansutka buah penemu iya ke terubah senentang teori evolusion iya, taja pen bup nya enda disebarka maya nya kelia. Semina dalam taun 1859, lebuh bup On the Origin of Species, disebarka baru Darwin ngerembaika penemu iya ti madahka semua pengidup di dunya tu datai ari siti penatai asal nengah proses asal (natural) enggau ari nasit aja. 

Tang taun 1844 nya meh taun nubuatan 2300-hari dalam Daniel 8:14, nyadi nyata, lalu dalam taun ke sama nya mega, timbul ari laluh Pengasa Besai [Great Disappointment], leka benih ditanam iya ti deka tumbuh lalu nyadi siti gerakan ti besai ti deka ngerembai ngagai seluruh dunya naburka ajar Bup Kudus ke nyakal penemu ke diajar Marx, Nietzsche, enggau Darwin.

Nyakal ajar Marx, Gerija Seventh-day Adventist ngajar laya besai entara Kristus enggau Sitan, lalu ukai pejalai sejarah ke material, ti nerangka sejarah dunya tu deka tembu, ukai dalam pengelantang [utopia] ke digaga mensia ke bepenemu komunis, tang dalam penumbuh perintah Allah Taala ti kekal. 

Nyakal ajar Darwin, Gerija Seventh-day Adventist ngajar asal penatai pengidup, ukai ari nasit enggau proses asal ke berubah kediri enggau pilihan asal [natural seletion], tang ari kuasa Allah Taala ti Penengkebang, iya ke nempa pengidup di dunya tu dalam enam hari lalu belelak ba hari ti ketujuh. 

Lalu nyakal ajar Nietzsche, Gerija Seventh-day Adventist ngajar, ukai semina Petara Allah Taala nya idup tang kod adat moral universal Iya (ke dikumbai sida “Lampang Batu Adat Lama”), Sepuluh Pesan, mengkang nyadi batang stended ti dikena Tuhan ngakim lalu tetap ngikat semua mensia. 

Kati secara kebetulan kini semua utai tu sama nyadi ba taun 1844? Anang nuan ngerunding baka nya. 

Marx, Nietzsche, Darwin—tiga iku orang ke tebangka nama ke udah naburka penemu ke balat udah ngerusak runding mensia, pengerusak ke enda ulih diseruri agi. Tang lebuh penemu tauka ajar ke salah nya ngerekai, Allah Taala enda nejuka dunya nadai bisi saksi ti ngerembaika pemendar Iya, nya meh kebuah, lebuh semua ideologi tauka penemu salah ti mai pengerusak tu dikerembaika, Tuhan ngangkatka siti pergerakan, iya ti nyau kelama, nyadi Gerija Seventh-day Adventist iya ke deka naburka ngagai dunya pemendar Tuhan ba hari ti penudi tu—iya nya berita tiga melikat. Tu meh berita-berita, ke ngundan batang ajar, ke nyakal ajar ti salah enggau penyaru penemu ti diajar sida tiga iku mensia ke udah balat saru penemu nya.
 
Berita tiga melikat tu, iya ke bendar, nyadi jaku perintah ari Tuhan ngagai Gerija Seventh-day Adventist. Lalu batang isi berita nya, meh injil, tuchi sereta terang, semina iya nya injil ke diberi dalam konteks “pemendar diatu” [“present truth”] (2 Pet. 1:12, NKJV). 

Lalu berita tiga melikat tu meh ti deka dipelajarka kitai dalam kuarter tu. 

_A native of Connecticut, U.S.A., Mark Finley, an internationally known evangelist, was a vice president at the General Conference from 2005–2010. After retiring from full-time employment, he became an assistant to the president of the General Conference. Pastor Finley and his wife, Ernestine, have three children and five grandchildren._