---
title:  Tiap Iti Leka Benih Ngasilka Ketau
date:   06/04/2023
---

Dalam Pemandang 14 bisi dua bengkah ketau. Ketau gandum nyempamaka orang ke lurus, lalu ketau anggur dunya nyempamaka orang ke enda lurus tauka sida ke lenyau. Kedua-dua ketau nya sama mansau. Tiap iti leka benih udah ngasilka ketau ke mansau. 
 
`Bacha Pemandang 14:17—20. Nama reti “pitan pengeringat Allah Taala”? Peda mega Pemandang 14:10, Pemandang 15:1, enggau Pemandang 16:1.`

“Udah nya siku agi melikat pansut ari alta. Melikat tu bekuasa atas api” (P’dang. 14:18, NKJV). Tu meh melikat ke bekuasa atas api ukum ti penudi Allah Taala. Ketau udah mansau. Dosa udah nuntung ba batas iya. Pengawa ngelaban Allah Taala udah ngelebus tikas pengasih Allah Taala.  Utai ke udah nyadi udah chukup jai, tang utai ti deka nyadi ila deka lebih agi jai sebedau iya tembu. Allah Taala ti penuh penyayau udah ngereja naka ke ulih dikereja Iya ka kitai, ke nyengkaum meri diri nyadi piring kena ngenselan dosa kitai datas regang. “Ketegal kitai meh Allah Taala udah ngengkahka dosa kitai ba Iya ke enda bedosa, ngambika dalam Iya kitai digaga lurus di mua Allah Taala.” [“Allah Taala udah ngaga Iya ke enda bedosa nyadi dosa ke kitai, ngambika kitai ulih nyadi pengelurus Allah Taala dalam Iya” (tu salin aku empu)]” (2 Kor. 5:21, NKJV; peda mega Gal. 3:13).

Nama agi utai ke ulih dikereja Allah Taala kelimpah ari regang nya? Nadai agi utai ke ulih dikereja Allah Taala kena nyelamatka orang ke majak nulak Roh Kudus.

Tu meh berita pesan nubuatan ke penting dalam Pemandang 14. Tiap iti leka benih udah ngasilka ketau. Gandum udah mansau, lalu buah anggur udah mansau. Sida nembiak Allah Taala mandangka pemanah, pengasih, penyiru, enggau pengerindu Iya ngagai semua universe. Sida nembiak Sitan mandangka pengamu, pengingin ati jai, ati kepapas, ati benchi. Perangai Jesus dipandangka dalam siti grup lalu perangai Sitan dipandangka dalam grup ke siti.

Seluruh universe deka meda dalam sida nembiak Allah Taala pemandang pengelurus, ke nadai kala dipeda sida ari serak ke dulu agi ari nya. Bebida enggau pengelurus Kristus ke dipandangka dalam sida nembiak Iya, seluruh universe deka meda engau penuh buah penyai ke ngelaban Allah Taala. Penyai, dosa, enggau penadai adat deka dipandangka enggau penuh ba mua mensia enggau sida melikat. Bida entara pemadas enggau penyai, pemetul enggau penyalah, pengasi enggau pengendangasi, deka dipeda enggau terang ulih seluruh universe, sama ulih mensia enggau ulih melikat. 

`Naka ni nuan ulih ngelala bida entara pemadas enggau penyai? Nama kebuah penting kitai nemu bida nya? (Peda Heb. 5:14.)`