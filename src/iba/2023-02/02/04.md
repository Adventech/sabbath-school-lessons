---
title:  Bechara di Serega
date:   04/04/2023
---

`Bacha Pemandang 14:14 enggau Surat Rasul 1:9—11. Nama utai sebaka dipeda nuan dia?`

John madahka diri “malik, lalu tepedaka siti remang ti burak, lalu duduk ba atas remang nya bisi siku orang ke baka gamal Anak Mensia” (P’dang. 14:14, NKJV). Lebuh Jesus niki ke serega, Luke nulis dalam Surat Kereja Rasul 1:9 madahka sida murid ngemataka Iya, lalu “dipeda semua sida, lalu siti remang ngelindung Iya ari sida” (NKJV). Jesus niki ke serega dalam remang bala melikat lalu deka datai baru mega dalam remang bala melikat. Sida melikat nya pen madah ngagai sida murid ke teganga nya dalam Surat Kereja Rasul 1:11, “Jesus [ke sama] tu, ke udah diambi ari kita lalu dibai niki ke serega, deka datai baru baka chara Iya ke mupuk ke serega, baka ke udah dipeda kita.” (NKJV). Bisi siti pemendar ari Tuhan  belalai dalam ayat tu lalu enda nyata dipeda. “Jesus ke sama” tu, iya nya “Anak Mensia,” Iya ke udah kala bejalai nengah jalai bedebu menua Nasaret, bejalaika pengawa Iya ba jalai Jerusalem ke bededat, ngeraika sida ke sakit ba genturung pendiau orang Israel, lalu ngajar ba tisi bukit ke berumput di Galili, deka datai baru.

Anak Mensia tu mega disebut dalam pengawa bechara ke disebut dalam Daniel 7.

`Bacha Daniel 7:9, 10, 13, 14. Nama kebuah Daniel ngumbai Jesus nya “Anak Mensia” dalam pekara ke berat tauka serius baka bechara tu? Nama utai, baka ke udah dikenang kitai naka ke diatu, ke ulih ngelantangka runding kitai lebuh kitai nemu “Anak Mensia” nya sentral amat dalam pengawa bechara nya?`

Dalam Daniel 7:9, 10, Daniel meda kort serega benung beatur deka bechara, lalu sepuluh ribu kali sepuluh ribu bala melikat, begelumu ngelingi penuduk diraja. Pengawa bechara pen berengkah, lalu mayuh bup dibuka—bup rikod pengidup kitai ti di serega—dibuka ngagai semua universe. Dalam Daniel 7:13, 14, Anak Mensia mansang ngagai ngagai Iya ke idup belama iya, iya nya Apai, lalu nerima perintah ti meruan belama iya ari Iya. Pengawa bechara nya mandangka ngagai seluruh universe senentang Apai, Anak, enggau Roh Kudus ke udah ngereja semua utai ke ulih dikereja sida kena nyelamatka semua mensia. Bechara tu ukai semina ngelepaska orang kudus ari penyalah tang mega ngelepaska perangai Allah Taala ari jaku tuduh Sitan ti bula (peda Jop 1—2, Mas. 51:1—4).

`Perundingka ulih nuan pasal seluruh pengidup nuan deka dibungkar magang ba mua Allah Taala. Lebuh tu nyadi, dini alai pengadang nuan bepanggai? (peda Rom. 8:1.)`