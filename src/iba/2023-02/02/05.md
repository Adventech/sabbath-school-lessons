---
title:  Makota Pemenang
date:   05/04/2023
---

John nerangka pasal Jesus sebagai “Anak Mensia. Ba pala iya bisi makota emas, lalu ba jari iya bisi siti bikung ti tajam” (P’dang. 14:14, NKJV). Leka jaku ti disalin nyadi “makota” ditu, iya nya stephanos. Nya meh makota pemenang. Lebuh orang ke etelit tauka pelumba menang dalam siti lumba ke penting, iya pen diberi siti stephanos, iya nya makota basa, mulia, pemenang.

Jesus udah kala ngena makota duri, ke ngelambangka pemalu enggau kelese. Iya udah kala dikelese sereta dikenggaika mensia. Iya udah dipechat, dikemelika, diludah, dipalu, disipat. Tang diatu Iya ngena makota mulia lalu datai baru tang sekali tu sebagai Raja atas semua raja, Tuhan atas semua tuhan.  

`Bacha Pemandang 14:15 enggau Mark 4:26—29. Nama utai ti dipeda nuan sebaka dalam ayat-ayat tu? Nama utai ti dikejakuka dua iti ayat tu?`

Melikat nya datai ari mua Allah Taala dalam mulia kaaba nya. Allah Taala merening ngagai melikat nya lalu bejaku, ku Iya, “Maya ngetau udah datai.” Melikat nya terebai ari kaaba ngagai Jesus lalu madah enggau nyawa ti inggar, “Maya ngetau udah datai.” Alai meh Nuan ngumpul semua anak Nuan lalu bai pulai ke rumah. 
  
Jesus suah ngena ilustrasi ari pengawa betanam dalam Penyanggup Baru. Iya suah ngena simbol gandum ke udah mansau lalu tau diketau kena Iya ngelambangka penumbuh mansang benih injil dalam pengidup sida nembiak Iya. 

“Benih ke matuk nya nyempamaka pun penumbuh pengidup spiritual, lalu pemansang utai ke ditanam nya manah amat nyempamaka penumbuh mansang orang Kristen. Sama baka dalam dunya asal, baka nya mega dalam pengasih; nadai bisi pengidup enti nadai bisi penumbuh mansang. Utai ke ditanam nya mesti tumbuh mansang, enti enda pia, iya deka mati. Penumbuh mansang iya senyap aja lalu enda ulih dipeda mata, tang terus nyadi, baka nya mega penumbuh mansang pengidup Kristen. Ba tiap iti peringkat penumbuh mansang nya, pengidup kitai endang sempurna; tang taja pia enti perambu Allah Taala ungkup kitai udah dikamatka, pengidup kitai deka terus mansang. “Sanctifikasi” [pengawa nguduska kitai] nya pengawa sepanjai pengidup kitai. Lebuh peluang kitai betambah, peneleba kitai deka ngerembai, lalu penemu kitai mega deka betambah.”—Ellen G. White, Christ’s Object Lessons, pp. 65, 66. 

Padi tauka gandum ke mansau kuning nya ngelambangka semua orang ke udah diubah ulih pengasih, disungkak pengerindu, sereta ngembuan pengidup ti ngasi ke meri mulia ke nama Kristus. Ati sida endang siti enggau ati Jesus, lalu semua utai ti dikedekaka sida endang utai ti dikedekaka Iya.

`Baka ni ku pemereti ati nuan senentang jaku Ellen G. White tu “Ba tiap iti peringkat penumbuh mansang nya, pengidup kitai endang sempurna”? Nama reti nya, lebih agi lebuh kitai meda penyalah enggau pengurang dalam perangai kitai diatu?`