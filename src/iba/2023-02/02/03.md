---
title:  Anak Mensia Datai Baru
date:   03/04/2023
---

Pemandang 14 ngundan ayat-ayat kunchi senentang berita pesan Tuhan ba hari ti penudi ngagai sida nembiak Iya sereta ngagai dunya tu. Lalu puak isi berita nya meh penatai Jesus baru, ti ngamatka semaya Iya ti madah “kita deka meda Anak Mensia duduk muak ari kanan Iya ti Bekuasa, lalu datai dalam remang ari serega!” (Mark 14:62, NKJV). 

`Bacha Pemandang 14:14. Nama gelar ti dikena bejaku ka Jesus lebuh Iya datai baru ngagai dunya tu? Dalam runding nuan, nama kebuah John ngena gelar tu ungkup Jesus?`

Jesus ngena gelar “Anak Mensia” tu bejaku pasal Diriempu 82 kali dalam surat Injil. Tu meh siti ari gelar ti dikerinduka Iya. Iya ngena gelar tu kena mandangka pengerindu ati Iya ti deka nyadi sama enggau kitai. Iya meh Juruselamat ke mereti pasal kitai, udah ngasaika penguji kitai, lalu udah mujur nengah penguji kitai. Iya meh “Anak Mensia” ke datai baru lalu deka ngambi kitai pulai ke rumah Iya. Jesus ke datai deka ngambi kitai nya meh Jesus ke sama ke udah idup begulai enggau kitai. Iya sigi ‘layak’ nyelamatka kitai laban Iya udah nyadi Siku ari kitai, tang taja pia, sebagai siku ari kitai, Iya udah besatup enggau penguji ti pemadu balat ari Sitan, lalu, Iya udah menang. 

**Nama ti dipelajarka kitai ari ayat-ayat dalam Matthew tu senentang Jesus, ti Anak Mensia nya?**

`Matt. 16:27`

`Matt. 24:27, 30`

`Matt. 25:31, 32`

Peratika beberapa iti elemen dalam ayat-ayat nya:  
(1) Jesus, ti Anak Mensia, deka datai dalam mulia enggau bala melikat Iya.
(2) Iya deka nyeraraka domba ari kambin (retinya ngakim).
(3) Destini semua bansa enggau semua mensia deka diputuska ungkup belama iya. 

`Perundingka gelar “Anak Mensia” nya lalu nama ti disebut iya senentang Jesus ke nyadi mensia. Taja Iya endang Allah Taala, Iya nyadi siku ari kitai, sama baka kitai amat-amat, tang enda baka kitai, Iya nadai kala bedosa. Nama pengadang ti pemadu besai ti diberi tu ngagai kitai ari segi (1) nemu pengerindu Allah Taala ka kitai; (2) nemu Iya ulih meretika penanggul ti ditapi kitai lalu meri kitai pemenang?`