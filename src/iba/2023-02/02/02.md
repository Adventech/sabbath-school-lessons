---
title:  Pilihan ti Kekal
date:   02/04/2023
---

Pemandang 14 tu meh berita pesan pengasih Jesus ti penudi ngagai dunya ke udah labuh sereta udah ngelaban Tuhan, dunya ke udah selama enam ribu taun, udah tengelam dalam dosa enggau penyai. Bisi siti hari deka datai ke alai genap iku mensia ke nguan planet Dunya tu deka ngaga pemutus ti penudi ti enda ulih diubah agi, sekalika sida deka setanah enggau Jesus tauka ngelaban Iya. Berita pasal pengelurus Jesus ti ditusi dalam Pemandang, ti ngelepaska kitai ari ukum dosa, enggau perekuh dosa dalam pengidup kitai, deka berauh-rauh didinga di serata dunya. 
 
`Bacha Matthew 24:14 lalu bandingka enggau Pemandang 14:6. Nama semaya ti diberi Jesus ngagai bala murid Iya senentang pengerembai berita injil ngagai semua dunya sebedau penatai Iya ti kedua kali? `

Semaya Jesus ti madahka “Berita Manah [Injil] pasal Perintah Allah Taala deka ditusui di serata dunya” (NKJV), ke diberi dalam Matthew 24:14, udah dikamatka dalam berita ari Jesus ungkup hari ti penudi tu, dalam Pemandang 14:6, ke madahka berita injil tu deka ditusui “ngagai semua bansa, raban bansa, jaku enggau menua” (NKJV).

Tiga kali dalam Pemandang 22 Jesus madah Iya deka jampat datai (P’dang. 22:7, 12, 20). Dalam konteks Iya ti enda lama agi deka datai, Tuhan kitai nambahka jaku tu, “Awakka orang ke ngereja penyai, majak ngereja penyai, lalu awakka orang ke kamah, majak ngereja ulah ti kamah, lalu orang ke lurus, majak ngereja pengelurus, lalu orang ke kudus, majak kudus” (P’dang. 22:11, NKJV). Pemandang nguing ngagai siti kemunchak ti penuh mulia ke alai setiap orang enda tau enda ngaga pemutus deka setanah enggau Kristus tauka ngelaban Iya.

Iya ke bendar, tiap hari, ari pilihan ti digaga kitai taja pen dalam “utai ke mit,” kitai milih sekalika kitai setanah enggau Jesus tauka ngelaban Iya. Nadai jalai orang ke selalu ngaga pilihan ke salah dalam pengidup sida diatu, tembu ngenyit, milih deka setanah enggau Jesus maya nya ila, lebih agi lebuh semua kuasa dunya ke jai tu ngelaban sida. Diatu, sehari tu, enggau tiap hari kitai mesti milih deka taluk ngagai Kristus enggau ngagai pesan Iya.  “Laban reti rinduka Allah Taala nya kitai ngasika pesan Iya” (1 John 5:3). Munyi ku jaku Ellen G. White: “Jesus enda ngubah perangai orang ba penatai Iya ila. Pengawa ke ngubah nya mesti digaga diatu. Pengidup tiap hari kitai deka nentuka destini kitai.”—Last Day Events, p. 295.

`Baka ni ku Allah Taala nempa perangai kitai? Nama chara ti dikena iya ngambika kitai tumbuh mansang dalam pengasih Iya? Nama ke ulih dikereja kitai ngambika lebih penuh agi ngemendarka Roh Kudus ngubah kitai ngambika kitai nyadi lebih mayuh agi baka Jesus?`