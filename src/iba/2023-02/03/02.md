---
title:  Bup Pengadang ke Penuh Pengasih
date:   09/04/2023
---

Ketebal agi orang lebuh berunding pasal bup ti penudi dalam Bup Kudus, iya nya bup Pemandang, sida enda berundingka pengasih Allah Taala. Lebuh sida berundingka berita pesan Allah Taala ungkup pengujung dunya tu, runding sida suah agi bebalut berundingka gambar jelu-jelu ke balat ngenakutka ati, simbol ke penuh misteri, sereta enggau gambar-gambar utai ke nyelai. Bup Pemandang ngenakutka ngemayuh nya orang baka iya ke negapka pengarap ngemayuh nya orang, lalu tu amat ngenyinuka ati, laban, iya ke bendar, bup nya endang penuh enggau pengasih enggau pengadang. Iya nya, taja bisi bala jelu ke ngenakutka sereta bisi jaku amaran senentang timpuh penusah enggau pemarinsa ti deka datai, agi meh Allah Taala meri kitai kebuah alai kitai patut begaga ati dalam penyelamat ke diberi Iya. 

`Bacha Pemandang 1:1–3 enggau Pemandang 14:6. Baka ni ku ayat-ayat tu sama-sama madahka kitai ukai semina senentang bup Pemandang tang mega senentang “injil ti meruan belama iya?”`

Bup Pemandang endang semua iya bejaku pasal Jesus. Tu meh berita pesan Iya ngagai bala nembiak Iya lalu lebih agi ditujuka ngagai gerija Iya ba hari ti penudi diatu. Tu meh berita pesan ke penuh pengasih ungkup pengadang kitai ba timpuh pengujung tu. Dalam seluruh bup nya, Jesus dikejakuka dia sebagai Anak Domba ke udah dibunuh, lalu berekat udah disemayaka ngagai orang ke macha, mereti, sereta ngereja nitihka pemendar ke ditemu dalam iya.  

Nundaka Pemandang 1:5, 6, Jesus meh Iya ke udah “rinduka kitai, lalu udah ngelepaska kitai ari dosa, ulih darah Iya,
lalu udah ngaga kitai nyadi perintah imam ti bekereja ke Allah Taala Iya, ti Apai Iya” (NKJV). Dalam Kristus kitai diampun. Pengasih Tuhan ngampun penyalah kitai ke udah, meri kitai kuasa kena kitai idup diatu, lalu meri kitai pengadang ka dudi hari. Iya nya, dalam Kristus kitai dilepaska ari ukum enggau kuasa dosa, lalu siti hari enda lama da agi kitai deka dilepaska ari mua dosa. Tu meh berita ari bup ti penudi dalam Bup Kudus, iya nya, bup Pemandang. 

Lalu tu meh berita ti berat amat, ke dipeda dulu ditu baka siku melikat ke terebai di tengan langit mai “injil ti meruan belama iya.”  

Injil (Berita Manah)? Penyelamat ulih pengarap dalam Kristus? Kristus mati ke ganti kitai? Semaya pengidup ti meruan belama iya, ukai laban utai ke ulih dikereja kitai tang laban utai ke udah dikereja Jesus ka kitai?  Semua tu bisi ba pun berita tiga melikat? Ya, betul meh nya! 

Aruh iya meh nya, sida nya meh berita pengasih ke penuh pengadang enggau semaya ungkup kitai mensia ke rumuh-kumuh sereta merinsa tu. 

`Taja pen kitai mudah amai deka fokus ba bala jelu enggau jaku amaran ungkup pengujung dunya tu, baka ti dipandangka dalam bup Pemandang, baka ni ku kitai ulih nimbang semua tu enggau berita pesan ti pemadu berat dalam Pemandang: iya nya, Kristus ke nyerahka nyawa diri mati ke ganti kitai?`