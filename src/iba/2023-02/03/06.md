---
title:  Pergerakan Bejalaika Misi
date:   13/04/2023
---

Nengah belajarka Bup Kudus chara dalam sereta silik, sida Adventist ke keterubah kelia, makin meretika pemesai reti berita pesan tu. Sida ngasaika Allah Taala bisi berita pesan ke endang diagihka Iya ungkup generasi ke diatu-berita pesan ke berat ungkup timpuh pengujung tu ke mesti ditusui ngagai semua bansa, menua, leman jaku, enggau mensia, dikena nyediaka dunya tu nyambut penatai Jesus baru. Berita pesan tiga melikat tu udah nyadika peransang orang Adventist bejalaika misi tauka pengawa mission ari terubah gerija tu ditumbuhka kelia. 

Dalam taun 1874, Opis General Conference udah nganjung missionari keterubah ngagai menua Eropah. Ellen G. White ngelar John Andrews sebagai “orang ke pemadu ulih ari entara kitai.”  Andrews nemu bejaku dalam tujuh bengkah jaku, ulih ngapal semua bup Penyanggup Baru, lalu nemu nyau ka semua Penyanggup Lama. Iya tu siku skolar ke tajam untak, landik nulis bup, pengkhutbah ke bekuasa, sereta landik dalam theologi. 

Nama kebuah nganjung orang baka iya tu ngagai tempat ke alai bisi mimit aja orang ke arap? Nama kebuah ngirumka “orang ke pemadu ulih” ngagai ladang mission ke enda ditemu? Lalu nama kebuah iya sanggup kin deh?  Bini iya baru udah mati beberapa taun dulu ari nya. Nama kebuah iya sanggup ninggalka kaban balayan enggau bala pangan di Amerika lalu belayar enggau dua iku anak iya ngagai menua ke enda ditemu iya, napi semua risiko ketegal pengawa Kristus?  

Bisi siti aja kebuah iya. Iya arapka Jesus deka datai enda lama da agi, lalu berita pesan senentang pemendar ke mesti ditemu dunya ba timpuh pengujung tu enda tau enda ditusi ngaga semua dunya tu.  

Dalam seluruh sejarah gerija kitai, sida ke pemadu pandai, ke pemadu manah, udah pegi ngagai semua teluk dunya tu nusui berita pesan Allah Taala ti penudi tu. Sida nya nyengkaum pengajar, pengereja pengawa pengerai tauka berubat, sida pastor, orang ke betanam-betupi, mekanik, tukang rumah, orang dagang, enggau sida ke ngembuan mayuh macham pengelandik bukai. Sekeda sida nya pengereja pengawa mission, tang mayuh ke bukai nya ukai. Sida nya anggota gerija biasa ke arap amat ka Jesus ti enda lama agi deka datai baru.  

`Bacha Pemandang 14:6, Surat Rasul 1:8, enggau Matthew 24:14. Nama utai ke sama dipeda nuan dalam ayat-ayat tu?`
    
Pengawa meritaka injil ti kekal tu udah meraka semua garis entara menua. Iya udah masuk ngagai teluk dunya ke pemadu jauh. Iya udah nyapai mensia dalam genap iti bansa jaku enggau budaya. Pengujung iya ila, iya deka bisi empas besai ngagai seluruh dunya tu. Ati kitai amat tetarit lebuh kitai nemu berita ke ditusi gerija Adventist tu, naka ke diatu, udah ditusi ngagai lebih ari 210 ari entara 235 menua ke dikelala Gerempung Bansa (United Nations). 
 
`Nama peranan ke ulih dikereja nuan, sereta baka ni nuan ulih ngereja iya enggau lebih manah agi, dalam nyaup ngerembaika berita pesan tiga melikat tu ngagai “orang ke diau di dunya, ngagai semua bansa, raban bansa, jaku enggau menua”?`