---
title:  Jerita Senentang Pengasih
date:   11/04/2023
---

Berita tiga melikat tu meh jerita senentang pengasih. Sida nusi jerita senentang pengerindu Juruselamat ke ngelui semua sukat—jerita pasal Jesus ke rindu amat ka kitai dataika Iya sanggup ngasaika neraka diriempu ari ke meda siku ari kitai mensia lenyau. Sida tu meh jerita senentang pengerindu ti nadai pengabis, nadai sekat, nadai ulih disukat, nadai ulih disagam, lalu nadai nemu padam.  
    
Allah Taala nadai kala enda ngadang tauka tekenyit. Iya enda kala tepawah laban ribut pilihan mensia ke berubah belama. Baka ke udah dipeda kitai, pelan Allah Taala ti deka nyelamatka kitai ari kuasa dosa nya ukai pelan ke digaga udah bekau dosa masuk ke dunya tu. Allah Taala enda tegepang tauka enda ngadang laban drama dosa ti pemadu jai nya.  

`Bacha Pemandang 13:8 enggau 1 Peter 1:18–20. Nama ti diajar ayat-ayat tu senentang pelan keselamatan Tuhan?`

Frasa “injil ti meruan belama iya” dalam Pemandang 14:6 bejaku pasal masa lepas, masa ke diatu, enggau masa ti deka datai.  Lebuh Allah Taala nempa mensia lalu meri iya kuasa ngaga pilihan moral, Iya melabaka mensia deka ngaga pilihan ke salah. Lebuh semua utai ke idup ke udah ditempa iya bisi kuasa milih, sida pen ulih milih deka ngelaban Tuhan ti penuh pengerindu nya. Semina siti aja jalai ulih nyeliahka utai baka tu, iya nya, Iya tau ngaga mensia nya baka robot ke ulih dikawal Iya. Tang penaluk ke dipejal nya enda engkeman enggau perangai Allah Taala. Pengerindu perluka pilihan, lalu lebuh mensia diberi kuasa milih, pengulih sida ngaga pilihan ke salah sigi bisi amat. Nya alai, pelan keselamatan nya endang udah ada dalam runding Allah Taala sebedau apai indai kitai keterubah nya angkat ngelaban ba Eden. 

“Pelan dikena nyelamatka kitai nya ukai utai ke digaga udah utai nyadi, udah Adam ke labuh. Iya nya “pemandang pasal misteri ti lama udah dilalaika dulu kelia.” Rome 16:25, R.V. Prinsip ke udah nyadi pelasar perintah Allah Taala ari asal iya kelia, udah diayanka ditu.”—Ellen G. White, The Desire of Ages, p. 22. 
  
“Injil ti meruan belama iya” nya ukai semina bejaku senentang masa lepas enggau masa ke diatu—iya mega nyadi ke pelasar masa depan ke penuh enggau pengadang. Iya bejaku pasal idup begulai belama iya enggau Allah Taala ke lama udah lelengau deka idup begulai enggau kitai belama lama iya. 

`Bacha Epesus 1:4. Perundingka nama reti jaku tu ti madahka sebedau “dunya digaga,” kitai udah “dipilih” dalam Kristus ngambika kitai ulih diselamatka dalam Iya. Nama kebuah pemendar tu balat meransang ati nuan?`