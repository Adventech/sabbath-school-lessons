---
title:  Tambah Penemu
date:   14/04/2023
---

Perundingka dalam ke agi idea ba pelajar hari Rabu senentang guna kitai bisi bagi dalam utai ke lebih besai ari diriempu kitai ngena pengidup kitai ke sejeput, sejengkal, lalu suah rusak, merinsa, sereta ngasaka ati tu (sapa kitai ke nadai bisi utai baka nya dalam pengidup kitai, neh?) Pengingin ati tu sigi aruh amat ba kitai. Ari segi fisikal, kitai tu semina dagin dalam paket mit ke mai kin-kia untak kitai empu--ke semina pemerat sekilo lebih bahan organik-karbon ke semak agi baka komposisi semangkuk manuk goreng lalu ukai baka ‘hard drive’.  

Nama meh reti paket dagin mit ke nyadi kitai tu enti dibandingka enggau utai ngelingi kitai ke nadai bisi batas iya? Idup semina ungkup diriempu aja, idup ungkup utai ka enda besai ari diriempu, lebuh bisi mayuh amat utai ngelingi kitai sereta ngilah kitai, nya sebaka enggau diri ke dikurung dalam bilik kediri ba puak bandaraya besai ke ulih didinga sereta diasaika nuan begegar nembus dinding nuan. Lalu nama meh utai ke lebih besai, lebih mulia, lebih meri empas ke kekal kelimpah ari nusi semaya pengidup meruan ke udah diberi ngagai kitai dalam Jesus?  

“Bala nembiak Allah Taala, enggau mua sida tampak bepanchar enggau pengudus, begaut ari siti tempat ngagai tempat bukai nusi berita pesan ari serega. Nengah beribu suara, di serata dunya tu, jaku tangkan/amaran tu deka diberi. Pengawa ajih deka dikereja, sida ke sakit deka digeraika, lalu kelai enggau kereja nyelai deka nyempulang  sida ke arap. Sitan mega ngereja kereja ajih, ke nipu, nyengkaum ngasuh api nurun ari langit ngagai dunya, dipeda semua orang mayuh. Pemandang 13:13. Enggau nya, mensia di dunya tu enda tau enda ngaga pilih diri.”—Ellen G. White, The Great Controversy, p. 612.

**Tanya ti Deka Dipejuraika**: 

`“Beberapa iku udah nulis ngagai aku lalu nanya enti berita pesan pasal digaga lurus (justification) ulih pengarap nya berita tiga melikat, lalu aku udah nyaut sida, ‘Nya meh berita pesan tiga melikat ke bendar.’”—Ellen G. White, The Advent Review and Sabbath Herald, April 1, 1890. Nama kaul ke bisi entara digaga lurus ulih pengarap enggau berita pesan tiga melikat nya?`

`Berunding dalam ke agi pasal jaku “injil ke meruan belama iya.” Nama utai ti meruan belama iya senentang Injil nya?`

`Nama reti nya orang Seventh-day Adventists bisi ba mayuh bengkah menua di dunya tu? Nama ti ditemu kitai ari nya senentang baka ni Allah Taala udah merekat pengawa Gerija kitai naka ke diatu? Dalam timpuh ke sama, baka ni ku gerija tempatan kita, nyentukka kelas Sekula Sabat kita empu, ulih ngereja peranan ke lebih besai agi dalam “nembuka pengawa Tuhan”?`