---
title:  Injil ti Meruan Belama Iya
date:   08/04/2023
---

### Bacha ka Pelajar Minggu Tu
P’dang. 14:6–12; 1 Kor. 15:1–4; Rom. 3:24–26; 1 Pet. 1:18–20; Matt. 28:19, 20; Kereja Rasul 1:8.

> <p>Ayat Dikingat</p>
> “Udah nya aku tepedaka siku agi melikat terebai ba tengan langit, mai Berita Manah ti meruan belama iya ti deka ditusui ngagai orang ke diau di dunya, ngagai semua bansa, raban bansa, jaku enggau menua” (Pemandang 14:6, NKJV).

Maya orang Israel munya, lebuh semua bansa bukai ke ngelingi sida nyembah mayuh bengkah “petara”--petara kayu, petara batu, enggau utai bukai, jaku orang Israel ke terang, ngengkang, nyata, ti ngaku pengarap sida, bisi ditemu dalam ayat Ulang Adat 6:4: “Dinga, kita orang Israel! TUHAN Allah Taala kita endang siku aja” (NKJV).

Selama beratus taun orang Judah nyebut Shema sida (iya nya nama sampi sida ke bepelasarka leka jaku Hebrew ke nyebut “dinga”) lalu nya ngasuh sida ngingatka perening spiritual sida ke nyerakupka sida nyadi siti bansa lalu ngeringka pemutus ati sida ka Allah Taala ke siku aja iya ke bendar.      

Ungkup orang Seventh-day Adventist, berita tiga iku melikat dalam Pemandang 14 tu meh nyadi Shema kitai. Tu meh pengaku pengarap ti meri kitai identiti kitai. Tu meh nyadika pengelala kitai seraban lalu nerangka misi kitai ngagai dunya tu. Disebut pandak, identiti nubuatan kitai diterangka dalam Pemandang 14:6–12, lalu ditu meh kitai bulih pengagit kitai deka betusika berita manah Injil ngagai semua dunya.  
    
Dalam pelajar kitai minggu tu, kitai deka berengkah belajarka Pemandang 14:6-12 enggau silik, tang kitai deka ngereja nya nengah perening mata pengasih seraya kitai mendingka Tuhan bejaku ngagai ati kitai. 

_*Pelajarka pelajar minggu tu kena nyediaka Sabat, April 22._