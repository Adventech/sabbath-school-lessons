---
title:  Ngagai Semua Dunya
date:   12/04/2023
---

`Bacha Pemandang 14:6 baru. Ni naka injil ti meruan belama iya tu deka dikerembaika, lalu nama kebuah saut iya penting amat ngagai kitai enggau misi kitai enggau kangau kitai sebagai gerija?`

Nitihka pemerat berita pesan ba timpuh pengujung tu ari melikat keterubah ari tiga melikat nya, “injil ti meruan belama iya” tu deka ditusi ngagai orang ke diau di dunya, ngagai semua bansa, raban bansa, jaku enggau menua. Ditu kitai bisi misi ke besai amat, luas amat rampa, komprehensif amat ke nyerakung semua. Iya begunaka kitai ngereja naka pemanah ke ulih kitai lalu begunaka komitmen penuh ari kitai. Iya nguluka kitai lari ari numpuka ati penuh ba utai ti kadeka diriempu lalu mai kitai ngagai pengerindu deka ngereja pengawa Jesus. Iya meransang kitai enggau utai ke lebih besai ari diriempu kitai lalu nguluka kitai pansut ari perening ke sempit dalam runding kitai lalu mai kitai ngagai visi tauka perening ke lebih besai sereta luas agi. 
    
`Bacha 28:19, 20. Baka ni ku jaku ayat-ayat tu senutuk amat enggau berita pesan melikat ke terubah nya?`

Dalam bup iya ke benama, A Quest for More: Living for Something Bigger Than You, [Ngiga ke Lebih Agi: Idup Ungkup Utai ke Lebih Besai Ari Nuan], Paul David Tripp berandau senentang keperluan sikologi setiap mensia ti ingin deka nyadi sebagi ari utai ke lebih besai ari sida empu: “Mensia udah ditempa ngambika nyadi sebagi ari utai ke besai ari pengidup sida empu. Dosa udah ngujungka pengidup kitai nyau kusut ngagai pengemit pengidup kitai ke ditau. Pengasih Kristus udah diberi ngambika nyelamatka kitai ari kurungan kuchup dunya kitai ti semina ngerunding diriempu aja, lalu ngelepaska kitai ngambika kitai ulih idup nitihka tuju ti meruan belama iya dalam pengelantang ti ngemuaska ati dalam perintah Allah Taala.” 
    
Nadai bisi utai bukai ke lebih meransang ati, lebih ngemuaska ati, ke meri upah ke lebih besai ari ngambi bagi dalam pengerembai pengawa Tuhan, diberi Tuhan ada ke dunya tu lalu diiring ulih Iya ngambika ngereja tugas ke jauh lebih besai, ari utai ke ulih dikereja sebarang mensia kediri iya. Pengasuh ke diberi Tuhan dalam Pemandang 14 tu meh pengawa ke pemadu besai ke kala diberi Tuhan ngagai gerija Iya. Tu meh kangau ke pemadu berat ngagai mensia ngambika nyerahka pengidup kitai ngagai pengawa ke pemadu besai diberi serega, iya nya, pengawa mandangka pengerindu Allah Taala ke enda ulih disagam penalam iya sebedau Jesus datai baru. 

`Nama peneleba ke udah diasaika nuan empu lebuh ngambi bagi dalam pengawa ke lebih besai ari diri nuan? Baka ni ku peneleba nya nyaup nuan meretika poin dalam pelajar kitai sehari tu?  Pia mega, nama utai ke lebih besai ari kitai ke dikena Allah Taala Penengkebang kosmos tu mai ubah ke meruan belama iya dalam universe tu?`