---
title:  Injil ti “Meruan Belama Iya”
date:   10/04/2023
---

Peratika Pemandang 14:6, ti ngepunka berita tiga melikat nya, berengkah ngena jaku: Berita Manah tauka Injil ti “meruan belama iya.” Enti kitai gagal meretika penalam berita manah tauka injil nya, kitai enda deka nemu isi berita tiga melikat nya ke bendar iya. Kitai enda deka nemu nama sebenar iya isu-isu dalam berita pechara Allah Taala tauka pengerubuh Babilon tauka tanda jelu nya enti kitai gagal meretika injil nya.  

`Bacha 1 Korint 15:1–4, Rome 3:24–26, enggau Rome 5:6–8. Baka ni ku “injil ti meruan belama iya” nya dikenataika dalam ayat-ayat nya? Nama pengadang besai ti diberi ka kitai ditu?`
 
Injil nya meh berita ke pemadu manah senentang pemati Jesus ketegal dosa kitai, pengangkat Iya ti bemulia, sereta pengerindu enggau pengibuh Iya ti meruan ungkup kitai. Ulih pengarap ka darah Iya ke udah siuh enggau kuasa pengangkat Iya, kitai udah dilepaska ari ukum enggau ari kuasa dosa. Kristus ngemenuhka runding Paul lalu nyadika batang randau enggau ajar iya. Kristus ke udah diregang nya udah nebus iya ari ukum penyalah iya ke udah. Kristus ke udah angkat nya meri iya kuasa kena idup diatu, lalu Kristus ti deka datai nya meri iya pengadang ungkup dudi hari. 
    
Peratika empat iti poin tu dalam ayat-ayat ari bup Rome:

1. Kitai digaga lurus enggau perchuma ulih pengasih.
2. Pengasih nya madahka pengelurus Allah Taala. 
3. Pengasih nya ngaga lurus orang ke nerima Jesus ulih pengarap. 
4. Pengerindu Allah Taala dipandangka ngagai kitai lebuh kitai agi orang ke bedosa. 

Pengasih Kristus nya ukai utai ke ulih dibeli kitai, utai ke enda patut diberi ngagai kitai, lalu ukai ulih kitai ari utai ti dikereja kitai. Jesus udah mati pemati ke pedis sereta merinsa, ke patut sereta deka nuntung semua orang ke bedosa. Iya udah ngasaika pengeringat Apai enggau penuh, tauka ukum ngelaban dosa. Iya udah dikenggaika, ngambika kitai ulih diterima. Iya udah mati pemati kitai, ngambika kitai ulih idup pengidup ti enggi Iya. Nya alai, enda iran ati kitai, enti keselamatan kitai nya mesti ulih pengarap, lalu ukai ari kereja adat. Nama agi ke ulih ditambahka kitai kia, nama ke ulih ditambahka kereja badas kitai, taja pen enggau niat ati ke tuchi, sereta dikereja kitai enggau penuh Roh Kudus, ngagai utai ke udah dikereja Jesus ka kitai ba kayu regang nya? 

Lalu pelan keselamatan tu, endang udah disediaka sebedau timpuh berengkah (2 Tim. 1:9, Titus 1:2, Epe. 1:4), lalu tu nerangka kebuah iya dikumbai injil ti “meruan belama iya.” Sebedau dunya tu ditengkebang, Allah Taala nemu utai ti deka nyadi, nya alai, Iya nyediaka pelan keselamatan dikena napi krisis nya, lebuh iya nuntung.