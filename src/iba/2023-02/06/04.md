---
title:  Jaku Ajar Melikat nya Ngagai Daniel
date:   02/05/2023
---

`Bacha Daniel 9:23. Nama jaku ajar ti nyemetak ari melikat nya ngagai Daniel? Nama kebuah tu penting kena kitai meretika reti nuchi rumah sembiang ti disebut dalam Daniel 8:14?`

Jaku melikat nya terang amat ngagai Daniel ngasuh iya “beperatika pekara nya, lalu meretika genera nya” (Dan. 9:23, NKJV). Pekara nama nya, lalu genera ni nya? Laban nadai bisi genera dirikud dalam Daniel 9, nya alai melikat Gabriel tentu bejaku pasal bagi genera dalam Daniel 8 ke apin ditemu Daniel reti--iya nya genera pasal 2,300 hari nya (Dan. 8:27). 
  
`Gabriel neruska penerang iya dalam Daniel 9:24–27. Nama event/pekara dalam pengidup enggau pengawa Jesus ke dikejakuka ditu?`

Bagi ke terubah dalam nubuatan tu bisi kaul enggau sida nembiak Tuhan, iya nya sida Yahudi. “Tujuh puluh minggu udah diletak ungkup kita”—bansa Yahudi (Dan. 9:24, NKJV). Dalam nubuatan Bup Kudus, satu hari sebaka enggau satu taun nubuatan (Peda Esekiel 4:6, Penyampau 14:34). Dalam Daniel enggau Pemandang enti iya ngena gambar simbolik, iya mega ngena timpuh simbolik. Siti ari jalai kena kitai nentuka prinsip nubuatan sehari-setaun dikena dalam nubuatan Daniel ditu, iya nya genap iti event/pekara ke dirintaika ditu nyadi engkeman amat (peda pelajar pagila). Enti kitai ngena prinsip tu, reti nya, 70 minggu bisi 490 hari. Enti sehari dalam nubuatan sebaka enggau setaun timpuh nyata, reti nya 490 hari nya sebaka enggau 490 taun nyata. 
   
Gabriel madah ngagai Daniel, 490 taun “ditetak” (reti ke bendar leka jaku Hebrew chathak, kekadang disalin nyadi “ditetapka”). Ditetak ari nama? Nadai nubuatan timpuh bukai disebut ditu, kelimpah ari 2,300 hari dalam Daniel 8:14. Nubuatan timpuh 490 taun, bekaul terus ngagai nubuatan timpuh dalam Daniel 8:14, iya nya bagi genera ke apin agi diterangka dalam Daniel 8. Nya alai, ditu kitai meda Gabriel datai ngagai Daniel enggau nubuatan lalu deka nyaup iya meretika utai ke bedau ditemu iya reti dalam bab ke dulu agi: iya nya timpuh 2,300 hari.