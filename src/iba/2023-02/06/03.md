---
title:  Timpuh 2,300 Hari enggau Timpuh Pengujung
date:   01/05/2023
---

`Bacha Daniel 8:17, 19, 26. Timpuh masa nama ti dipadahka melikat nya dikejakuka genera Daniel 8 enggau 2,300 hari nya, lalu nama kebuah penting kitai meretika pasal tu?`

Sedeka orang besekang madahka 2300 hari nya hari ke literal amat. Sida tu mega pechayaka tanduk ti mit dalam Daniel 8 nya bejaku pasal tuai sedadu bansa Seleucus ke benama Antiochus Epiphanes (216 b.c.–164 b.c.), iya ke udah nyerang Jerusalem lalu ngamahka kaaba orang Yahudi, taja pen 2,300 hari enda engkeman dalam timpuh masa iya. Tang, interpritasi tu ngelaban penerang ke diberi melikat nya ke madahka genera nya bejaku pasal “timpuh pengujung.” Nyata amat Antiochus ukai idup ba timpuh pengujung nya.  

Gabriel berengkah nerangka nubuatan 2,300 hari nya dalam Daniel 8. Iya madahka bedus ti lelaki nya nyempamaka menua Media-Persia, lalu kambin lelaki nya nyempamaka menua Grika (Dan. 8:20, 21). Taja pen enda disebut nama, baka dua bengkah kuasa ke dulu ari iya, kuasa ti nangkanka nya, iya nya tanduk ti mit, nyata nyempamaka Rome (Dan. 8:9, 23, 24). Udah nya iya bejaku pasal fasa kuasa Rome ke bechura agama-politik, ti deka muai agama ti bendar tauka pemendar ke tanah (Dan. 8:10–12, 25) lalu ngachau pengawa Kristus dalam kaaba serega (Dan. 8:10–12). Pengawa nuchi kaaba tauka rumah sembiang dalam Daniel 8:14, ti kemunchak bab nya, nya meh saut Allah Taala ngagai kuasa agama di dunya ti enchabar Tuhan lalu nguji deka ngalahka kuasa Iya. Tu meh sebagi ari saut tauka atur Tuhan dikena mutarka penanggul dosa mensia. 

Gabriel pen udah besedia deka nerangka enggau silik jadual nubuatan Allah Taala. Ba ujung Daniel 8, kitai terang meda Daniel enda nemu reti genera nya senentang 2300 hari (Dan. 8:27). Bagi ke dulu agi senentang bedus lelaki, kambin lelaki, enggau tanduk ti mit nya semua udah diterangka, nyentukka dua iti perintah ti keterubah nya udah dipadahka nama (Dan. 8:20, 21). Tang reti nuchi kaaba tauka rumah sembiang nya, enda diterangka. 

Melikat Gabriel, ke pegari dalam Daniel 8, diatu pegari dalam Daniel 9 lalu madah ngagai iya: “Lebuh nuan belabuh mantaika peminta nuan ngagai Allah Taala, Iya nyaut nuan. Iya rinduka nuan, nya alai aku udah datai ditu madahka saut ngagai nuan. Dingaka enggau manah lebuh aku nerangka genera nya” (Dan. 9:23, NKJV). Genera ni nya? Baka ti deka dipeda kitai pagila, genera senentang 2,300 hari, iya nya sebagi ari genera ke dulu agi, dalam Daniel 8, ke apin diterangka iya ngagai Daniel.  

`Gabriel madahka Daniel nya “dikerunduka Tuhan amat.” Nama ti dipadahka tu ngagai kitai senentang kaul ti rapat entara serega enggau dunya tu?`