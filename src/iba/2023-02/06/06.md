---
title:  Taun 1844
date:   04/05/2023
---

Timpuh 490 taun ke terubah dalam nubuatan 2,300-taun nya endang udah diletak ungkup sida bansa Yahudi kelia enggau penatai Mesias. Laluh timpuh dalam 2,300 taun nya bekait enggau sida nembiak Tuhan, baikka Yahudi tauka bansa bukai, enggau pengawa nuchi kaaba serega, enggau, penudi iya, penatai Jesus ti kedua kali.  

Timpuh 490 taun keterubah bekait enggau penatai Jesus keterubah lalu tembu ba taun a.d. 34. Enti 490 taun ditulak ari 2,300 taun, kitai bisi laluh 1810 taun. Timpuh 1810 taun tu bekait enggau umat Allah Taala. Enti kitai berengkah ari taun a.d. 34 lalu ditambahka kitai 1810 taun, kitai datai ba taun a.d. 1844. 

Dalam penerang ke udah ditemu kitai senentang pengawa nuchi tauka ngangkatka baru pemendar pasal kaaba serega enggau timpuh bechara ti penudi nya, Allah Taala ngapil ti penudi ngagai semua mensia dalam Pemandang 14:6, 7 ngasuh sida respon ngagai pengerindu Iya, nerima pengasih Iya, lalu idup lurus, kudus, sereta ngasika Iya.   

`Bacha Adat Lewi 16:16. Nama kebuah alai kaaba nya enda tauka enda dituchi, lalu nama ti diajar tu ngagai kitai senentang injil?`

Laban penyalah, enggau dosa mensia, kaaba nya enda tau enda dituchi, ti semina ulih dikereja ngena darah jelu. Baka nya mega kitai. Kitai begunaka Juruselamat, ke  disempamaka bala jelu ke disembelih ba Hari Pengampun Dosa (Day of Atonement), nyadika siti aja jalai kitai ulih mujur dalam pechara/ngakim nya.   

`Bacha Adat Lewi 23:26–29. Nama ti diasuh Allah Taala dikereja sida nembiak Iya lebuh hari bechara nya, lalu nama reti nya ba kitai diatu?`

Maya nya orang Israel patut ngemaruhka ati diri lalu meresa ati diti, ngaku dosa diri, ngesal, lalu minta Allah Taala nuchi sida baka imam besai ke nuchi rumah sembiang/kaaba dunya. 

`Bab nubuatan Daniel 7–9 enggau Pemandang 14 fokus lebih agi ngagai kangau Tuhan ti berat ngasuh kitai nyediaka diri napi timpuh bechara nya. Kenyau ari taun 1844, kitai udah masuk dalam timpuh bechara nya, lalu berita melikat ti keterubah dalam Pemandang madah, “maya udah datai alai Iya deka ngakim” (P’dang. 14:7, NKJV). Baka ni ku kitai, diatu, deka meresa ati diri?`