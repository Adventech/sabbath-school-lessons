---
title:  Umat Laluh Tuhan ba Timpuh Pengujung Tu
date:   30/03/2023
---

Antu Sitan endang udah beperang ngelaban Kristus kenyau ari maya iya angkat ngelaban di serega (P’dang. 12:7). Tuju ati Sitan maya nya kelia enggau tuju ati iya diatu endang deka ngerampas kuasa merintah seluruh universe tu (peda Isa. 14:12–14). Fokus perening iya ba timpuh pengujung sejarah dunya tu sigi umat Allah Taala. Pemandang 12:17 endang nyemetak madahka naga nya (Sitan) balat pedis ati (ringat) ngagai indu nya (gerija Tuhan) lalu beperang ngelaban anak tauka peturun iya ke bukai.  Jaku ti disalin nyadi ‘peturun iya ke  bukai’ tu, tau mega disalin nyadi “laluh” [remnant] dalam Bup Kudus King James Version. Laluh tauka remnant tu meh sida umat Tuhan ke mengkang taluk ngagai Kristus, ngasika semua pemendar Iya, lalu setia ngagai pengawa tauka misi Iya.  

`Bacha Pemandang 12:17. Nama kelai umat Tuhan ti laluh, tauka gerija Tuhan ti penudi, bisi ditemu dalam ayat-ayat tu?`

Dalam Pemandang 12:17, Sitan (naga nya) pedis ati ngagai indu nya, iya nya gerija Tuhan. Antu balat ringat ngagai raban orang ke ngintu pesan Allah Taala, lalu iya deka ngereja sebarang utai ke ulih dikereja iya dikena munuh sida nya.  

Pengujung iya, iya deka ngasut mensia ngaga siti dikri/undang-undang ti enda ngasuh sida bejual tauka bebeli lalu sida deka dijil sereta diukum mati (peda P’dang. 13:14–17). Enti Sitan enda ulih munuh Jesus, iya deka nguji ngerusak objek ti pemadu dikesayauka Jesus--iya nya gerija Kristus. Perang dunya ti penudi ila ukai deka nyadi ba menua Timur Tengah ketegal konflik ke mayuh nyadi dia; tang perang nya deka nyadi dalam runding semua bala anembiak Tuhan ti ngachir di serata dunya tu. Perang nya nyadi entara dua kuasa ti belaban, kuasa Kristus enggau Sitan. Sekali agi, nadai bisi orang ke di tanah tengah.

Tanya ti sentral dalam perang ti penudi tu, iya nya, “Sapa ke disembah kitai? Dini alai penaluk kitai?” Serega dekaka orang ke arap, iya ke udah dijayau pengerindu Kristus, diselamatka ulih pengasih Iya, angkunka tuju Iya, diberi kuasa ulih Roh Kudus Iya, lalu ngasi amat ka pesan enggau jaku perintah Iya nyentukka sida sanggup mati ketegal Iya. 
  
Dunya kitai tu benung nuju ngagai krisis ke besai. Tang dalam Jesus, ulih Jesus, nengah Jesus, lalu ketegal Jesus, pemenang kitai udah ditetapka—seagi-agi kitai bekaul terus enggau Iya. Kitai ngereja tu nengah pengarap, iya nya, pengarap ti ngasuh kitai ngasika Iya. Pengujung iya, semua tu bepanggai ba pilihan kitai empu. 

`Baka ni ku nuan meda pengamat Pemandang 12:17 tu nyadi dalam pengidup nuan empu, dalam peneleba pengidup Kristen nuan empu? Reti nya, dalam perati nuan empu, baka ni ku laya besai nya nyadi dalam pengidup nuan empu?`