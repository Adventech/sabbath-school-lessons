---
title:  Nerima Pemenang Jesus
date:   28/03/2023
---

Baka ti ditulis dalam Bup Kudus, Jesus nadai kala alah beperang ngelaban Sitan. Iya meh Penyerang ti gagah sereta bekuasa. Iya meh pemenang ti ngalahka kuasa penyai. Arapka Jesus udah menang ngelaban penguji Sitan, nya siti pekara; tang arapka pemenang Jesus nya meh pemenang kitai mega, nya lain pekara. 

`Bacha Pemandang 12:10. Nama peransang ati ke ulih kitai ari nemu “iya ke bedawaka” kitai nya “udah dibuai ke baruh” (NKJV)?`

Taja pen perang nya mengkang nyadi di dunya tu, Sitan endang udah alah. Fullstop. Tu utai ke amat ukai semina senentang pemenang ti pemadu iya ba kemunchak sejarah mensia, tang mega amat dalam perang kitai ngelaban pemerintah-pemerintah enggau kuasa-kuasa penyai dalam pengidup diri kitai. Sekeda orang Kristen idup dalam pengalah. Sida ngarapka pemenang ngalahka sekeda sikap tauka tabiat tauka ulah ti jai, tang sida lalu nadai kala ngasaika realiti pemenang Jesus ungkup sida dalam pengidup diri sida empu. 

`Bacha Pemandang 12:11. Nama janji ti netapka pemenang ke diberi Jesus ngagai kitai dalam ayat tu?`

Tujuh kali dalam berita ngagai tujuh buah gerija dalam Pemandang, kitai meda jaku tu, “orang ke menang.” Lalu ditu dalam Pemandang 12:11 kitai meda konsep menang tu disebut baru. Leka jaku “ngalahka” dalam jaku asal ayat tu, iya nya nikao. Iya tau disalin nyadi “ngalahka, tauka menang, tauka pengujung iya menang.” Peratika ditu baka ni kitai ulih nyadi pemenang. Pemandang 12:11 netapka kitai ulih menang semina “ngena darah Anak Domba” nya aja. 

Dalam Pemandang 5:6, dalam genera nubuatan, John diasuh meda kedalam serega lalu dia iya “tepedaka siku Anak Domba bediri. Iya baka ke udah disayat” (NKJV). Jesus ke nyadi piring korban nya meh ke nyadi tumpu perening semua serega. Nadai bisi utai bukai ke pemadu terang mandangka pemesai enggau penalam pengerindu Allah Taala kelimpah ari regang Jesus nya.  

Lebuh ngena pengarap kitai nerima utai ke udah dikereja Jesus ka kitai, maya nya meh utang dosa kitai dikinsil abis, lalu kitai pen bediri sempurna ba mua Allah Taala. Dosa kitai udah diampun (Kol. 1:14, Epe. 1:7, Kol. 2:14), lalu “iya ke bedawaka bala menyadi kitai . . . udah dibuai ke baruh” (P’dang. 12:10, NKJV). Kitai udah ditebus, udah menang, udah diselamatka, ukai ketegal pemadas kitai empu tang laban pemenang Kristus ke ngarika kitai.