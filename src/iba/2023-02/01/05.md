---
title:  Indu ba Menua Puang
date:   29/03/2023
---

`Bacha Pemandang 12:6 lalu bandingka enggau Pemandang 12:14–16. Peratika manah-manah timpuh masa utai tu nyadi, iya nya, Sitan ke nyerang “indu” nya (Gerija Tuhan), lalu atur ti disediaka Tuhan ungkup sida nembiak Iya. Nama utai ti dikejakuka ayat-ayat tu?`

Timpuh 1,260 hari dalam Pemandang 12:6 nya sama enggau timpuh tiga taun setengah dalam Pemandang 12:14. Nubuatan timpuh ke sama tu bejaku pasal timpuh ke sama dalam Daniel 7:25, Pemandang 11:2,3, enggau Pemandang 13:5. Laban semua tu ngena simbol tauka lambang nubuatan (ukai indu amai ke bisi sayap lari ngagai menua puang), nya alai kitai nerangka nubuatan tu ngena timpuh nubuatan, iya nya prinsip sehari sebaka setaun (peda chunto, Penyampau 14:34 enggau Esekiel 4:4–6). Bejaku senentang timpuh nubuatan ke sama dalam Pemandang 11:2, Andrews University Study Bible madah, “Ari nya, sida ke nerangka nubuatan tu ari segi sejarah, sama setuju ka timpuh 1,260 hari dalam nubutan nya reti iya 1,260 taun literal berengkah ari taun a.d. 538 ngagai 1798” (p. 1,673 comments on Revelation 11:2). Gerija ti korup—begulai enggau perintah menua ti korup—ngindik, ngemerinsaka, lalu kekadang munuh umat Tuhan ti taluk.  
Pengawa jai ti dihasut Sitan ti beperinsaka orang Kristen ke taluk nitihka ajar Bup Kudus tu endang sambung laya besai entara pemanah enggau penyai. Lebuh mensia pansut ari pemetang maya Jeman Pertengahan (Middle Ages), lebuh maya Reformasi kelia, sida enda tau enda milih. Sekalika sida deka taluk ngagai Jaku Allah Taala, tauka sida deka nerima tauka arapka utai ke diajar sida paderi enggau tuai-tuai pengarap? Sekali agi pemendar menang, lalu Allah Taala bisi seraban orang ke taluk ngagai Iya taja sida betapi enggau raban besai ke ngelaban sida.   
Bisi beberapa iti jaku ti narit sereta meransang ati kitai amat senentang pengibuh Allah Taala ka kitai dalam ayat-ayat tu. Pemandang 12:6 ngena jaku “endur ti udah disedia Allah Taala” (NKJV). Pemandang 12:14 madahka indu nya “ditupi” ba menua puang din, lalu Pemandang 12:16 madah, “tanah nulung indu nya.” Lebuh maya gerija balat diperinsa, Allah Taala mantu gerija Iya. Baka ke udah dikereja Iya dulu suba, Iya deka ngereja utai ke sama ngagai umat Iya ba timpuh pengujung tu. 

`Tusi pasal timpuh penguji enggau pemar dalam pengidup nuan empu, ke alai nuan tau mudah amat putus asa, tang Tuhan udah nyediaka tempat endur nuan beteduh lalu nupi nuan lebuh betapi enggau penanggul nya. Baka ni ku Tuhan udah meri nuan sukung lebuh maya nuan beguna amat ka iya?`