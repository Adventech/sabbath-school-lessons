---
title:  Perang di Serega
date:   26/03/2023
---

Pemandang 12 mandangka rintai episod ke penuh drama enggau gambar senentang konflik tauka laya lama entara pemanah enggau penyai ke berengkah di serega tang deka tembu di dunya tu. Episod-episod nya mai kitai nengah arus timpuh, ke berengkah enggau episod ti keterubah lebuh Sitan angkat ngelaban Tuhan di serega terus ngagai serang ti balat ngelaban sida nembiak Tuhan ba timpuh pengujung dunya tu. 

`Bacha Pemandang 12:7â€“9 ti nusi pasal konflik kosmik entara kuasa manah enggau kuasa jai. Baka ni ku utai baka tu tau nyadi di serega neh? Baka ni ku ayat-ayat tu nunjukka pengamat bisi kuasa milih, tauka bebas milih?`

Kuasa bebas milih tu endang prinsip ti nyadika pelasar perintah Allah Taala, sama di serega enggau di dunya tu. Allah Taala nadai nengkebang robot, sekalika di serega tauka di dunya. Ditempa nitihka gamal Allah Taala, kitai mensia diberi kuasa ngaga pilihan moral. 

Kuasa milih tu sigi bekait rapat enggau pengulih kitai rindu. Enti kuasa milih nya diambi ari kitai, dia deh kitai deka lenyau kuasa rindu, laban pengerindu nya enda ulih dipejal. Tiap iku melikat ti di serega diberi kebebasan milih sekalika sida deka respon ngagai pengerindu Allah Taala tauka nguing ari nya enggau ati ti ngerunding diri sereta sumbung, tauka ngemesaika diri. Sama baka sida melikat di serega ti ditungaka enggau pengerindu enggau pilihan ti kekal, baka nya meh bup Pemandang nungaka ngagai kitai pilihan ti kekal dalam konflik ti penudi iya dalam dunya tu. 

Nadai kala bisi penuduk tengah hari tauka datas pagar dalam laya besai (great controversy) tu (peda Luke 11:23), lalu ba perang ti penudi ba pengujung dunya tu pen nadai meh. Sama baka tiap iku melikat udah milih nanahka Tuhan tauka nanahka Sitan, baka nya mega genap iku mensia deka ngaga pilihan sida ti penudi, ke enda ulih diubah agi ba pengujung timpuh ila. Kitai deka taluk ngagai sapa? Ngasika sapa? Nyembah sapa? Sigi tu meh isu iya enggau kitai mensia ari kelia-lia, lalu tu mega deka terus nyadi isu iya, semina ba krisis ti penudi dalam sejarah dunya tu ila, iya deka lebih agi dramatik. 

Tang ditu meh berita ti chukup manah ungkup kita: Pemandang 12 nusi pasal pemenang Kristus dalam konflik nya, lalu kitai, ngena kuasa bebas milih kitai, semina beguna deka ngereja siti aja utai, iya nya milih deka setanah enggau Kristus, ke menang nya. Pemadu iya untung kitai laban ulih milih deka setanah enggau orang ke ditemu kitai deka menang dalam perang besai nya.  

`Uji nuan ngerunding berapa kudus kuasa bebas milih tu ba Jesus, taja pen Iya nemu nya ulih mai Iya ngagai regang (peda 2 Tim. 1:9), enda meh nya nagang Iya meri nya ngagai kitai. Nama ti patut dipelajarka kitai ari nya senentang berapa bejimat kitai sepatut iya lebuh bekenaka pemeri ti kudus sereta mar rega tu?`