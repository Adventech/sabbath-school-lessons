---
title:  Tambah Penemu
date:   31/03/2023
---

Enti dikira ari siti segi, tau kitai ngumbai Tuhan nadai bisi pilihan: enti Tuhan dekaka mensia ke ulih rinduka Iya sereta rinduka orang bukai, Iya enda tau enda nempa iya bebas/free. Enti sida enda bebas, tentu sida enda ulih rindu, lalu enti nadai bisi pengerindu baka ni enda meh gaya dunya kitai tu neh? Iya deka nyadi baka ku jaku sekeda orang: baka mesin ke nadai bisi runding tang bekereja nitihka atur ti terit, iya nya adat kebuah enggau kesan (cause and effect) ke alai kitai nadai bisi kuasa bebas milih, nadai ulih milih kediri, tang kitai nya semina peket dagin-darah ke digaga ari abus ‘subatom’ lalu idup nitihka undang-undang fisik aja. Tu ukai gambar ke manah dipeda, lalu enda mega meri kitai gambar utai ke betul, ke ditemu kitai. Ngambika banding, sapa entara bala kitai ke ngerunding pengerindu kitai ka apai indai kitai, ka anak kitai, ka laki bini kitai, nya nadai bisi amai tang semina bala atom ke udah diatur? 

“Iya ke nyadi pelasar perintah Allah Taala nya meh adat pengerindu, lalu pengelantang semua utai idup ke bisi pemintar endang begantung penuh ba penyerakup sida ngagai prinsip-prinsip pengelurus ti besai tu. Allah Taala inginka semua utai idup ke udah ditempa Iya nyembah Iya dalam pengerindu--ke datai ari ati sida ke rinduka karakter Tuhan. Iya enda rinduka pengasi ke dipejal; lalu ngagai semua Iya udah meri sida kuasa bebas milih, ngambika sida ulih milihka diri empu deka nyembah Iya tauka betuaika Iya.  

“Seagi-agi semua utai ke udah ditempa Iya ngaku penaluk ti datai ari pengerindu, semua utai di seluruh universe Allah Taala deka idup dalam harmoni ke sempurna. Enggau ati gaga bala melikat di serega ngereja semua utai nitihka tuju Penengkebang sida. Enggau ati gaga sida mancharka mulia Iya lalu meri puji ngagai Iya. Taja pen pengerindu ka Allah Taala nya ke lumur satu, pengerindu ka pangan diri tuchi sereta penuh. Mimit pen nadai meh utai ke tau mechahka harmoni di  serega.”—Ellen G. White, Patriarchs and Prophets, pp. 34, 35.

**Tanya ti Deka Dipejuraika**:

`Nama kebuah Pemandang 12 ngam amat kena ngepunka pelajar senentang berita tiga melikat tu, lebih agi lebuh kitai meratika konflik ti deka datai ba timpuh pengujung tu?`

`Baka ni ku Pemandang 12 ulih ngeringka pengarap nuan empu lebuh betapi enggau penguji enggau pemar dalam pengidup nuan tiap hari?`

`Bisi sekeda orang ngumbai ulah tauka utai ti dikereja kitai nya nyadi ketegal purih enggau utai ke ngelingi kitai. Kati nuan setuju tauka enda? Nama peranan pilihan kitai dalam nentuka ulah kitai? Pejuraika kaul entara pilihan kitai enggau kuasa Allah Taala ti bekereja dalam pengidup kitai.`