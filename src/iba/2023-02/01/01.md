---
title:  Jesus Menang—Sitan Alah
date:   25/03/2023
---

### Bacha ka Pelajar Minggu Tu
Pemandang 12; Epe. 5:25–27, 32; Pil. 3:9; Dan. 7:25; Isa. 14:12–14; P’dang. 13:14–17.

> <p>Ayat Dikingat</p>
> “Naga nya pedis amat ati ngagai indu nya, lalu nyerang bala peturun iya ti bukai, iya nya semua orang ke ngasika pesan Allah Taala, sereta besaksika Jesus (tauka ngembuan jaku saksi Jesus Kristus)” (Pemandang 12:17, NKJV).

Dalam bup Outnumbered: Incredible Stories of History’s Most Surprising Battlefield Upsets, Cormac O’Brien nusi jerita bala sedadu ke menang beperang taja pen tubuh sida jauh mimit ari bala munsuh ke dilaban sida. Iya nusi pasal bala sedadu Hannibal ke betubuh 55,000 iku, ari Carthage, ngalahka bala sedadu Rome ke betubuh 80,000 ke dipeda baka ke enda ulih dialahka. Iya mega nusi jerita ti ngalitka ati baka ni bala sedadu Grika diuluka Alexander the Great udah ngalahka empayar menua Persia.  

Kitai, mega, benung beperang, mati tauka idup, ngelaban munsuh ke pintar melit. Pemayuh kitai jauh alah, kitai mega betapi enggau pemar ke enda ulih dikira pemayuh. Bala munsuh baka ke enda ulih dilaban. Kitai dipeda sigi tetap alah. Kitai dipeda sigi nadai jalai deka menang. Ari peda mata mensia, bala sedadu Sitan sigi tetap deka ngalahka kitai.  
   
Tang, puji terima kasih ka Allah Taala, taja pen kitai jauh mimit tubuh, taja pen semua pemar (ari peda mensia) betunggung ba mua kitai, taja pen serang Sitan balat amat ngasakka kitai, nengah Jesus kitai deka menang ba pengujung iya. Tema tauka batang kenang bup ti penudi dalam Bup Kudus, bup Pemandang, iya nya: Jesus Menang, Sitan Alah. Jerita perang tu ditusi dalam Pemandang 12, lalu tu meh batang pelajar kitai seminggu tu. Pelajar tu deka nyediaka ati kitai ngambika meretika Pemandang 14 enggau Berita Tiga Melikat dia. 

_*Pelajarka pelajar minggu tu kena nyediaka Sabat, April 8._