---
title:  Serang Sitan
date:   27/03/2023
---

Endang ari pun iya, Sitan (peda P’dang. 12:4, 5) nguji deka munuh Kristus. Taja pia, tiap kali iya gagal. Ngambika chunto, lebuh Jesus ada, siku melikat madah ngagai Josep seduai Maria pasal pelan Herod ke jai nya, lalu seduai pen lari ngagai Ejip.  Jesus nyatup penguji ari Sitan di menua puang ngena jaku, “Endang udah ditulis,” lalu enggau nya beterabaika Jaku Allah Taala. Dalam pemati Iya datas regang, Jesus udah mandangka pemesai pengerindu Iya lalu ngelepaska kitai ari ukum dosa. Dalam pengangkat Iya, sebagai Imam Besai ke idup, Iya ngelepaska kitai ari kuasa dosa dalam pengidup kitai.   

**Bacha Pemandang 12:4–6, 9; Epesus 5:25–27, 32; enggau Masmur 2:7–9 lalu padahka reti simbol tauka lambang dibaruh tu:**

`Naga`

`Indu`

`Anak Lelaki`

`Tungkat Besi`

Dalam Bup Kudus, tungkat nyadi simbol kuasa ti merintah. Tungkat besi ngelambangka perintah ti penuh kuasa, ti kering, ti enda ulih patah, tauka alah. Jesus udah besatup enggau tiap iti penguji ke ditapi kitai, tang Iya menang ngalahka semua penguji nya. Antu Sitan nya meh munsuh ke udah alah. Kristus udah menang ngalahka iya dalam Pengidup, pemati enggau pengangkat Iya. Laban Jesus udah ngalahka Sitan datas regang ba Bukit Kalvari, kitai mega, ulih nyadi pemenang. Pemenang Kristus ngalahka Sitan nya udah chukup tauka tembu, tang laya besai entara Kristus enggau Sitan nya bedau agi tembu.  

Taja baka nya, lebuh kitai nerima nengah pengarap utai ti udah dikereja Jesus ka kitai, utang dosa kitai dikinsil Iya lalu dosa kitai diampun Iya. Kitai bediri sempurna [chukup badas] ba mua Allah Taala, dibungkur pengelurus Kristus. Lebuh Paul nulis pasal diri ke “diau dalam Iya, ukai ngembuan pengelurus ke aku empu ti datai ari Adat, tang pengelurus ti datai ulih pengarap ke Kristus, pengelurus ti datai ari Allah Taala, ti beduduk ba pengarap” (Pil. 3:9, NKJV). Enti kitai udah diampun, reti nya, nadai agi utai ke ulih disalahka orang ba kitai. Jesus udah ngalahka belama iya utai ke pemadu jai ke ulih dikereja dosa enggau kuasa jai ngagai Iya. Iya udah berabis-abis nyerang penyai lalu ngalahka iya. Lebuh kitai nerima Jesus ulih pengarap, pemenang iya nyadi pemenang kitai. 

`Nama kebuah penetap keselamatan, ketegal pemenang Jesus ngalahka Sitan nya, beguna amat ba kitai? Baka ni ku utai ti ditulis Paul dalam Pilipi 3:9 tau nyadi peneleba kitai empu?`