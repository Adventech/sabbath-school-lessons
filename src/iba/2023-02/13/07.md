---
title:  Tambah Penemu
date:   23/06/2023
---

“Sida nembiak Allah Taala, enggau mua ke tampak sereta beperenching enggau penyerah ti kudus, deka bejalai enggau jampat ari siti tempat ngagai tempat bukai lalu nusi berita pesan ari serega. Jaku tangkan/amaran nya deka diberi beribu-ribu munyi nyawa, di seluruh dunya tu. Kereja ajih deka dikereja, sida ke sakit deka digeraika, lalu kelai enggau tanda nyelai deka dikereja sida ke arap. Sitan mega deka bekereja, ngaga kereja ajih ke nipu, nyentukka ngasuh api nurun ari langit ba mua mensia. Pemandang 13:13. Enggau nya, mensia di dunya tu deka dipejal ngaga pilihan sida.  

“Berita pesan tu deka ditaburka ukai ulih pengelandik betalat tang ulih penalam pengarap ke datai ari Roh Allah Taala. Jaku penerang udah diberi. Leka benih udah ditanam, lalu diatu iya deka tumbuh lalu bebuah. Surat chelak ke udah disadung sida pengereja injil udah bejalaika pengaruh iya, tang, taja pia, mayuh orang ke udah tetegu runding sida udah ditagang ari mereti enggau penuh ka pemendar ke ngujungka sida enda ngasika iya. Diatu panchar penampak nya manchar ngagai semua, lalu pemendar nya dipeda enggau terang, lalu sida nembiak Allah Taala ke taluk deka mutuska semua tali ke udah nanchang sida ngelama tu. Tali kaul ruang-bilik, kaul gerija, sama nadai kuasa ngetanka sida diatu. Pemendar nya lebih berega ari semua utai bukai. Enda pedulika ejensi-ejensi ke berakup ngelaban pemendar, mayuh orang deka milih setanah enggau Tuhan.”—Ellen G. White, The Great Controversy, p. 612.

**Tanya ti Deka Dipejuraika**:

`Ellen G. White madah, “mesej pasal ‘justifikasi’ tauka pengelurus ulih pengarap nya meh berita pesan tiga melikat . . . . ke bendar iya.”—Evangelism, p. 190. Nama reti nya deh?  Nama kaul justifikasi/pengelurus ulih pengarap tu ngagai berita tiga melikat nya deh?`

`Bacha Pemandang 14:12 baru. Nama bida entara ngintu pesan Allah Taala enggau legalisma? Ni maya pengasi nyadi legalisma? Baka ni jalai orang ke enda ngintu pesan Allah Taala tau nyadi orang legalist?`

`Nama saut ke tau diberi nuan ngagai orang ke mantah kitai lebuh kitai bejaku pasal jelu mangah enggau jaku amaran ke ngenakutka ati ke ditemu dalam bup Pemandang? Kelimpah ari saut ke sedia bisi, iya nya, kitai bejaku pasal utai tu laban, semua tu bisi ditulis dalam bup nya, nama saut bukai ke ulih diberi nuan?`

`Kerandauka dalam kelas pekara dunya ke benung nyadi diatu. Nama utai ke udah dipeda nuan nyadi iya ke ulih mai ngagai pekara/event ke penudi nya?  Baka ni ku kitai deka bejimat pasal sedarka timpuh kitai idup diatu tang anang sampai kitai nyau tepejuh besangkaka utai ti deka nyadi lebih agi enti pekara nya bedau agi dipandangka ngagai kitai?`