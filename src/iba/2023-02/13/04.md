---
title:  Reformasi Disambung
date:   20/06/2023
---

Allah Taala udah numbuhka seraban orang ba hari penudi tu ngambika bediri datas bau bala sida pemesai-pemesai ke udah mai reformasi besai dulu suba ke bepegai ba Bup Kudus aja ke endur sida bulih ajar pengarap, Kristus aja ke alai sida bulih selamat, Roh Kudus aja endur sida bulih pengering, enggau penatai Jesus baru deka ngamatka semua pengadang sida. Pemendar-pemendar ke lama udah dilindung pemetang ajar ke salah enggau adat tradisi mensia, nyengkaum hari Sabat Bup Kudus ke betul, deka ditusi ngagai dunya sebedau Jesus datai baru. 

Berita pesan tiga melikat nya ngadaka pergerakkan ba hari penudi tu ngambika nembuka pengawa Reformasi lalu gawa sama enggau Kristus dalam nembuka pengawa Iya di dunya tu. Nubuatan-nubuatan besai dalam bup Pemandang udah mandangka pergerakkan destini ti diatur Tuhan, ke timbul ari pengasa besai dulu suba ngambika nusi berita pesan Allah Taala ti penudi ngagai dunya tu. Pemandang 14 bejaku pasal sebuah gerija ke benung nusi berita manah ari injil ke meruan nya diserata dunya. 

Tiga iku melikat dalam Pemandang 14 ditangkan melikat keempat dalam Pemandang 18. Melikat tu meri kuasa ngagai berita ti dikenataika sida tiga melikat nya nyentukka “dunya nyau tampak terang laban mulia iya [Allah Taala]” (P’dang. 18:1). Pemandang 18 numpu ngagai pekara-pekara besai ke deka nyadi ke mai ngagai kemunchak sejarah mensia enggau pemenang injil ti pemadu iya penudi.  

`Bacha Pemandang 18:1. Nama tiga iti utai dipadahka John ngagai kitai pasal melikat tu? (Peda mega Hab. 2:14.)`

Melikat ke nurun ari mua Allah Taala ke bemulia dalam bilik kerusi diraja Iya dalam kaaba serega diasuh ngenataika berita pesan pengasih ti penudi ari Allah Taala sereta meri amaran ngagai mensia ke diau di dunya tu senentang utai ti deka nyadi datas planet Dunya tu.  

Ayat tu madahka melikat nya datai enggau “kuasa besai.” Leka jaku Grika dalam Penyanggup Baru kena nyebut “kuasa” nya meh exousia. Jesus ngena leka jaku tu dalam Injil Matthew lebuh iya ngirumka sida murid Iya bejalai. Dalam Matthew 10:1, Jesus meri sida murid Iya “kuasa” (NIV) keatas pemerintah enggau kuasa penyai. Iya ngirum sida keluar ngena kuasa kena menang dalam perang entara pemadas enggau penyai. Dalam Matthew 28:18, 19,Iya sekali agi ngirumka sida keluar, tang sekali tu enggau “semua kuasa” di langit enggau di dunya ngambika sida “ngaga semua bansa nyadi murid” (NKJV).

`Pengujung iya, baka ni ku isu-isu ba hari-hari penudi ila  (baka ke nyadi tiap hari) iya ke bendar senentang kuasa? Kuasa sapa ke dititihka kitai: enggi Allah Taala, enggi kitai empu, enggi jelu nya, tauka orang bukai? Kuasa sapa ke dititihka nuan diatu?`