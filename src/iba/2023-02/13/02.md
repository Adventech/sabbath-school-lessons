---
title:  Nyediaka Diri Ungkup Krisis ti Penudi Nya
date:   18/06/2023
---

`Bacha 1 Tesalonika 5:1–6. Nama jaku tangkan diberi Rasul Paul ngagai kitai senentang hari-hari ti penudi dalam sejarah mensia?`

Rasul Paul ngansak sida ke arap ba Tesalonika ngambika “seruran dani sereta sedia belama”; dalam konteks penatai Jesus kedua kali. Lalu enti Paul bejaku munyi nya ngagai orang ke arap kelia, nama enda jaku iya ngagai kitai diatu kini? 

Iya mega madahka sida nya “anak penampak” (1 Tes. 5:5, NIV) lalu sida ukai “anak pemetang, tang “anak siang hari” [hari penatai Jesus] (1 Tes. 5:4, NIV) ngambika sida enda tekenyit lebuh Iya “datai baka penchuri” (1 Tes. 5:4, NKJV). Jesus ngena jaku “besedia” dalam reti bebendar besampi ari dalam ati (Matt. 24:42, Matt. 26:40, 41). Dani sereta besedia reti nya selalu awas dalam pengidup roh kitai.  Enggau runding ke sedar kitai seruran berunding serius pasal timpuh ke endur kitai idup tu lalu numpu ngagai utai ke amat penting diatu. 

Ku Ellen G. White: “Kitai ke nemu pemendar patut nyediaka diri napi utai ti enda lama agi deka nyadi di dunya tu ti deka balat ngenyitka dunya.”—Testimonies for the Church, vol. 8, p. 28. 

Nyadi dunya deka balat tekenyit, tang kitai enda patut tekenyit. Taja pen kitai enda nemu kemaya utai tu deka nyadi, kitai ulih meda chukup kelai ke nunjukka iya semak deka nyadi, lalu diatu, sehari tu, meh hari endur kitai nyediaka diri. 

`Ulang baru Daniel 2, lalu peratika tusun perintah ke datai lalu lenyau, betul baka ke udah dipadahka nubuatan. Nama ke patut dipelajarka kitai ari nya senentang baka ni kitai patut pechayaka jaku Tuhan ke madahka utai ti deka nyadi nya, enda tau enda nyadi?`

Jesus udah meri kitai berita pesan ba hari penudi tu ngambika kitai, lebuh nemu utai ti deka nyadi, ulih nyediaka diri napi iya. Nubuatan Daniel enggau Pemandang, ditambahka pemeri roh nubuatan jeman moden tu, udah meri kitai penerang ari Tuhan senentang utai ti deka nyadi ngagai dunya tu. Nubuatan Jaku Allah Taala udah dulu meri kita langkar sejarah keselamatan, lalu Daniel 2 meri kitai bukti ke terang amat kebuah kitai ulih pechayaka Allah Taala. 

`Paul madah, kitai anang “tinduk” baka orang bukai. Nama reti jaku iya nya, lalu baka ni ku kitai ulih nemu sekalika kitai amat tinduk, lalu enti kitai amat tinduk, nama utai ke ulih ngerak kitai dani deh?`