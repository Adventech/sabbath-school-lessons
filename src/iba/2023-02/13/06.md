---
title:  Anak Domba, ke Dibunuh
date:   22/06/2023
---

Bisi mayuh amat simbol dalam bup Pemandang, simbol Bup Kudus ke penting; iya nya, siku naga di serega (P’dang. 12:3, 4, 7), bala melikat terebai di tengan langit (P’dang. 14:6), siku indu nepan datas jelu mirah-redam (P’dang. 17:3), enggau mayuh ke bukai. Sida nya bisi dalam Jaku Allah Taala; Roh Kudus ngiring John ngambika ngengkah sida dalam dia, lalu sida nya bisi peranan ke penting dalam mandangka pemendar ngagai orang ke macha jaku bup tu lalu ngereja iya, laban, iya madah, “Beberekat meh orang ke macha jaku ti benabi [nubuatan] tu ngena nyawa ti inggar, lalu beberekat meh orang ke ninga sereta ngasika utai ti ditulis dalam bup tu, laban maya nyau semak” (P’dang. 1:3, NKJV).

Tang kelimpah ari nya, bisi siti agi gambar tauka imej ti dipeda, beulang-ulang kali dalam serata bup Pemandang. Nama imej nya, lalu ngelambangka nama imej nya? 

`Bacha Pemandang 5:6, 8, 12; Pemandang 7:17; Pemandang 14:1; Pemandang 15:3; Pemandang 19:7; Pemandang 21:22, 23; enggau Pemandang 22:1, 3. Nama reti simbol tauka lambang anak domba nya, lalu nama kebuah iya suah amat ayan tauka pegari dalam bup Pemandang?`

Endang munyi ku jaku pemuka ngagai bup tu madah, tu meh pemandang “ari Jesus Kristus.” Lalu iya ukai semina Anak Domba, tang Anak Domba ke udah “dibunuh” (P’dang. 5:6, 12; P’dang. 13:8). Iya nya, Jesus Kristus ke udah diregang. Tu meh isi, dagin, tungkul ati enggau semengat, ukai semina ungkup seluruh Bup Kudus, tang ungkup bup Pemandang enggau ungkup berita pesan tiga melikat nya. Kitai enda ulih taluk ngagai kangau kitai, kitai enda ulih ngereja pengawa ke udah Allah Taala numbuhka gerija tu ngambika ngereja iya, semadi meh kitai bisi Anak Domba, ke udah dibunuh nya, Jesus ke udah diregang nya, nyadi piring kena genselan dosa kitai, nyadika batang fokus tauka tumpu mesej ti ditusi kitai.  

“Kitai mesti sengaja ngengkah Anak Domba ke udah dibunuh nya ba puak genap iti batang ajar kitai enggau misi kitai enggau ba puak tiap khutbah ti diberi kita, genap iti artikel ke ditulis kitai, genap iti sampi sembiang kitai, genap iti lagu ti dinyanyi kitai, genap iti pelajar Bup Kudus ke diberi kitai, sereta dalam semua utai ti dikereja kitai. Awakka penyayau ti dipandangka Anak Domba ari atas regang nya ngubah chara kitai mela pangan diri lalu ngerak ati kitai ngambika ibuh mega ka dunya ngelingi kitai.”—Ángel Manuel Rodriguez, “The Closing of the Cosmic Conflict: Role of the Three Angels’ Messages,” p. 70. 

Nyadi, dalam champur simbol tauka gambar bala jelu ke bahaya, naga ke mansang beperang, penusah balat, diperinsa, sereta enggau kelai tauka tanda jelu nya, tetap ba mua enggau tengah semua nya meh Anak Domba, Anak Domba ke udah dibunuh. Lalu Iya Siku aja, sereta utai ke udah dikereja Iya ka kitai, ke benung dikereja Iya diatu, lalu deka dikereja Iya sebedau pengujung semua utai datai—Iya meh batang isi berita pesan tiga melikat nya. 

`Nama kebuah ngengkah Anak Domba ke udah dibunuh nya ba puak mesej ti dikenataika kitai nya pemadu beguna ukai semina kena nguluka orang ngagai iya tang mega ungkup pengidup spiritual nuan empu?`