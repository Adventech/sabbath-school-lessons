---
title:  Nemu Pemendar
date:   19/06/2023
---

`Bacha John 8:32, John 7:17, enggau John 17:17. Nama semaya ke diberi Jesus senentang nemu pemendar lalu dini alai iya ulih ditemu?`

Kangau Allah Taala ti penudi ngagai sida nembiak Iya nya meh ngasuh sida ngelarika diri ari ajar salah Babilon lalu bejalai dalam penampak pemendar ti meruan ti ditemu dalam Jaku Iya. Kunchi ngagai semua utai nya meh Bup Kudus. Seagi-agi mensia bepegai ba Bup Kudus lalu nitihka ajar iya, sida enda deka kena tipu dalam krisis ti penudi nya, lebih agi senentang hari Sabat. 

Berita pesan melikat ti kedua ngapil ngagai kitai ngambika nerima pemendar lalu nulak ajar ke salah, nerima Bup Kudus lalu nulak tradisi, nerima ajar ari Jaku Allah Taala lalu nulak ajar ti salah tauka ajar ti pelesu.

Berita pesan melikat ti ketiga, iya ke nunda-udi dua iku melikat ke dulu, meri kitai amaran ngambika enda nerima kelai jelu nya. Dalam semua nubuatan Bup Kudus, jelu ngelambangka kuasa politik tauka agama. Jelu ke pansut ari tasik dalam Pemandang 13 enggau 14 angkat ari Rome sebagai sistem sembah sedunya. Ba pengujung iya kuasa Rome tu deka ngerembaika ‘pengaruh’ iya ngagai seluruh dunya lalu deka nguluka siti pegerakan ti deka nyerakupka gerija enggau perintah menua. Juluk ati iya endang deka ngulihka penyerakup dunya ba timpuh ekonomi balat kusut, pengerusak asal balat nyadi, pengidup rama balat charut, krisis politik entara bansa balat nyadi, lalu konflik nyadi diserata dunya. 
    
Lalu, pengujung iya menua Amerika Syarikat, deka nguluka gerempung dunya tu. “Nengah dua iti ajar besai ti salah tu, iya nya semengat ke enda nemu mati enggau pengudus hari Minggu, Sitan deka ngenggam mensia dalam pengawa tipu iya. Ajar ke dulu nya nyadika pelasar spiritualisma, lalu iya ti dudi nya ngaul mensia ngagai Rome enggau ati sinu ka iya. Orang Protestant di Amerika Syarikat deka dulu ngunjurka jari sida meraka darung nya lalu besabat jari enggau spiritualisma; sida deka nyapai meraka darung besai nya lalu besabat jari enggau kuasa Rome; lalu dipengaruh ulih serakup tiga sekaban tu, menua tu (Amerika Syarikat) deka nitihka teladan Rome deka muai hak mensia milih ka diriempu.”—Ellen G. White, The Great Controversy, p. 588.
    
Berita pesan tiga melikat nya ditutup ngena kangau berat ngagai sida nembiak Kristus ke taluk ngambika sida tetap ngintu pesan Allah Taala nengah pengarap Jesus ke idup dalam ati sida (P’dang. 14:12). 

`Baka ni ku nuan meretika jaku Jesus ke madah, “pemendar deka ngelepaska nuan”? Nama reti jaku Jesus nya? Baka ni ku pemendar udah ngelepaska nuan? Nama reti “lepas” (“free”) dalam konteks tu kini?`