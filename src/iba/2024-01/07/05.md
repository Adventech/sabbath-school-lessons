---
title:  Puji ka Allah Taala ti Manah Sereta Kasih
date:   14/02/2024
---

`Bacha Masmur 113 enggau 123. Nama dua iti aspek perangai Allah Taala disebut dalam Masmur tu?`

Masmur 113 enggau 123 muji ‘majesty’ [keagungan] enggau pengasih Tuhan. Keagungan Tuhan dipandangka dalam pemesai nama Iya enggau dalam peninggi penuduk diraja Iya, iya nya diatas semua bansa sereta diatas semua langit (Mas. 113:4, 5; Mas. 123:1). “Nadai orang sebaka enggau TUHAN Allah Taala kitai” (Mas. 113:5, NKJV) tu meh jaku pengarap ti madahka nadai bisi kuasa bukai di dalam tauka di luar dunya tu ke ulih ngelaban Allah Taala orang Israel.

Penuduk Iya ti “tinggi di atas” ti enda ulih dilawa ditunjukka dalam jaku ti madahka Tuhan sanggup “ngemaruhka Diri” tauka “nilik ke baruh” ngagai “langit enggau dunya” (peda Mas. 113:6, NIV; emphasis supplied). Penuduk Tuhan ti tinggi di atas din, enda nagang Iya ari meda utai ti nyadi di baruh tu. Pengasih Tuhan dipandangka dalam penyedia Iya masuk champur dalam dunya tu sereta nyelamatka orang ke merinsa mensena ari penusah sida. Jari iya ti gerah mudah nadai kala dilalaika ari sida nembiak Iya, taja pen endur Iya diau jauh di serega din.

Pemesai enggau pengibuh Tuhan, ke enda ulih disagam enggau penuh dalam pengawa Iya ti nurunka diri nyadi mensia, deka lebih terang dipeda dalam kereja pengasih enggau penyiru Iya ngagai mensia. Orang ke suntuk, ke seranta, ke diindik ulih ngasaika diriempu kuasa Allah Taala lebuh Iya mutarka penanggul sida nyadi pemanah. Allah Taala ti pemadu tinggi nya mandangka pemesai Iya lebuh Iya nguna kuasa Iya ngangkatka orang ke diindik dibaruh din. Orang ulih datai ngagai Tuhan enggau bebas laban keagungan enggau kuasa Iya enda ngubah penuduk Iya ti nyadi Penengkebang enggau Penyambung pengidup sida, lalu sida meh nembiak Iya, bala anak ti dikesayauka Iya.

Nya alai, sembah kitai, diperansang, ukai semina ulih keagungan Tuhan, tang mega ulih pemanah Iya.  Puji enda disekat timpuh enggau ruang (Mas. 113:2, 3). Pemesai enggau pengasih Tuhan lebih terang agi dipandangka dalam Jesus Kristus, iya ti sanggup nurun ke baruh ari serega nyentukka dibai pemadu baruh ngagai pemati di atas kayu regang ngambika Iya ulih ngangkatka mensia ke udah labuh ke dalam dosa (Pil. 2:6−8). Lalu ba regang nya meh kitai bisi kebuah ti pemadu besai alai kitai nyembah sereta muji Allah Taala ketegal utai ti udah dikereja Iya ka kitai.

`Perundingka dalam agi regang nya enggau utai ti udah nyadi dia ungkup nuan diriempu. Ari nama Jesus udah nyelamatka nuan? Nama kebuah beguna amat nuan selalu ngingatka regang nya dalam runding nuan?`