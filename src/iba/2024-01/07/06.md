---
title:  Anang Enda Ingatka Penelap Iya
date:   15/02/2024
---

`Bacha Masmur 103. Baka ni pengasih Allah Taala digambar ditu?`

Masmur 103 ngerintaika mayuh berekat Tuhan. Semua berekat nya nyengkaum penelap Iya (Mas. 103:2) kena meri kitai pengidup ke lantang sereta mujur (Mas. 103:3−6). Semua berekat nya datai ari pengasih Allah Taala enggau ari penaluk Iya ngagai sempekat Iya enggau Israel (Mas. 103:7−18). Tuhan “ingatka” pengidup mensia pandak aja lalu iya kasih ka sida nembiak Iya (peda Mas. 103:13–17).

Ngingatka nya lebih ari semuti dalam runding aja. Iya nyengkaum komitmen ke dipandangka dalam tindakkan: Tuhan ngelepaska sereta ngintu sida nembiak Iya (Mas. 103:3−13), gambar-gambar ti terang dalam Masmur 103:11−16 nyempamaka pemesai pengasih Allah Taala ti enda ulih disukat, ti semina ulih dibandingka enggau pengeluas sereta pemesai langit (Isa. 55:9).

Enti baka nya, baka ni deh, patut respons kitai ngagai pemanah Allah Taala?

Keterubah, ari kitai merekat Tuhan (Mas. 103:1, 2).

Reti merekat ke biasa ditemu kitai iya nya pengawa orang meri barang material enggau penguntung rohani ngagai orang bukai (P’kal. 49:25, Ps. 5:12). Laban Allah Taala nya meh Pun penatai semua berekat, baka ni ku mensia deka merekat Iya deh?  Orang ke baruh pangkat tau merekat orang ke tinggi pangkat ari meri terima kasih tauka ari muji iya (1 Raja 8:66, Jop 29:13). Allah Taala merekat mensia ari meri utai manah ngagai sida, lalu mensia merekat Allah Taala ari muji pemanah ke bisi dalam Iya; reti nya, ngemesaika Iya lalu meri basa ngagai Iya ketegal pemanah Iya.

Kedua, ari kitai ngingatka semua penguntung ari Iya enggau sempekat Iya (Mas. 103:2, 18–22), sama baka Tuhan ti ngingatka mensia ke lemi tu enggau sempekat Iya enggau sida (Mas. 103:3–13). Ngingat nya endang siti aspek ti penting dalam kaul entara Tuhan enggau sida nembiak Iya. Baka Allah Taala ti ngingatka semaya Iya ngagai nembiak Iya, baka nya meh sida nembiak Iya berutang budi ngingatka penaluk Tuhan lalu meri respons ti penuh pengerindu enggau penaluk ngagai Iya.

Enggau idea tu dalam runding, jaku Ellen G. White ti tebilang tu engkeman amat: “Manah amat ungkup kitai enti kitai ngambi sejam tiap hari kena berundingka pengidup Kristus. Lebuh kitai berundingka korban Iya ti besai ungkup kitai, pengarap kitai ba iya deka tegap agi, pengerindu kitai deka angat agi, lalu kitai deka penuh agi diisi enggau Roh Iya. Enti kitai ngarapka diri deka selamat ba pengujung iya, kitai mesti belajar nesal ati sereta ngemaruhka diri ba kaki regang nya.”—The Desire of Ages, p. 83.