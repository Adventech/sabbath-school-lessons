---
title:  Gaga Ati Aku Tuchi
date:   12/02/2024
---

`Bacha Masmur 51:1–5. Nama kebuah penulis Masmur ngapil ngagai pengasih Allah Taala?`

Raja David mubuhka ati iya ngagai Tuhan, minta ampun ka dosa ti udah dikereja iya lebuh pengidup rohani iya pemadu petang dalam pengidup iya (2 Samuel 12). Pengampun tu meh pemeri pengasih Allah Taala ti luar biasa, ti datai ari “pengasih Iya ti pemadu besai” (Mas. 51:1, NKJV). Raja David ngapil ngagai Tuhan ngambika mela iya, ukai nitihka utai ti patut nitihka dosa iya (Mas. 103:10) tang nitihka perangai Tuhan, lebih agi pengasih, penaluk, enggau penyiru Iya (Mas. 51:1; P’sut. 34:6, 7).

`Bacha Masmur 51:6–19. Baka ni pengampun ditunjukka ditu? Nama tuju pengampun ari Tuhan?`

Pengampun Tuhan nya utai ke lebih ari semina ngeletak orang nya nadai penyalah. Iya ngasilka ubah besai ti rembus kedalam ati mensia nya empu (Mas. 51:6, Heb. 4:12). Iya mai pengada baru (Mas. 51:10, John 3:3–8). Leka jaku kereja Hebrew bara’, Ke disalin nyadi “nengkebang,” bejaku pasal kuasa Tuhan ti nengkebang (P’kal. 1:1). Semina Allah Taala aja ulih bara’; semina Allah Taala aja ke ulih ngadaka ubah radikal ti meruan belama dalam ati orang ke udah nesalka dosa diri (2 Kor. 4:6).

David minta basu ngena isop (Adat Lewi 14:2–8, Mas. 51:7). Iya ngasaika dosa iya meruan ngempang iya ari mua Tuhan, sama baka orang ke sakit lan diburu ari orang mayuh sekumbang pengamah penyakit nya agi bisi ba sida (Mas. 51:11). Iya nangi nadai bisi piring ke chukup kena nuchi dosa iya ti sengaja butang sereta munuh (P’sut. 21:14, Adat Lewi 20:10).

Semina pengasih Tuhan ti enda belampung ati aja ke ulih nerima piring “ati ti baruh” enggau “ati ti nesal” ari David lalu mulaika iya baru ngagai kaul ti betul enggau Tuhan (Mas. 51:16, 17). Ari minta diri dituchi ngena isop, iya deka pulai baru ngagai mua Allah Taala.

`Enti Tuhan ulih ngampun David ari dosa butang, nipu, enggau munuh, nama harapan/pengadang ke bisi ungkup nuan deh?`