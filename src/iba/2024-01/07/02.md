---
title:  Pengerindu [Pengasih] Iya Meruan Belama Iya
date:   11/02/2024
---

`Bacha Masmur 136. Nama batang runding ti ngemenuhka Masmur tu? Dini endur penulis Masmur tetemuka bukti kena nyukung ambu iya tu?`

Masmur 136 ngarah sida nembiak Allah Taala muji Tuhan ketegal pengasih Iya baka ti dipandangka dalam pengawa nengkebang (Mas. 136:4−9) enggau dalam sejarah Israel (Mas. 136:10−22). “Pengasih” (Hebrew khesed, “pengerindu ti enda berubah”) bejaku pasal pemanah enggau penaluk Iya ngagai utai ti udah ditengkebang Iya sereta ngagai sempekat Iya enggau Israel. Masmur mandangka kuasa enggau mulia Allah Taala ti pemadu besai nya bepelasarka pengerindu Iya ti enda berubah nya.

Tuhan nya meh “Petara Allah Taala ari atas semua petara” “Tuhan ari atas semua tuhan,” iya ti dalam jaku Hebrew reti nya “Allah Taala ti pemadu besai” (Mas. 136:1–3), ukai reti nya bisi petara bukai tang Iya meh Allah Taala ti siku aja.

Pengawa ajih Tuhan ti pemadu besai, ti enda ulih ditunda sebarang orang ke bukai, nya meh pemandang Iya ti bekuasa megai perintah (Mas. 136:4). Allah Taala udah nempa langit, dunya, enggau semua utai ti di langit din, ti disembah orang kapir (Ul. Adat 4:19). Tang Masmur, madamka kuasa semua petara orang kapir, enggau semua pelasar pengarap ti ditempa mensia. Sida nya semina asil pengawa Nengkebang. Sida nya semina utai ti udah ditengkebang—ukai Penengkebang; tu meh bida ti penting amat. Gambar jari Tuhan ti kering enggau lengan Iya ti bekuasa (Mas. 136:12) nunjukka pengasi kuasa Tuhan enggau pengasih Iya ti panjai jingkau.

Pengasih Allah Taala dalam pengawa nengkebang Iya enggau dalam sejarah mensia patut meransang sida nembiak Iya ngambika pechayaka Iya sereta seruran taluk ngagai sempekat Iya. Genteran sagu “Laban pengerindu Iya meruan belama iya” diulang 26 kali dalam Masmur 136, lalu nya meri jamin ngagai bala penyembah pasal Tuhan ti enda berubah lalu Iya deka ngulang pemanah ti udah dikereja Iya ari suba ngagai genap iti serak baru ti deka datai.  Tuhan ingatka sida nembiak Iya (Mas. 136:23) lalu Iya tetap taluk ngagai sempekat pengasih Iya. Pengarap dalam pengasih Tuhan ti meruan belama iya nya meh nyadika puak pengarap Bup Kudus, ke nyengkaum sembah ti penuh pengaga enggau pengarap, sereta mega penesal ati enggau pendiau ti jenuh.

Masmur 136 (ayat 23–25) ditutup enggau kenang pasal pengibuh Tuhan ke seluruh dunya tu. Pengasih Allah Taala diberi ukai ngagai Israel aja tang mega ngagai semua utai ti udah ditengkebang Iya. Nya alai Masmur bejaku pasal pengasih Allah Taala ti nyerakum semua dunya lalu ngangauka semua dunya ngambika sama enggau orang Israel nyembah sereta muji Tuhan (peda meda Luke 2:10, John 3:16, Kereja Rasul 15:17).

`Baka ni ku gambar Jesus datas regang nya, ti mati nyadika Ganti kitai, enggau terang amat mandangka pemendar ti besai pasal Allah Taala, ti nunjukka “pengerindu Iya meruan belama iya”?`