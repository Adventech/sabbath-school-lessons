---
title:  Enti Nuan, O TUHAN Nuliska Dosa Kami
date:   13/02/2024
---

`Bacha Masmur 130. Baka ni ku pemalat dosa enggau pengadang ungkup orang ke bedosa digambar ditu?`

Utai ke ngasuh penulis Masmur balat tusah ditu nya meh dosa iya empu enggau dosa bala rayat iya (Mas. 130:3, 8). Dosa bala rayat amat besai dataika iya ulih nyeraraka sida ari Allah Taala belama iya (Mas. 130:3). Bup Kudus bisi bejaku pasal bup rikod dosa ke disimpan Tuhan ngambika dikena lebuh Hari Ngakim ila (Dan. 7:10, P’dang. 20:12) lalu nama orang ke bedosa dibuai ari bup pengidup (P’sut. 32:32, Mas. 69:28, P’dang. 13:8).

Nya alai penulis Masmur ngapil ngagai pengampun Tuhan, ti deka muai semua rikod dosa (Mas. 51:1, 9; Jer. 31:34; Mik. 7:19). Iya nemu Allah Taala nya ukai “Tuhan ti mangah sereta jampat ringat. Pengerindu Iya meruan belama iya. ‘Pengeringat’ iya nyadi semina laban mensia enda beregaka pengerindu Iya. . . . Tuju pengeringat Iya ukai deka ngemedis, tang deka nyumanka mensia; ukai deka ngerusak tang deka nyelamatka mensia dalam sempekat Iya (peda Hos. 6:1, 2).”—Hans K. LaRondelle, Deliverance in the Psalms (Berrien Springs, MI: First Impressions, 1983), pp. 180, 181. Utai ti narit ati ditu, iya nya, Allah Taala ti besedia deka ngampun dosa, lalu ukai ngukum iya, nya ti meransang mensia meri basa ngagai Allah Taala (Mas. 130:4, Rom. 2:4). Sembah ke betul bepelasarka basa enggau puji ka perangai pengerindu Allah Taala, lalu ukai ketegal nangika diri diukum Iya.

Sida nembiak Tuhan diasuh nganti Tuhan (Mas. 27:14, Mas. 37:34). Leka jaku Hebrew qawah, “anti,” reti literal iya nya “dibintarka,” lalu nya meh urat leka jaku Hebrew kena nyebut “pengadang” [harapan]. Nya alai nganti penatai Jesus nya ukai ulah nyerahka diri enggau pasif ngagai keadaan jai ke nuntung kitai tang ke bendar iya “nganti” enggau penuh pengadang tauka pengeran ka Tuhan datai nyaup kitai. Pengadang penulis Masmur ukai bepelasarka pengarap diriempu tu, tang dalam Jaku Allah Taala (Mas. 130:5). Nganti Tuhan enggau penaluk ti penuh enda deka ngelebu, laban, udah abis malam ti petang nya, pagi hari pengelepas Tuhan deka datai.

Peratika baka ni kangau penulis Masmur nya nyadi kangau semua sida dalam komuniti nya (Mas. 130:7, 8). Pengelantang siku-siku enda ulih diseraraka ari pengelantang semua orang. Nya alai kitai anang besampika diriempu aja, tang besampika semua orang dalam komuniti kitai. Sebagai orang ke arap, kitai nya sebagi ari komuniti, lalu utai ti ngempaska siti bagi dalam komuniti nya deka ngempaska semua orang ba komuniti nya.

`Perundingka tanya tu, “Enti Nuan, O TUHAN nuliska dosa kami, sapa tan?” (Mas. 130:3, NKJV). Nama reti tu ba nuan diriempu?  Dini meh alai nuan enti Tuhan nuliska semua dosa nuan, neh?`