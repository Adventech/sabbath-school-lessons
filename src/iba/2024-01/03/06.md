---
title:  Jaku Saksi Nuan Amat Endar
date:   18/01/2024
---

`Bacha Masmur 19:7; Masmur 93:5; Masmur 119:165; Masmur 1:2, 6; Masmur 18:30; enggau Masmur 25:10. Nama runding sama ke ditemu dalam semua nya?`

Penuduk Tuhan ti nyadi Penengkebang, Raja, enggau Akim ti pemadu tinggi atas semua, bisi implikasi theologi senentang jaku saksi iya ti tau dikarapka amat. Jaku saksi [testimonies] nya (dalam jaku Hebrew ‘edut, “dikri,” “adat”) bejaku pasal Adat Taurat enggau adat-adat tauka atur ke bukai ti dikena Tuhan merintah jalai pengarap enggau pengidup rama sida nembiak Iya (P’sut. 32:15). Adat nya tetap “meruan belama iya” (Mas. 93:5), nyererminka peneguh enggau pemeruan kerusi diraja Allah Taala enggau dunya ti udah ditengkebang sereta diintu Iya (Mas. 93:1, 2). Leka jaku Hebrew ti disalin nyadi “tetap” (leka jaku English amen diambi ari leka jaku tu) nunjukka iya tau dikarapka, taluk, sereta tegap tauka teguh (2 Sam. 7:16, 1 Bansa Israel 17:23). Adat Allah Taala endang enda ulih diubah sereta enda ulih dirusakka.

Allah Taala besumpahka integriti samaya-samaya Iya enggau jaku perintah Iya. Penaluk Allah Taala sama meri kitai penetap ati dalam nyamin gaya perintah ti dipegai Iya endang enda ulih berubah, sereta minta respons tauka balas ari mensia ti arap sereta ngasika Allah Taala.

Dalam timpuh ke sama, penadai adil di dalam dunya tu dikenang dalam pantun baka pelasar dunya tu diguyat (Mas. 18:7, Isa. 24:18–21). Adat Allah Taala ngajar mensia dalam jalai pengidup ti lurus ti ulih tan betunga enggau ukum Tuhan. Nya alai, orang ke lurus, enda deka beguyat, laban sida bediri teguh dalam Adat Allah Taala, ti meri sida kestabilan enggau pengelikun, lalu ati sida tetap teguh (jaku Hebrew kun reti iya mega, “entap,” “teguh”) dalam Tuhan (Mas. 112:1, 6, 7). Nadai utai ulih ngasuh sida ke ngintu adat Allah Taala tesangkut labuh (Mas. 119:165), ti nunjukka pengibun enggau pengiring Tuhan dalam pengidup (MaPs. 1:2, 3, 6).

Jaku Allah Taala disebut baka lampu ti nyuluh kaki pengarang Masmur, nya alai, iya ngelindung iya ari panjuk munsuh ti enda dipeda (Mas. 119:105, 110). Pemaik besai, ti diasaika sida ke rinduka Adat Allah Taala (Mas. 119:165), nyata ukai ketegal nadai penguji datai ba sida (Mas. 119:161). Tang datai ari pembisi Allah Taala enggau sida sereta ketegal sida bisi kaul ti idup enggau Iya.

`Nama jalai praktikal Tuhan udah nyaup dalam pengidup nuan ketegal nuan ngintu adat, pesan, enggau atur Iya? Tang ba sepiak nyin, nama penusah ke udah nuntung nuan ketegal ngelanggar sida?`