---
title:  Semampai Beberatka Sempekat Iya
date:   17/01/2024
---

`Rambai jaku tauka tema pengakim Allah Taala nimbulka siti tanya ti berat: Baka ni ku sida nembiak Allah Taala tau diau bebaik enggau Allah Taala sereta bisi penetap diri bulih selamat ba timpuh bechara tauka ngakim nya? Bacha Mas. 94:14, Masmur 105:7−10, Dan. 7:22.`

Sida nembiak Tuhan likun laban Tuhan udah ngengkah endur Iya diau di Sion (Mas. 76:1, 2) sereta netapka sempekat Iya ti meruan belama iya enggau sida ti nyadi pesaka Iya ti amat berega (Mas. 94:14, Mas. 105:8–10). Allah Taala ukai semuti besemaya pia aja enda deka muai sida nembiak sempekat Iya; tang Iya chakah bekereja ngintu sida likun dalam Iya. Iya ngampun dosa sida (Mas. 103:3); Iya ngajar, merekat, sereta ngeringka ka sida nembiak Iya (Mas. 25:8−11, Mas. 29:11, Mas. 105:24). Allah Taala ngukum ngambika mensia nguing ngagai pengelurus sereta mega kena mandangka Tuhan ibuhka sida (Mas. 94:8–15).

Masmur 105 mandangka penaluk Allah Taala ngagai sempekat Iya dalam sejarah Israel. Dalam semua utai ti udah nyadi, utai ti manah enggau utai ti jai, Allah Taala semampai bisi dia. Iya udah ngiring Josep datai ngagai Ejip lalu nengah iya udah nyelamatka sida nembiak Iya enggau bansa bukai ke ngelingi dia sekumbang lapar pungkang ke besai nya (Mas. 105:16−24). Tuhan nyediaka Moses ngambika nguluka bala nembiak Iya pansut ari nyadi ulun ba Ejip, iya ti dikereja iya ngena tanda enggau pengawa nyelai ngarika sida (Mas. 105:25−38).

Tuhan meri sida nembiak Iya Tanah Semaya (Mas. 105:11, 44) enggau pengelindung Iya ti semampai bisi (Mas. 105:12−15). Iya  nambahka pemayuh sida belipat ganda (Mas. 105:24), ngelepaska sida ari tuan ti ngulun sida (Mas. 105:37, 38), lalu mekal utai ti diguna sida tiap hari (Mas. 105:39−41). Sigi nyata amat Tuhan ngawal semua utai ti besangkut-paut enggau bala nembiak Iya—tu meh siti pemendar ti deka dipeda pengarang Masmur dikingatka sida nembiak Iya belama iya.

Lebuh Tuhan ngingatka sempekat Iya, iya ukai semuti ngelala tauka ngingatka iya aja, tang iya selalu ngasuh Tuhan ngambi tindakkan (P’kal. 8:1, 1 Sam. 1:19, Mas. 98:3, Mas. 105:42–44). Baka nya mega, lebuh sida nembiak Iya diasuh ngingatka kereja besai enggau pengakim Tuhan, reti nya sida patut idup ngena chara ti ngemuliaka Allah Taala.

Dalam sempekat nya, tanggung pengawa Israel iya nya nentuka diri kekal taluk ngagai sempekat nya ulih ngasika Adat Allah Taala (Mas. 78:5−7, Mas. 105:45). Sida nembiak Allah Taala mega dikarapka meri saksi senentang Allah Taala ngagai orang bansa bukai, laban Tuhan dekaka semua bansa bukai begulai enggau nembiak Iya Israel (Mas. 105:1, 2). Enggau chara nya dunya tu likun dilindung sempekat Allah Taala ti bekuasa sereta penuh pengasih (Mas. 89:28−34).

`Nama ti dikemisi kitai dalam Jesus, ti nunjukka semaya-semaya ti udah diberi ngagai orang Israel kelia ulih dikena ba kitai diatu? (Peda Gal. 3:26–29.)`