---
title:  Tuhan Udah Ngaga Kitai
date:   14/01/2024
---

`Bacha Masmur 8 enggau Masmur 100. Baka ni ku Allah Taala enggau mensia digambar dalam Masmur tu? Nama ti dipandangka Masmur tu pasal perangai Allah Taala?`

Pengawa nengkebang megai peranan ke penting dalam Masmur, dalam nirika Allah Taala ti megai perintah. Langit, ti udah digaga jari Iya, mandangka mulia enggau kuasa Iya (Mas. 19:1−4, Mas. 97:6). Nama Allah Taala naka iya pemesai di serata dunya (Mas. 8:1, 9). Tuhan udah nempa semua utai; Iya nadai bisi pun (Mas. 93:2) lalu nadai pengujung (Mas. 102:25−27). Iya bisi belama iya sereta lebih tinggi ari atas semua petara ti disembah orang kapir, iya ke semina “ditempa jari mensia” (Mas. 115:4), nadai lebih ari nya. Engkeramba “bisi jari, tang enda ulih ngama utai” (Mas. 115:7); tang Tuhan Allah Taala, “merintah tasik ti udah digaga Iya Empu enggau tanah ti udah ditempa jari Iya Empu” (Mas. 95:4, 5).

Beberapa iti Masmur bejaku pasal kuasa Allah Taala keatas kuasa dunya asal ti dianggap orang bansa bukai nya kuasa Tuhan (chunto: Masmur 29, Masmur 93, Masmur 104). Masmur-Masmur tu negapka agi ambu ti madahka Tuhan merintah atas semua utai ti udah ditengkebang Iya lalu kuasa enggau nama Iya pemadu tinggi. Masmur 100:3 ngembalka siti rupa penyembah engkeramba—iya nya sikap ti ngarapka diri, ngemesaika Allah Taala ke udah nempa kitai, “lalu ukai kitai empu.”

Pengawa nengkebang mega nusi pengerindu Allah Taala. Semua utai ke bisi endang berutang nyawa ba Allah Taala, lalu Iya mega ke terus ngidupka sida (Mas. 95:7, Mas. 147:4−9). Peratika Allah Taala ukai semuti meri kitai idup, Iya mega udah ngaga bansa Israel kelia nyadika “nembiak Iya . . . raban domba Iya” (Mas. 100:3, NKJV). Jaku “nembiak Iya” enggau “raban domba Iya” mandangka Allah Taala ingin deka rapat kaul enggau sida nembiak Iya.

Semina Penengkebang aja ke bisi kuasa merekat sereta ngasuh nembiak iya betambah, nya alai, Iya Siku aja ke patut disembah sereta dikarapka sida. Mayuh Masmur ngangauka semua utai ke bisi seput, semua dunya, semua tasik, enggau semua utai ke didalam iya ngambika manjung enggau ati gaga ba mua Tuhan.

Mulia Allah Taala bisi ulih dipeda ba semua utai ke udah ditengkebang Iya, taja pen dunya tu udah labuh kedalam dosa, lalu Masmur nunjukka kitai ngagai Allah Taala Siku aja ke patut disembah kitai.

`“Sapa mensia, alai Nuan deka bedulika sida? Sapa anak mensia, alai Nuan deka ibuhka sida?” (Mas. 8:4, NKJV). Nama respons tauka timbal balas nuan ngagai Allah Taala sebagai Penengkebang nuan? Enti Allah Taala ngangauka tiap igi bintang ngena nama sida (Mas. 147:4), naka ni Allah Taala lebih agi ibuhka nuan?`