---
title:  Allah Taala Meh Akim
date:   16/01/2024
---

`Bacha Masmur 75. Nama kebuah jaku temegah orang ke jai nya sia-sia aja?`

Sebagai Raja ti megai perintah, Tuhan mega ke meri Adat (Mas. 99:7) sereta nyadi Akim (Mas. 98:9, Mas. 97:2). Orang ke jai semampai ngemba atur lurus ti diletak Tuhan di dunya tu, tang Tuhan deka ngakim dunya tu lalu deka mupuska kuasa perintah ti jai (Mas. 75:8−10, Mas. 96:13).

Dalam Masmur 75, bisi beberapa iti gambar ti mandangka pengerusak ti enda tau enda nyadi ngagai orang ke jai. Gambar mangkuk ke penuh enggau wain mirah (Mas. 75:8) nyempamaka pemalat pengeringat Tuhan (Jer. 25:15, P’dang. 14:10). Kuasa orang ke jai deka dirusakka, tang kuasa orang ke lurus deka ditambahka (Mas. 75:10). Allah Taala udah ngeletak “maya alai ngakim” ti patut (Mas. 75:2, NKJV). Maya bejalaika ukum ari pemutus pengawa ngakim tu endang nyata deka nyadi ba pengujung timpuh (Mas. 96:13, 1 Kor. 15:23−26).

Tuhan mansik kedalam ati mensia lebuh Iya ngakim. Bacha Masmur 14:2. Tu mai kitai ngingatka Pemungkal 6:5, 8. Kedua-dua ayat tu mandangka sebedau Tuhan bejalaika ukum iya dalam pengawa ngakim nya, Iya deka dulu meresa enggau silik pengidup mensia laban deka meda sapa ke ulih diselamatka Iya.  Pengawa ngakim tu suah disebut “peringkat ngakim pansik,” lebuh Tuhan ngeringka orang ke lurus lalu mutuska nasit orang ke jai.

Baka ni iya nyadi?

Keterubah, Allah Taala nyelamatka sida nembiak Iya ari orang ke jai (Mas. 97:10, Mas. 146:9) lalu meri pemenang tauka keselamatan ngagai sida ke baruh ati (Mas. 149:4). Kedua, orang jai ke enda nesal sereta berubah deka dipupuska belama iya (Mas. 97:3). Sekeda Masmur ngena pantun bejaku pasal penadaiguna senjata mensia kena ngelaban Akim Tuhan (Mas. 76:3–6). Tuhan nya Allah Taala ti rindu ngampun, taja pen iya ngukum penyalah mensia (Mas. 99:8). Sida nembiak Tuhan, ukai semina orang ke jai aja, deka meri jawap ka pengidup sida ngagai Tuhan (Mas. 50:4, Mas. 135:14).

Masmur bejaku pasal penemu ti sama dipansutka ayat-ayat bukai dalam Bup Kudus, pasal Allah Taala ti deka berengkah bechara tauka ngakim ba sida nembiak Iya dulu lalu dikerembaika ngagai seluruh dunya (Ulang Adat 32:36, 1 Pet. 4:17). Pengarang Masmur ngangau ngagai Tuhan ngambika ngakim iya tang iya bepanggai ba pengelurs Tuhan deka ngeringka iya (Mas.7:8−11; Mas. 139:23, 24).

`Masmur ngasuh kitai nganti maya Tuhan bechara/ngakim enggau ati ti gaga (Mas. 67:4, Mas. 96:10−13, Mas. 98:4−9). Baka ni ku pengawa Tuhan ti bechara tauka ngakim nya berita ti manah ngagai orang ke dibungkur darah Kristus?`