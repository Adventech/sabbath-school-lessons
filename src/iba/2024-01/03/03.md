---
title:  Tuhan Merintah
date:   15/01/2024
---

Bekaul rapat—iya ke bendar enda ulih diperaraka—ngagai Tuhan ti nyadi Penengkebang iya nya Tuhan ti Raja, ti ‘berdaulat’ ti megai perintah. Deklerasi ti madah “Tuhan endang Raja” ditaburka enggau penuh basa dalam Masmur 93:1, Masmur 96:10, Masmur 97:1, enggau Masmur 99:1, tang auh iya didinga betandu-tandu dalam seluruh Bup Masmur.

Tuhan begari enggau basa, mulia, enggau pengering (Mas. 93:1, Mas. 104:1). Iya dikelingi mua hari enggau pemetang (Mas. 97:2), tang Iya mega “nyerayung Diri ngena penampak” (Mas. 104:2). Jaku metafora tu ngemesaika kuasa enggau mulia Raja, lalu udah dipilih enggau bejimat kena bejaku pasal pemesai Allah Taala ti unik, ti ngelui peragam ati mensia.

`Bacha Masmur 97. Baka ni gaya perintah ti dipegai Tuhan nya? (Mas. 97:2, 10) Ni rampa [kawasan] ti diperintah Iya? (Mas. 97:1, 5, 9)`

Kuasa Iya ti merintah udah dipandangka dalam pengawa Iya ti nengkebang (Mas. 96:5), nyelamat (Mas. 98:2), enggau ngakim (Mas. 96:10). Tuhan nyadi raja merintah semua dunya tu (Mas. 47:6−9). Perintah Allah Taala nya perintah ti meruan belama iya, nadai bisi kuasa enggau mulia bukai ke sebaka enggau Iya (Mas. 45:6; Mas. 93:1, 2; Mas. 103:19). Perintah Tuhan beduduk atas pengasih, pengadil, enggau pengelurus, lalu iya mai atur enggau peneguh ngagai dunya ti udah ditengkebang Iya (Mas. 98:3, Mas. 99:4). Allah Taala ti nyadi Raja nya nyerakupa bala penyembah di serega enggau di dunya dalam muji Allah Taala (Mas. 103:20−22, Masmur 148). Mayuh Masmur bejaku pasal semua mensia ngaku sereta nerima Allah Taala ti megai perintah (Mas. 96:10, Mas. 97:1, Mas. 99:1, Mas. 145:11–13).

Tang, ke diatu, enda semua orang, nyentukka sida ti merintah dunya tu ngaku Tuhan nya Raja. Perintah Tuhan semampai dilaban orang ke jai, sida nyakal sereta ngeleseka Tuhan lalu nekanka bala nembiak Iya (Mas. 14:1, Mas. 74:3−22). Taja pen dichabar ulih pemaju sekeda orang ke jai lalu bingung meda penyabar Tuhan, pengarang Masmur tu endang arapka Allah Taala nya endang Raja lalu teguh tumbuh dalam penetap pengelurus pengakim Tuhan (Mas. 68:21, Mas. 73:17−20). Ulih pengarap sida nembiak Tuhan begaga ati meda perintah Allah Taala ditumbuhka nengah pengawa Kristus ti nebus mensia lalu sida nganti perintah nya dipenyadi ba penatai Kristus kedua kali ila (Matt. 12:26−28, 1 Kor. 15:20–28).

`“Kita ke rinduka Tuhan, begedika penyai!” (Mas. 97:10, NKJV). Nama kebuah pengerindu kitai ka Tuhan ngasuh kitai begedika penyai? Baka ni ku konsep dua iti tu bekaul enggau pangan diri?`