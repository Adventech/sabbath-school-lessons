---
title:  Tambah Penemu
date:   19/01/2024
---

Bacha Masmur 86:5, 15; Ellen G. White, “God’s Love for Man,” pp. 9–15, in _Steps to Christ_. Baka ni ku pemendar ti madahka Allah Taala nya pengerindu nyaup kitai meretika lebih manah agi deskripsi tauka penerang pasal Allah Taala enggau utai ti dikereja Iya dalam Masmur?

Pelajar kitai minggu tu numpu ngagai sekeda batang penerang [deskripsi] pasal Allah Taala enggau aktiviti Iya, ti nirika dunya tu lalu ngaga iya teguh sereta likun. Pengarap Masmur ngapil ngagai Allah Taala, ti Penengkebang, Raja, Akim, Juruselamat nitihka sempekat, sereta Pemeri Adat. Peranan bukai ti dipegai Allah Taala di dunya tu bisi disebut ngena mayuh nama bukai enggau gelar Allah Taala, nyengkaum Gembala/Pengibun (Mas. 23:1, Mas. 80:1), Batu Keselamatan (Mas. 95:1), enggau Apai (Mas. 68:5, Mas. 89:26). Kitai ulih diau likun sereta selamat di dunya, taja pen betapi enggau mayuh macham penusah ketegal Laya Besai nya, laban Allah Taala ti Raja ti megai perintah nya Tuhan ti taluk dalam semua utai ti dikereja sereta disebut Iya. Taja pen tema theologikal tu enda nyengkaum semua iya ke bisi, sida udah chukup madahka pemayuh bengkah chara Tuhan mandangka Diri dalam Masmur.

Sekumbang kitai belajarka Masmur, penting kitai ingat macha Masmur nya dalam panchar perangai pengerindu enggau pangasih Allah Taala enggau perambu Iya ti deka nyelamat sereta ngaga baru dunya tu. “Makin kitai belajar dalam ka agi pasal perangai Tuhan dalam penampak regang nya, makin ga kitai deka meda pengasih, penelap, enggau pengampun ti dipegulaika enggau penyemaka enggau pengadil, lalu kitai deka meda makin terang agi bukti ti enda ulih diitung pasal pengerindu Iya ti nadai pengabis sereta pengasih iya ti ngelui pengasih indai ti keran meri pengasih ngagai anak iya ti limpang.”—Ellen G. White, _Steps to Christ_, p. 15. Dalam Masmur, taja pen lebuh sida ditinggang ukum Tuhan ketegal sida ngelaban Iya, agi meh sida majak ngangauka Tuhan, laban sida nemu pengeringat Tuhan nya enda lama aja, tang pengasih Iya meruan belama iya (Mas. 103:8).

**Tanya ti Deka Dipejuraika**:

`Nama kebuah meretika pengamat Laya Besai nya ke benung nyadi penting amat kena nyaup kitai meretika taja pen Allah Taala merintah sereta bekuasa atas semua, agi balat ga penusah enggau pemerinsa nyadi di dunya tu? Nama kebuah gambar Laya Besai nya beguna amat nyaup kitai?`

`Baka ni ku pengarap ka Allah Taala nya sebagai Penengkebang kitai ulih nempa pemereti kitai senentang diriempu enggau kaul kitai ngagai semua utai bukai ti udah digaga Iya? Nama nyadi enti orang limpang ari pemendar tu? (Mas. 106:35−42)?`

`Nama ti salah ba engkeramba orang bansa bukai lebuh jeman Bup Kudus kelia (Mas. 115:4−8)? Kati baka engkeramba moden diatu deh? Nama kebuah sida nya mai bahaya ngagai pejalai kitai enggau Tuhan?`

`Baka ni patut chara pengidup sida nembiak Tuhan ketegal sida nemu pengawa Tuhan ti ngakim deka berengkah ba sida nembiak Iya? Baka ni Tuhan deka ngakim sida nembiak Iya nyentukka naka ni?`