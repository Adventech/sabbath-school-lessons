---
title:  Besampi Meh ka Pemaik Jerusalem
date:   11/03/2024
---

`Bacha Masmur 122:1–5. Baka ni asai ati bala penyembah lebuh sida datai di Jerusalem? Nama ti dikarapka sida deka ditemu sida di Jerusalem?`

Masmur 122 bejaku pasal pengaga enggau pengagit sida lebuh sida datai di Jerusalem. Penatai sida ke Jerusalem tu selalu iya maya ke penuh pengaga lebuh umat Tuhan begelumu tiga kali dalam setaun deka ngerami pemadas Tuhan ngagai sida dulu suba enggau diatu (Ul. Adat 16:16). Jerusalem meh pusat tauka palan pengidup bansa sida laban iya ngundan ‘atur adat orang Israel’ (Mas. 122:4, NKJV) lalu alai raja duduk ngakim (Mas. 122:5). “The Testimony of Israel” [‘Atur adat Israel’] bejaku pasal rumah sembiang nya ti kekadang dikumbai ‘rumah sembiang Adat’ (P’pau. 1:50, NKJV) lalu ngundan “peti Adat” (P’sut. 25:22, NKJV). Kerusi diraja ti deka dikena ngakim nya nyempamaka sistem ngakim tauka bechara di Jerusalem (2 Sam. 8:15). Nya alai penatai sida ngagai Jerusalem nya meh maya sida tau bulih atur pechara ti adil. Penaluk ngagai Allah Taala enggau meri atur bechara ke adil sereta lurus ngagai orang endang enda ulih diperaraka.

`Bacha Masmur 122:6–9. Nama ti batang utai disampika sida nembiak Tuhan ditu?`

Besampika pemaik ungkup Jerusalem tau ngenataika berekat Tuhan ngagai nengeri nya enggau orang ke nguan iya, lalu iya mega nyerakupka bala penyembah, ti ngujungka pemaik ngelekai ngagai semua sida (Mas. 122:8). Jerusalem ulih nyadi nengeri pemaik semina enti pemaik bisi ba entara Tuhan enggau sida nembiak Iya, sereta dientara sida nembiak Tuhan empu. Nya alai besampi minta pemaik ka Jerusalem reti nya ngapil ngagai sida nembiak Tuhan ngambika idup dalam pemaik enggau Allah Taala sereta enggau pangan diri. Dalam pemaik Jerusalem, orang deka mansang mujur (Mas. 147:12–14).

Masmur tu ngajar kitai besampika pemanah komuniti orang ke bepengarap patut nyadika batang tuju sampi bala anak Tuhan laban semina bala anak Tuhan ti kering sereta beserakup aja ulih nusi berita manah pasal pemaik enggau penyelamat Tuhan ngagai semua dunya (John 13:34, 35).

Besampika pemaik ungkup Jerusalem mengkang nyadi pengelebih enggau tanggung-pengawa orang ke arap laban nya ke ngidupka pengadang sida ka penatai perintah Tuhan ti penuh pemaik ba pengujung dunya ukai semina ungkup nengeri Jerusalem, tang mega ungkup seluruh dunya (Isa. 52:7; Isa. 66:12, 13; Pemandang 21-22).

`Nama jalai praktikal tau dikena kitai ngulihka penyerakup ba entara kitai umat Tuhan diatu?`