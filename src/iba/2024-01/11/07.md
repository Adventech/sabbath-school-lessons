---
title:  Tambah Penemu
date:   15/03/2024
---

Perundingka [renungkan] mesej dalam Isaiah 40 enggau Isaiah 51:1–16.

Lagu-lagu Sion ngaga komitmen penuh deka terus ngingatka Sion enggau pengadang ti idup dalam Allah Taala ti bekuasa merintah ti disempamaka iya. Amat pen mayuh berekat ari kaaba Tuhan ulih diasaika dalam pengidup ke diatu, harapan dalam pengidup enggau pengaga ti penuh dalam Sion nya utai ti deka nyadi dudi hari ila. Mayuh nembiak Tuhan enggau sabak lelengauka ke Sion serega (Mas. 137:1). Ngingatka Sion reti nya ukai semuti ngenang iya sekali-sekala, tang sengaja ngingatka iya lalu mutus ati deka idup nitihka pengingat ti idup nya (P’sut. 13:3, P’sut. 20:8).

Nya alai, belagu ka lagu Sion reti nya ngembuan pemutus ati ti deka seruran ngingatka pengadang ti deka ngidupka baru perintah Allah Taala di dunya ke baru ila (P’dang. 21:1–5). “Dia, ila, runding ti nadai mati agi deka beperagamka pemesai kuasa ti nengkebang, misteri pengerindu ti nyelamatka, enggau ati lantang ti nadai nemu badu. Nadai agi bisi munsuh ti jai, ti deka nipu kitai enda ingatka Tuhan. Genap iti perengka deka mansang, genap iti pengulih deka betambah. Untak kitai enda nemu lelak agi belajarka penemu baru. Din ila, pengawa ti pemadu besai pen deka ulih dikereja, juluk ati ti pemadu tinggi pen ulih dijapai, niat ti pemadu besai pen ulih nyadi nyata; lalu bisi mayuh peninggi ke baru deka ditiki, penyelai ke baru deka narit ati, pemendar ke baru deka disagam reti, objek-objek ke baru ti ngangauka kuasa runding, jiwa enggau tubuh kitai.”—Ellen G. White, _The Great Controversy_, p. 677.

Pemutus ati ti enda deka lupaka Sion nya meh nyadika sumpah semaya sida nembiak Tuhan, ti madahka sida enda deka nerima dunya tu nyadika menua sida tang nunggu langit ti baru enggau dunya ti baru.

Nya alai, Masmur pasal Sion tu ulih dinyanyi semua orang ke arap ari semua serak tauka generasi iya ke lelengau deka diau dalam Jerusalem ti Baru nya (P’dang. 3:12). Lagu-lagu Sion meransang kitai ngandalka masa depan enggau pengadang, tang sida mega ngasuh kitai wajib nyadi ejen pengasih Allah Taala dalam dunya kitai ke diatu.

**Tanya ti Deka Dipejuraika**:

`Baka ni ku kitai deka ngambi prinsip spiritual enggau theologikal ti bepusat ba sida nembiak Tuhan di Sion, siti tempat ke amat bisi di Jerusalem, lalu ngena [apply] iya ngagai gerija kitai enggau misi iya ngagai dunya?`

`Baka ni orang ke arap ulih diau dalam kaaba [Rumah Sembiang] Tuhan kemaya hari tu? (John 1:14–18, Heb. 12:22–24).`

`Baka ni Sion deka nyadi nengeri ungkup semua bansa mensia baka ti dipeda dalam Masmur 87? (Rom. 5:10, Epe. 2:11–16, Kol. 1:19–23).`

`Baka ni nuan deka nyaut orang ke nunjuk ngagai pengamat orang ke jai mansang mujur dalam dunya tu lebuh mayuh orang ke “manah” merinsa? Nama jaku nuan kini? Nama kebuah penting kitai ngaku kitai nadai bisi saut ke penuh ngagai semua utai di dunya tu diatu?`