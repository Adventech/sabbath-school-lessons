---
title:  Pengelikun enggau Pemaik Sion
date:   13/03/2024
---

`Bacha Masmur 46:1–7. Baka ni ku dunya digambar dalam pantun tu?`

Masmur tu ngenang enggau terang pasal dunya ti kachau-bilau tu, ngena gambar pengerusak asal ti makin balat nyadi (Mas. 46:2, 3). Gambar tasik ti kudi sereta begelumbang suah nyempamaka mensia ti ngelaban Tuhan enggau mayuh macham penanggul ti dikereja orang ke jai di dunya (Mas. 93:3, 4; Mas. 124:2–5). Baka nya mega, dalam Masmur 46 gambar pengerusak asal nyempamaka pengawa bansa mensia ti bekuasa ngirit mensia beperang (Mas. 46:6).

Ari nya, nyata amat dunya tu nadai nemu Allah Taala laban Allah Taala nya endang bisi enggau mensia, lalu ba endur ke bisi Allah Taala diau, endur nya deka penuh pemaik (Mas. 46:4, 5). Tang, taja pen dunya enggaika Iya, Tuhan enda ngelengkaka dunya tu. Tuhan bisi dalam dunya tu ari Iya ti bisi diau enggau sida nembiak Iya. Enggau jaku bukai, enda ngira berapa jai utai dipeda, Tuhan endang bisi ditu, dalam dunya tu, lalu kitai tau bulih pengadang diri enggau peransang ari nemu batang pemendar tu.

Tuhan, ti nyadi palan belindung ti sempurna, Iya meh Pun Penatai pengelikun enggau pemaik Sion ti meruan lama. Leka jaku ti nerangka pengelikun Sion nya meh “taja pia” dalam Masmur 46:3. Taja pen dunya tu kachau-bilau, bala nembiak Tuhan likun tauka selamat. Tu mandangka pemaik nya ukai ketegal nadai bisi penusah tauka penanggul, tang pemeri Allah Taala ngagai sida anak Iya ti arapka Iya. Manggaika pengarap penuh ba Tuhan deka ngasuh nembiak Tuhan tenang sereta likun aja lebuh dipangkaka kudi biau-balai (Matt. 8:23–27). Tanya ti penting ditu, iya nya: Kati Tuhan deka ngelakka dunya tu nerima akibat pilihan enggau tindakkan sida ti mai pengerusak ngagai diri empu belama iya?

`Bacha Masmur 46:6–11. Nama timbal/respons Tuhan ngagai penyai enggau pengerusak ti nyadi di dunya tu?`

Tuhan nimbal ngena pengeringat dataika jaku Iya, ti udah nengkebang dunya, diatu ngasuh dunya lela (Mas. 46:6). Taja pia, pengelela nya ukai abis dalam pengerusak tang dalam ngaga utai nyadi baru. Peratika Tuhan ngerembaika pemaik Iya ari Sion nyentuk ngagai ujung dunya. Tuhan deka ngemaduka semua perang lalu munaska semua perengka ti dikena bansa ke jai mai pengerusak ngagai dunya tu (Mas. 46:9). Tu meh pengadang [harapan] besai orang Kristen, ti deka nyadi lebuh penatai Jesus di kedua kali ila.

`Baka ni ku kitai deka belajar pasal bisi pemaik sereta pechayaka Tuhan dalam dunya ti penuh kachau-bilau tu?`