---
title:  Enda Ulih Dikinsitka Baka Bukit Sion
date:   14/03/2024
---

`Bacha Masmur 125:1, 2. Baka ni ku sida ke manggaika pengarap ba Tuhan digambar ditu?`

Sida ke manggaika pengarap sida ba Tuhan dibandingka enggau Bukit Sion, iya nya lambang peneguh enggau pengering. Pemanah rampa bukit-bukit ke ngelingi nengeri Jerusalem udah meransang penulis Masmur ngaku penentu pengibun Tuhan (Mas. 5:12, Mas. 32:7, 10). Enda baka bukit-bukit ti dikuasa orang ke jai, ti tepelanting ke dalam tasik (Mas. 46:2), pengetan bukit ke alai Jerusalem didirika meransang ati deka arap. Pengarap ka pengelindung ari Tuhan deka nyadi lebih agi berani lebuh betapi enggau pengamat bisi penyai ti suah dipeda baka ke menang. Taja pen besatup enggau penyai nya, sida nembiak Tuhan tetap tau bisi pengadang [pengharapan].

`Bacha Masmur 125:3–5. Baka ni orang ke lurus diuji? Nama pelajar ari nya ungkup kitai?`

Bala anak Tuhan ulih ngasai putus asa lebuh meda pemujur orang ke jai, lalu sida, engka bisi ati deka nunda jalai sida nya (Mas. 73:2–13, Mas. 94:3). Peneguh Bukit Sion pen enda ulih ngelikunka sida ti limpang ari Tuhan. Mensia diberi kebebasan milih deka ngereja penyai (Mas. 125:3) lalu limpang niti jalai sida ke jai (Mas. 125:5). Tuhan nya adil lalu Iya deka ngakim genap iku mensia ti majak ngelaban begulai enggau orang bedosa bukai ke enggai nesal ari dosa sida.

Ditu meh kangau ngagai sida nembiak Tuhan ngambika kekal dalam pengarap lalu pechayaka Tuhan, sama baka Bukit Sion nya nyadika kubu ti enda ulih dikinsitka endur sida ngenduh. Reti nya, taja pen kitai enda paham ka utai ti nyadi, kitai ulih pechayaka pamadas Tuhan.

“Pemasuk dosa ke dalam dunya tu, Kristus ti nyadi mensia, nempa generasi baru, pengangkat ari mati, enggau mayuh subjek bukai ti diajar dalam Bup Kudus, endang misteri ti ngalitka ati, lalu kelalu dalam enda ulih disagam runding mensia tauka diterangka ngena jaku mensia. Tang kitai nadai bisi kebuah tau kakang ati senentang Jaku Allah Taala ketegal kitai enda meretika misteri pengawa Iya . . . . Dini-dini aja bisi utai ti ngalitka ati kitai ti ngilah penemu kitai. Kati patut ka kitai tekenyit ati enti kitai tetemuka utai dalam dunya spiritual ke penuh misteri ti enda ulih disagam kitai? Penyalah iya ketegal pengelemi enggau pemabu runding kitai mensia. Tuhan udah meri kitai dalam Bup Kudus chukup bukti ti mandangka gaya perangai Tuhan, lalu kitai enda patut kakang ati pasal jaku Iya ketegal kitai enda paham ka semua misteri jalai tauka atur Iya.”—Ellen G. White, _Steps to Christ_, pp. 106, 107.