---
title:  Sehari Dalam Rumah Nuan Manah Agi Ari Seribu Hari
date:   10/03/2024
---

`Bacha Masmur 84:1–4. Nama kebuah penulis Masmur lelengau deka diau dalam Rumah Tuhan?`

Penulis Masmur “lelengau ati” deka diau dalam rumah Tuhan ngambika sida ulih diau semak ngagai Tuhan belama iya (Mas. 84:1, 2). Pembisi Allah Taala ti idup (Mas. 84:2) ngaga rumah sembiang nya nyadi palan ti unik. Dalam rumah sembiang nya, bala penyembah ulih meda tauka “belematika pemadas TUHAN” (Mas. 27:4, NKJV; peda mega Mas. 63:2) sereta “deka puas ati ke utai ti manah dalam rumah Nuan” (Mas. 65:4, NKJV). Dalam Masmur 84, pengaga ti nadai banding diulih dalam kaul enggau Allah Taala, ti mungkur muji Iya (Mas. 84:4), tetemuka pengering dalam Iya (Mas. 84:5), enggau ngarapka Iya (Mas. 84:12). Dalam rumah sembiang meh palan endur kaul bansa nya ditegapka nengah sembah enggau tali kaul enggau bala ke sapengarap. Pembisi Allah Taala ti idup dalam rumah sembiang nya meri bala penyembah gambar perintah Allah Taala ti penuh mulia sereta nyepi asai pengidup ti meruan belama iya.

`Bacha Masmur 84:5–12. Sapa agi ti diberekat ulih rumah sembiang nya?`

Berekat Allah Taala dipadahka bepanchar ari rumah sembiang nya, terubah iya diberi ngagai sida ti gawa dalam rumah sembiang nya (Mas. 84:4), udah nya ngagai sida ke benung bejalai mansang ngagai rumbah sembiang nya (Mas. 84:5–10), lalu penudi iya nyapai ngagai ujung dunya. Pengarap ati ti deka betemu enggau Allah Taala dalam rumah sembiang nya udah ngeringka pengarap sida benung bejalai kia (Mas. 84:7). Bala pejalai kaki biasa nyadi makin lemi tulang makin lama sida bejalai, tang sida ke bejalai nuju rumah sembiang makin betambah kering makin semak sida datai ngagai rumah sembiang nya.

Taja pen sida diau jauh ari rumah sembiang nya, bala anak Tuhan terus ngereja utai ti ngena nitihka ajar rumah sembiang Tuhan (Mas. 84:11), ti nandaka orang ti lurus ti tama ngagai rumah sembiang Tuhan (Mas. 15:1, 2). Tuhan dikumbai “mata hari,” nunjukka berekat ti datai ari rumah sembiang nya, baka panchar mata hari, ti manchar ngagai seluruh dunya (Mas. 84:11). Baka nya meh, sida ke diau dalam Tuhan ulih pengarap deka nerima pengasih Iya, enda ngira dini endur sida diau.

`Bacha Pemandang 21:3. Nama pengadang [harapan] ti dichereminka dalam rumah kaaba ti di dunya tu dipandangka ditu ngagai kitai? Baka ni kitai deka berengkah ngambar dalam ati baka ni asai pengalaman tu ba kitai?`