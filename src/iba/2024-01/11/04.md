---
title:  Sion—Rumah Semua Bansa Mensia
date:   12/03/2024
---

`Bacha Masmur 87:1, 2. Nama ti ngaga Sion nyadi palan ti tebilang tauka beberita amat?`

Masmur 87 tu meh lagu tauka pantun ke ngemesaika Sion sebagai nengeri ti dipilih sereta dikerinduka Allah Taala. Kaaba tauka Rumah Sembiang Allah Taala didirika ba Bukit Sion (Mas. 2:6, Mas. 15:1). Ba pengujung timpuh, Sion deka entuchung tinggi ari atas semua bukit, nandaka Tuhan ti merintah atas seluruh dunya (Mas. 99:2, Isa. 2:2, Mik. 4:1). Masmur 87 bejaku pasal Sion sebagai “bukit” kena ngenampakka mulia iya (Mas. 133:3). Tuhan rinduka Sion “lebih ari Iya ti rinduka endur bukai di menua Israel” (Mas. 87:2, NKJV), mandangka pengelebih Sion ari atas semua endur bukai di menua Israel ke alai ngatur gempuru spesel dulu suba, baka Siloh enggau Betel. Ari nya, Masmur netapka sembah ti betul nya dikereja ba endur ke udah dipilih Iya nitihka chara ti udah diletak Iya.

`Bacha Masmur 87:3–7. Nama utai ti manah ti disebut pasal Sion?`

Mulia Sion narit semua bansa ngagai Allah Taala, nya alai batas perintah Allah Taala udah diluaska ngambika nyengkaum seluruh dunya. Peratika ditu Tuhan enda nganggap bansa bukai sebagai warga kelas dua, taja pen Sion disebut sebagai endur pengada semua bansa mensia ti nerima Tuhan nyadika Juruselamat sida.

Genap iku orang direjista nitihka endur iya ada (Neh. 7:5, Luke 2:1–3). Tiga kali Masmur madahka bansa-bansa diadaka di Sion, reti nya Tuhan meri sida identiti ti baru lalu meri sida hak ti sama baka sida ti diperanakka Sion (Mas. 87:4–6).

Masmur 87 nunjuk ngagai penyelamat ti sama ungkup orang Judah enggau orang bansa bukai, lalu sida digempungka dalam siti gerija nengah pengawa penebus ti dikereja Kristus (Rom. 3:22; Rom. 10:12; Gal. 3:28, 29; Kol. 3:11). Masmur ti bejaku pasal pemansang Sion ngingatka kitai ngagai genera Daniel ti meda perintah Allah Taala ngerembai nyadi bukit ti besai ti ngemenuhka seluruh dunya (Dan. 2:34, 35, 44, 45) sereta enggau jaku sempama Jesus pasal perintah Allah Taala ti tumbuh nyadi siti kayu ti besai ti endur semua burung di langit diau (Matt. 13:32).

`Baka ni ku Sion ti besedia deka ngiru semua bansa mensia dikamatka dalam pengawa gerija ti nusi berita manah injil ngagai semua bansa (Matt. 28:18–20)? Baka ni ku idea tu engkeman enggau kangau Tuhan ti ngarah kitai nusi berita pesan tiga melikat nya?`