---
title:  Panggaika Pengarap ba Tuhan
date:   23/03/2024
---

### Bacha ka Pelajar Minggu Tu
Mas. 27:14; Rom. 8:18–25; Masmur 131; Matt. 18:3; Masmur 126; Masmur 92; Mark 16:1–8; 2 Pet. 1:19.

> <p>Ayat Dikingat</p>
> “Panggaika pengarap ba TUHAN. Kering sereta berani; Panggaika pengarap ba TUHAN!” (Masmur 27:14, NKJV).

Kitai udah datai ba minggu ti penudi dalam kuarter tu belajar ari Masmur. Pejalai rohani tu udah mai kitai nengah pengalaman ti ngalitka ati ba mua Penengkebang, Raja, enggau Akim ti bekuasa besai; nengah pengaga ketegal pengelepas, pengampun, enggau penyelamat Tuhan; nengah maya nyerah alah dalam penusah enggau penyinu ati; lalu nengah semaya ti pemadu manah alai Tuhan deka meruan bisi enggau kitai sereta pengadang ti dianti kitai deka nyembah Tuhan belama iya. Tang pejalai kitai tu diteruska sekumbang kitai idup dalam pengadang ka penatai Tuhan kitai, lebuh pengingin ati kitai ka Tuhan deka dikamatka. Nya alai, jaku ti penudi kena kitai nyimpulka utai ti udah dipelajarka kitai ari bup Masmur, nya meh, “panggaika pengarap ba Tuhan” [tauka anti meh Tuhan].

Nganti Tuhan nya ukai dedugau pia aja ngabiska timpuh. Tang, nganti Tuhan nya tindakkan ti penuh enggau pechaya enggau pengarap, pechaya enggau pengarap ti dipandangka dalam tindakkan [action]. Nganti Tuhan ulih ngubah lemai hari ti redu-redu ngagai pagi hari ti terang ti penuh harapan (Mas. 30:5, Mas. 143:8). Iya nguatka ati kitai enggau harapan baru enggau pemaik. Iya meransang kitai gawa bebendar agi, mai pulai asil ketau ke mayuh ari umai misi Tuhan (Mas. 126:6, Matt. 9:36–38). Nganti Tuhan enda deka ngemaluka kitai, tang deka ngupah kitai besai, laban Tuhan nya taluk ngamatka semua semaya Iya (Mas. 37:7–11, 18, 34; Mas. 71:1; Mas. 119:137, 138).

_*Pelajarka pelajar minggu tu kena nyediaka Sabat, March 30._