---
title:  Anak Mit Jenuh Udah Kenyang Nusu
date:   25/03/2024
---

`Bacha Masmur 131. Nama ti diajar Masmur tu ngagai kitai pasal kaul kitai enggau Tuhan?`

Umat Tuhan diau di dunya ti ngemediska orang ti taluk, dunya ti penuh enggau penguji enggau pemar ungkup genap iku orang. Penyedar ke baru ka diri ti anak Allah Taala sereta begantung ba Tuhan ke pengidup iya udah ngaum ati penulis Masmur lalu ngujungka iya ngaku penyumbung diri nya nadai guna tauka rega. Penyumbung tu tau amat nipu kitai laban iya ngasuh orang ti sumbung nya semina ngerunding diri lalu enda ulih meda utai ngilah diriempu. Orang ke sumbung nya nyadi baka ti buta lalu enda ulih meda pengamat bisi Allah Taala ti lebih tinggi agi.

Bebida enggau nya, orang ke lurus ngangkatka perening sida ngagai Allah Taala (Mas. 123:1, 2). Ari ngaku pemesai Allah Taala sida nyadi baruh ati lalu bebas ari ngerunding diriempu enggau ari niat ati ti nadai reti. Penulis Masmur ngaku diri “enda ngiruh diri enggau utai ti kelalu besai tauka kelalu manah ke aku” (Mas. 131:1). Jaku ti munyi nya bejaku pasal utai ti dikereja Allah Taala di dunya tu ti ngelui peragam ati mensia. Penemu sains moden udah madah ngagai kitai utai ti pemadu mudah pen tau nyadi utai ti penuh komplikasi ti jauh ngelui sagam penemu kitai, dalam pengidup kitai ke diatu. Iya ke bendar, bisi ironi ke besai ditu: iya nya, makin mayuh tauka dalam agi pelajar kitai pasal dunya fisikal tu, makin lebih besai agi misteri ti ngayanka diri ba mua kitai.

Dalam timpuh ti sama, sempama dalam Masmur 131:2, ti madah “baka anak mit ti enda bemunyi tingkap ba dada indai iya lebuh iya udah kenyang nusu” (NKJV), nya gambar ti manah amat pasal orang ke jenuh sereta likun dalam berap dada Tuhan. Iya nunjukka kaul ti penuh pengerindu entara indai enggau anak ba mayuh peringkat dalam pengidup nembiak nya.

Ari ti ngemaduka kitai nusu ka niat ati ti tinggi enggau penyumbung, Tuhan belabuh meri kitai pemakai ti kering, iya nya  “ngereja peneka Iya ke ngirumka Aku, lalu nembuka pengawa Iya” (John 4:34, mega Heb. 5:12–14). Pengarap baka anak mit ti digambar dalam Masmur 131 nya meh pengarap ti chukup tuai, ti udah diuji ulih pemar dalam pengidup lalu ditemu taluk sereta  mutus ati nitihka Jaku Iya.

Tumpu perening penulis Masmur pengujung iya endang ba pemanah ungkup umat Tuhan. Pengujung iya mega, kitai diarapka bekenaka pengalaman kitai enggau Tuhan kena ngeringka gerija Iya. Reti nya, ari utai ti udah dipelajarka kitai, dalam pengidup diri, pasal penaluk enggau pemadas Tuhan, kitai ulih magi nya ngagai orang bukai, iya ke benung bibat dalam pengarap diri, enda ngira nama pen kebuah iya. Saksi ke diberi kitai pasal Kristus nya tau diberi dalam gerija empu, ke endur mayuh orang beguna deka nemu Iya ka diriempu.

`“Enggau bendar Aku madah ngagai kita, enti kita enda berubah lalu nyadi baka anak mit, kita enda ulih tama ngagai Perintah serega” (Matt. 18:3, NKJV). Nama ku jaku Jesus ngagai kitai ditu? Nama reti tauka nama ti dibungkur penemu tu?`