---
title:  Kangau Ngasuh Nganti
date:   24/03/2024
---

`Bacha Masmur 27:14; Masmur 37:7, 9, 34; Masmur 39:7; Masmur 40:1; Masmur 69:6; Galatia 5:5, enggau Rome 8:18–25. Nama ti diarah ayat-ayat tu dikereja umat Tuhan?`

Pelaba aku siti ari stress ti pemadu besai dalam pengidup nya meh stress beranti. Enda ngira sapa kitai, dini kitai diau, nama penuduk tauka pangkat dalam pengidup, semua kitai kala bisi utai ti mesti dianti kitai. Ari beranti dalam baris ba pasaraya ngagai berantika pemutus peresa pengerai, kitai nganti—taja pen enda selalu rindu beranti baka nya.

Kati baka nganti Tuhan deh? Jaku pasal nganti Tuhan tu ukai semina ditemu dalam bup Masmur aja tang dalam seluruh Bup Kudus. Leka jaku kereja dalam semua tu nya meh pengepuh. Pengepuh nya meh pemutus ati kitai ti pemadu iya enggai ngalahka diri ngagai penangi ka pengasa ati ti ngerunding Tuhan enda deka datai nyaup kitai. Anak Tuhan ti taluk deka nganti, laban iya nemu enggau tentu Tuhan nya taluk lalu orang ti nganti Iya ulih pechayaka Iya, lalu enti kitai nyerahka situasi kitai ngagai Iya, kitai nemu Iya deka ngereja utai ti pemadu badas ungkup kitai, taja pen maya nya kitai engka enda meda iya baka nya.

Nganti Tuhan reti nya lebih ari ti semuti beretan ba Iya. Iya nya ngembuan pengingin ati ti balat ka Tuhan indah baka tanah rangkai ti auska ai (Mas. 63:1). Penulis Masmur nganti mayuh berekat ari Tuhan, tang pengingin iya ti deka bedampih enggau Tuhan ngalahka semua pengingin enggau utai guna ke bukai dalam pengidup.

Baka ti dibacha kitai dalam Paul, dalam ayat ari Rome tu, Tuhan enggau semua langit enggau dunya sama nganti dunya tu digaga baru sereta maya Tuhan enggau umat Iya deka betemu ba pengujung timpuh. Iya nulis munyi tu: “Laban semua utai ti udah digaga Allah Taala endang balat lelengau nganti Allah Taala mandangka bala anak Iya” (Rom. 8:19, NKJV).

Nadai enda ngemanah-manah nya semaya!

Taja pia, sekumbang kitai ke nganti penyelamat ti pemadu iya sereta maya kitai ke begulai baru enggau Tuhan, taja pen “kitai nemu, semua utai ti digaga Allah Taala, bedemuh magang natka diri pedis nyentuk ngagai diatu, baka indu ke radai deka beranak” (Rom. 8:22, NKJV), Tuhan tetap bisi diau enggau umat Iya diatu, nengah Roh Kudus Iya.

Dalam timpuh ke sama, kitai diarah besaksika (Kereja Rasul 1:4–8) rencana keselamatan, ti deka tembu dalam dunya ti ditempa baru. Langit enggau dunya ti ditempa baru nya meh ti dianti kitai, ti deka ngamatka harapan kitai sebagai Kristen Adventist, ke bempu nama Adventist nya, ti ngundan pengadang [harapan] ti dianti-anti kitai. Kitai nganti, tang kitai nemu iya enda sia-sia. Pemati enggau pengangkat Jesus, ba penatai Iya ti keterubah kelia, nyadika jamin penatai Iya ti kedua kali.

`Nama sekeda utai ti dianti-anti nuan diatu ari Tuhan? Baka ni ku kitai deka belajar nganti enggau pengarap enggau pechaya, lebih agi lebuh utai ti disampika kitai nya lalu bedau ga datai?`