---
title:  Tambah Penemu
date:   29/03/2024
---

Bacha Ellen G. White, “Growing Up Into Christ,” pp. 67–75, in _Steps to Christ_.

Masmur bebendar ngapil ngagai kitai ngambika nganti Tuhan. “Diau jenuh di mua TUHAN, lalu anti Iya enggau ati ti liat” (Mas. 37:7, NKJV). Lebuh kitai ngasaika nganti nya ngiruhka kitai, utai ti enda tentu, sereta ngasuh kitai sunyi kediri, kitai patut ingatka sida murid lebuh hari Jesus niki pulai ke serega (Kereja Rasul 1:4–11). Jesus diambi pulai ke serega ba mua mata sida, lalu sida ditinggalka di dunya tu ngambika nganti Iya datai baru ba siti hari dudi hari ila ti enda ditemu maya. Sapa kitai ke kala ngasaika pengingin ke lebih besai nganti berekat ari Tuhan ke lebih ari pengingin sida murid Jesus sehari nya? Udah tentu sida ingin amat minta, “Tuhan, bai kami enggau Nuan DIATU.” Tang, sida diasuh nganti semaya ari Apai enggau penatai Jesus baru. Enti kitai ngumbai sida murid chukup asa ati sereta padam pengarap, kitai deka tekenyit ati. Sida pulai ngagai Jerusalem lalu ngereja utai ti udah diasuh Jesus kereja sida—iya nya, nganti pemeri Roh Kudus datai lalu udah nya sida meritaka injil ngagai semua dunya enggau penuh kuasa (Kereja Rasul 1:12–14, Kereja Rasul 2).

Pesan Jesus ti ngasuh kitai nganti Iya nya utai ti enda ulih dikereja kitai semadi meh Iya udah ngereja pengawa Iya dalam kitai nengah Roh Kudus. Mesai ni pen pengagit kitai mensia nadai meh iya ulih tan ngelaban stres nganti ti nating kitai ke lemi tu. Semina siti aja utai ti tan nanggung tating nya, lalu nya meh kaul kitai ti diau di dalam Jesus Kristus. Enti Kristus bisi diau dalam ati kitai, Iya deka bekereja dalam kitai ‘ngasuh kitai deka sereta ulih ngereja utai ti ngerinduka ati Iya.’ Pilipi 2:13. Kitai deka bekereja baka Iya bekereja; kitai deka mandangka semangat ti sama. Lalu baka nya meh kitai, rinduka Iya sereta diau dalam Iya, kitai deka ‘mansang dalam semua utai ngagai Iya ke nyadi kepala, iya nya Kristus.’ Epesus 4:15.”—Ellen G. White, _Steps to Christ_, p. 75. Sekumbang kitai ti terus nganti Tuhan, kitai deka bulih pemaik enggau pemuas ati dalam Masmur. Sampi kitai enggau lagu kitai deka nyadi tempat endur ati Allah Taala enggau ati kitai deka betemu tiap hari.

**Tanya ti Deka Dipejuraika**:

`Nama kebuah nganti nya utai ti penting dalam pengidup rohani kitai? Pejuraika pengalaman nganti sekeda sida ti bujang berani pengarap dalam Bup Kudus. Baka ni ku nganti udah nuchi sereta ngeringka pengarap sida? (Rom. 4:19–22, Hebrews 11).`

`Nama pengujung pengawa kitai ti nganti? (Mas. 37:34–40). Iya nya, nama ke udah disemayaka ngagai kitai lebuh semua utai, udah diputarka magang, ba pengujung semua utai ila? Nama harapan ti ditemu kitai dalam ayat-ayat tu, ngambika chunto, pasal pengelurus tauka atur ti adil ke nadai dalam pengidup kitai ngelama-lama tu?`

`Ari segi orang ke udah mati, enggau ari segi pengalaman sida empu (Pengajar. 9:5), nama kebuah pengawa sida ke nganti nya nyau deka tembu da? Nama pengadang ke ulih diambi kitai ari saut ngagai tanya nya?  `