---
title:  Nganti Dalam Sabat Belelak Tuhan
date:   27/03/2024
---

`Bacha Masmur 92. Nama dua iti aspek hari Sabat dikenang dalam lagu [tauka pantun] ungkup hari Sabat tu?`

Pantun puji ka Tuhan ketegal pengawa besai ti udah dikereja jari Iya (Mas. 92:4, 5) enggau gambar orang ti lurus baka ti ba Eden (Mas. 92:12−14) nyata nunjuk ngagai pengawa Nengkebang, iya nya aspek ti keterubah ti dikemesaika hari Sabat. Masmur tu mega ngemesaika Tuhan ketegal pemenang Iya ngalahka munsuh sebagai Tuhan ti lurus sereta adil (Mas. 92:7−15) lalu ngeringka agi tema Sabat ti kedua--iya nya penebusan ari penyai (Ul. Adat 5:12−15). Nya alai, Masmur 92 ngemesaika Allah Taala ketegal pengawa Iya ti Nengkebang dulu suba sereta enggau pengawa Iya ti terus ngidupka dunya tu, lalu nya nunjuk ngagai pengadang ka pemaik enggau atur Tuhan ti meruan belama iya ba pengujung timpuh ila.

Orang ulih enjoi ka berekat belelak hari Sabat laban “Allah Taala ti Pemadu Tinggi” (Mas. 92:1, NKJV); penuduk Iya ti tinggi ari atas semua udah meri pengelebih ti nadai tanding keatas munsuh Iya.

Tang, taja pen Iya Allah Taala ti Pemadu Tinggi, Tuhan semampai besedia ngulurka jari Iya lalu nyelamatka orang ke ngangau minta diselamatka Iya. Pengawa Tuhan ti nengkebang, lalu lebih agi pengawa Iya ti nebus utai ti udah ditempa Iya patut amat meransang kitai nyembah Tuhan sereta rinduka Iya. Iya ke bendar, idup dalam dunya ke udah labuh kedalam dosa tu, enti nadai bisi pengadang [harapan] enggau penebusan, nadai bisi utai ti ngelantang tauka ngasuh ati kitai gaga idup ditu, enda iya? Kitai rindu, kitai merinsa, kitai mati—kitai ngereja semua nya enggau nadai pengadang [harapan]. Keba nya, kitai muji Tuhan, ukai semina sebagai Penengkebang kitai tang sebagai Penebus kitai, mega.

“Minyak ti baru” reti nya penulis Masmur ngidupka baru pengangkun iya nyembah Tuhan sebagai nembiak Iya ti taluk (Mas. 92:10). Pengawa nata enggau minyak nya dikereja kena nyiri orang ke dipilih baka sida nabi enggau raja (P’sut. 40:15, 1 Sam. 10:1). Taja pia, penulis Masmur udah milih siti leka jaku Hebrew ti nyelai, balal, lebuh bejaku pasal pengawa ti nata iya enda baka iya ti dikereja selama tu ngagai sida nembiak ti dipilih Tuhan, tang leka jaku ti mai reti “nyampurka” minyak enggau bahan piring ke bukai (P’sut. 29:2, NKJV; Adat Lewi 2:4, 5). Penulis Masmur ngena leka jaku balal ti unik ditu kena iya nunjukka diri deka meri diriempu nyadika piring ti idup ngagai Tuhan sereta nyerahka semua diri ngagai Tuhan (Rom. 12:1).

Enda tekenyit kitai meda runding pasal nyerahka pengidup ngagai Tuhan dalam Masmur tu ti dikena ngemesaika Sabat, laban Sabat nya meh tanda Tuhan nguduska umat Iya (P’sut. 31:13). Gambar kayu engkerema enggau kayu sidar ari Lebanon ditu ngambar umat Tuhan tumbuh mansang dalam pengarap sereta amat beterima kasih ke tuju enggau pengerindu Tuhan ti pemadu besai. Hari Sabat nya meh tanda sempekat meruan Allah Taala enggau sida umat Iya (Esek. 20:20). Ari nya, belelak ba hari Sabat nya penting ungkup umat Tuhan laban iya meri sida kuasa nganti Tuhan ngamatka semua semaya Iya dalam sempekat, enggau ati ti penuh pengarap (Heb. 4:1–10).

`Bacha baru Masmur 92. Nama pengadang [pengharapan] ti besai udah diberika kitai ditu, lalu baka ni ku kitai, diatu pen,tau bulih pengibur ati ari jaku iya ditu?`