---
title:  Mai Utai ti Udah Diketau Pulai
date:   26/03/2024
---

`Bacha Masmur 126. Nama ti meri pengering enggau pengadang ngagai sida umat Tuhan? Nama ti disebut ditu, dalam konteks tu, ke ulih dikena [diaplikasikan] dalam pengidup kitai empu diatu?`

Chara Tuhan nyelamatka sida ngena kuasa besai dulu suba udah nyadika lubuk peransang ungkup sida umat Tuhan lalu nyadika pun penatai pengadang [harapan] sida ungkup dudi hari. Chara Tuhan ngelepaska sida dulu suba udah dikejakuka baka pengalaman mimpi-ti-nyadi-nyata  (Isa. 29:7, 8). Peratika generasi ti muji Tuhan dalam Masmur 126 ketegal ngelepaska umat Iya ari nyadi ulun dulu suba (Mas. 126:1) diatu benung ditanka tauka dikuasa munsuh (Mas. 126:4).

Taja pia, pengaga ati enggau pengelepas ke dulu suba, diatu dikingat dalam lagu lalu dikena dalam pengalaman sida ke diatu.  Generasi tauka serak ke baru tu ngidupka baru sejarah Bup Kudus nya ari ngengkah diriempu bisi enggau serak ke meda enggau mata diriempu utai nya nyadi kelia. Nya alai, pengarap ke idup nya ngemesaika pengawa besai ti udah dikereja Tuhan ungkup umat Iya dulu suba baka utai ti udah dikereja Tuhan ungkup kitai diatu, lalu ukai semina utai ti udah dikereja Tuhan ungkup sida ke dulu kelia [generasi orang ke arap dulu suba].

Iya ke bendar, ngingatka sejarah ulih ngerak pengarap [harapan] baru ungkup kitai ke diatu. Gambar “sungai” adapka selatan(Mas. 126:4) nya sempama ti manah amat pasal pengawa ti dikereja Tuhan ungkup umat Iya.  Menua adapka selatan menua Judah nya menua puang ti rangkai. Sungai ngenyit pegari sereta penuh ai udah lepas ujan bangat lebuh musin pengujan udah datai. Ujan ti dulu enggau ujan ti dudi beguna amat dalam pemujur taun betanam orang Judah (Ul. Adat 11:14, Ul. Adat 28:12). Baka nya mega gambar orang nyabak lebuh maya nanam sereta manjung gaga ati lebuh maya ngetau (Mas. 126:5, 6) nyadika semaya besai pasal Tuhan ti ngiring kitai ari pengidup ti merinsa tusah diatu ngagai pengidup ti penuh pengaga dudi hari.

Lebuh musin ngetau udah abis, nya meh timpuh orang Hebrew kelia mansang ngagai Jerusalem mai asil ti diketau sida taun nya ngagai kaaba Tuhan (P’sut. 34:22, 26). Gambar ngetau nya meri sida pelajar pengarap ti besai reti maya nya kelia. Sama baka pengawa betanam enggau ngintu umai, kebun, enggau kebun anggur nya pengawa ti berat tang diupah enggau pengaga ati meda ketau ke mayuh, baka nya mega penguji enggau pemar ti diasaika umat Tuhan diatu deka diupah enggau pengaga ati keselamatan ba pengujung timpuh ila. Gambar ketau ti pemadu besai nya nunjuk ngagai pengawa Allah Taala ti ngidupka baru perintah Iya datas dunya tu lebuh penatai Kristus ti kedua kali ila (Amos 9:13−15, Matt. 9:37). Tang, ditu, mega, tema nganti bisi pansut baru. Baka dalam pengawa ngetau, kitai mesti nganti deka meda buah enggau asil ari pengawa ti udah dikereja kitai.

`Kenang maya lebuh nuan meda enggau terang Tuhan bisi bekereja dalam pengidup nuan tauka pengidup orang bukai. Baka ni nuan ngambi pengadang [pengharapan] ari pengalaman nya, kena napi utai ti benung ditengah nuan diatu?`