---
title:  Pengaga Datai Lebuh Pagi Hari
date:   28/03/2024
---

`Bacha Masmur 5:3, Masmur 30:5, Masmur 49:14, Masmur 59:16, Masmur 92:2, Masmur 119:147, 2 Peter 1:19, enggau Pemandang 22:16. Ni maya hari ti nyempamaka maya Tuhan datai nyelamatka, lalu nama kebuah?`

Dalam Masmur, pengelepas ari Tuhan disangka datai lebuh pagi hari. Pagi hari mandangka pengasih Tuhan, ti ngapuska malam penusah enggau pengasa ti panjai (Mas. 130:5, 6). Dalam Masmur 143, pengelepas ari Tuhan deka nukar petang pemati ke bisi diatu (Mas. 143:3) ngagai penampak pagi hari ti baru (Mas. 143:8), lalu  ari darung dunya pemati (Mas. 143:7) ngagai diau dalam “dunya pengelurus” (Mas. 143:10).

`Bacha Mark 16:1–8. Nama utai ti nyadi tumu pagi hari ti dikejakuka ditu, lalu nama kebuah iya beguna amat ba kitai?`

Pagi hari pengangkat Jesus Kristus nya muka jalai ngagai pagi hari penyelamat Tuhan ti kekal ungkup semua orang ke arap dalam nama Iya. Murid Jesus udah ngasaika pengamat semaya dalam Masmur 30:5: “Ai mata nyangka lilih lebuh malam hari, tang pengaga datai lebuh pagi hari,” lebuh sida betemu enggau Tuhan sida ti baru udah diangkatka ari mati. Semina ulih pengasih enggau pengerindu Tuhan ti nadai tatak aja sabak kitai berubah nyadi pengaga (Mas. 30:5, 7).

Baka bintang pagi ti madahka pengada hari ti baru, baka nya mega pengarap madahka realiti pengidup ti kekal dalam sida anak Tuhan (2 Pet. 1:19). Jesus dikumbai “bintang pagi ti manchar terang” (P’dang. 22:16), iya ke enda sabar kitai nganti deka numbuhka perintah Iya ke endur nadai agi malam, penyai, enggau pemati (P’dang. 21:1–8, 25). Ba pengujung iya, lebih ari sebarang utai ti bukai, tu meh utai ti dianti-anti kitai lebuh kitai bejaku pasal nganti Tuhan. Lalu, tentu amat, kitai enda deka lebu nganti [sigi ‘berbaloi’ kitai nganti].

“Diatas pendam Josep ti pechah tekebu, Jesus madah enggau menang, ‘Aku tu meh pengangkat, enggau pengidup.’ Semina Tuhan aja ulih nyebut jaku baka tu. Semua utai ti idup ti udah ditempa, idup ulih peneka enggau kuasa Allah Taala. Sida begantung ba Allah Taala lalu bulih pengidup ari Iya. Ari melihat ti pemadu tinggi ngagai utai idup ti pemadu baruh, semua bulih pengidup ari Pun pengidup. Semina Iya ti siku enggau Allah Taala aja ti ulih madah, ‘Aku bisi kuasa meri nyawa Aku, lalu Aku bisi kuasa ngambi iya pulai baru. Dalam ketuhanan Iya, Kristus bisi kuasa mutuska tali tanchang pemati.”—Ellen G. White, _The Desire of Ages_, p. 785.

`Ku jaku orang, pemati, endang udah bisi dalam sel-sel kitai lebuh kitai ada. Taja pen utai tu amat, sekurang iya ba kitai mensia ke bedosa tu, nama ti disemayaka pengangkat Jesus ngagai kitai pasal pemati nya semina bisi sementara aja? Nama kebuah kitai enda tau lupaka berapa sementara aja pemati nya ungkup kitai?`