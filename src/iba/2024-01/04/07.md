---
title:  Tambah Penemu
date:   26/01/2024
---

Bacha Ellen G. White, “The Night of Wrestling,” pp. 195–203, in _Patriarchs and Prophets_. Nama ti tau dipelajarka kitai ari pengalaman Jakop senentang kuasa sampi ke bebendar enggau pengarap ti enda belampung ati dalam Tuhan Allah Taala?

Masmur ngeringka pengarap kitai dalam Tuhan ti nyadi tempat belindung kitai ke nadai nemu ngelebuka sida ke nyerahka pengidup sida kedalam tangan Tuhan ti bekuasa. “Allah Taala deka ngereja mayuh utai besai ka sida ke arapka Iya. Kebuah sida ke ngambu diri arap nya nadai pengering ke lebih besai laban sida arap amat ka penemu diriempu, lalu enda meri Tuhan peluang mandangka kuasa Iya ngarika sida. Iya deka nyaup sida nembiak ti arapka Iya dalam setiap kecemasan enti sida manggaika pengarap sida ba Iya sereta taluk ngasika Iya.”—Ellen G. White, _Patriarchs and Prophets_, p. 493.

Taja pia, sekeda Masmur ulih meri chabaran besai lebih agi enti utai ti disemayaka sida, enda sepadan enggau situasi kitai ke diatu. Ba timpuh ke baka nya, kitai mesti belajar arapka pemanah Allah Taala, baka ti dipandangka enggau penuh datas regang.

Nambahka nya, kekadang sekeda Masmur nya ulih dikena orang ngerembaika pengadang ke pelesu. Saut Jesus ngagai Sitan ti nyalah guna Masmur 91:11, 12 nunjukka pengarap ka Tuhan nya enda tau disaruka enggau nguji Tuhan (Matt. 4:5−7) tauka sengapa minta Tuhan ngereja utai ti ngelaban peneka Iya Empu.

“Pemenang besai ti ulih gerija Kristus tauka siku-siku orang Kristen nya ukai datai ari pengelandik tauka pemandai, ari pengaya tauka pilih mata mensia. Sida nya meh pemenang ke diulih dalam bilik berandau enggau Tuhan, lebuh orang bepegai tegut ba jari Tuhan ti bekuasa ngena pengarap ti bebendar.”—Ellen G. White, _Patriarchs and Prophets_, p. 203.

**Tanya ti Deka Dipejuraika**:

`Dalam kelas, pejuraika saut ngagai tanya ti penudi dalam pelajar hari Selasa senentang pechaya/arapka Tuhan lebuh betapi enggau penusah sereta lebuh utai balat enda manah nyadi. Baka ni ku kitai meretika utai baka tu sereta baka ni iya tau nyadi ngagai orang, taja pen bisi mayuh jaku semaya Tuhan ti chukup manah dalam Masmur pasal Tuhan ti deka nyaga kitai? Perundingka tu mega: kati enda ka pengarang Masmur, ke nulis pasal semaya-semaya ti manah nya, kala ditinggang penusah tauka nemu orang ke taluk ka Tuhan, ke ditinggang penusah mega?`

`Baka ni ku kitai nempa pengarap ti enda belampung ati ngagai Tuhan dalam semua keadaan dalam pengidup kitai (ngambika chunto, Mas. 91:14; Mas. 143:8, 10; Mas. 145:18–20)? Nama ke ulih ngasuh kitai lenyau pengarap tu? Nama kebuah pengarap ka Tuhan lebuh maya utai manah magang beguna amat kena belajar arapka Iya lebuh maya utai enda manah nyadi, mega?`