---
title:  Saup Ari Kaaba
date:   25/01/2024
---

`Bacha Masmur 3:4; Masmur 14:7; Masmur 20:1–3; Masmur 27:5; Masmur 36:8; Masmur 61:4; enggau Masmur 68:5, 35. Dalam ayat-ayat tu, ari ni penatai saup nya?`

Tempat belindung spiritual enggau fisikal enggau saup nya bisi dipeda dalam konteks kaaba. Kaaba nya meh tempat penyaup, pengelikun, enggau penyelamat. Kaaba nya meri orang ke dalam penusah tempat belindung. Allah Taala ngeringka sereta nyaga sida ke patu-balu lalu meri sida nembiak Iya pengering ari kaaba Iya. Lebuh “Allah Taala manchar ari Sion, nengeri ti pemadu manah gaya” (Mas. 50:2, NKJV), pemutus pechara Allah Taala ti lurus deka dipadahka, lalu berekat Tuhan deka diberi Iya (Mas. 84:4, Mas. 128:5, Mas. 134:3).

Kaaba nyadi endur belindung ngalahka pengelikun ti diberi semua tempat belindung ke bukai di dunya tu laban Tuhan Allah Taala Empu bisi diau dalam kaaba dia. Ukai semina kaaba ke digaga ari batu nya meri pengelindung, tang lebih agi laban Tuhan empu bisi dia. Pia mega, laban iya nya meh bukit endur Tuhan diau, Bukit Sion ngalahka semua bukit bukai taja pen iya enda bangat besai (Mas. 68:15, 16; Isa. 2:2).

> <p></p>
> “Laban Imam Besai kitai ukai enda nemu sinu ati ke pengelemi kitai. Iya udah diuji ngena semua macham chara baka kitai empu, tang Iya enda bedosa. Nya alai, aram kitai mansang enggau ati ti kempang ngagai kerusi diraja Allah Taala ti kasih, ngambika kitai ulih nerima pengasih lalu nemu berekat, kena nulung kitai lebuh kitai begunaka iya” (Heb. 4:15, 16, NKJV).

`Baka ni ayat tu nyau deka sebaka enggau jaku penulis masmur pasal kaaba?`

Pengudus kaaba Allah Taala meransang penulis masmur ngaku semua mensia nya bedosa lalu enda patut diberi pengasih Allah Taala, lalu iya madahka pengelepas nya bepelasarka penaluk enggau pengasih Allah Taala aja (Mas. 143:2, 9–12). Nadai utai di dalam kitai ulih meri kitai markah ba mua Allah Taala. Semina lebuh orang bisi dalam kaul ke betul enggau Allah Taala nengah penesal enggau penerima pengasih enggau pengampun Tuhan, baru iya ulih nuntut tauka minta penetap pengelepas ari Tuhan. Servis sembah dalam kaaba nyempamaka keselamatan ti ditemu dalam Jesus.