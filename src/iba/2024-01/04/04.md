---
title:  Tuhan Endur Belindung Dalam Penusah
date:   23/01/2024
---

`Bacha Masmur 17:7–9, Masmur 31:1–3, enggau Masmur 91:2–7. Nama ti digaga pengarang Masmur lebuh maya penusah?`

Penulis Masmur suah betapi enggau mayuh macham penusah, tang dalam semua nya, sida nguing ngagai Tuhan, iya ti nyadi palan endur sida belindung dalam genap iti penusah. Pechayaka Tuhan nya endang sengaja dipilih kena ngelala Tuhan ti nyadi Raja atas semua utai ti nyadi dalam pengidup kitai. Enti lebuh dalam penusah kitai enda pechayaka Tuhan, lebih agi lebuh maya bukai kitai enda deka pechaya.

Jaku saksi penulis Masmur, “Nuan endang penyaga enggau pengelindung aku. Nuan endang Allah Taala aku. Aku manggaika pengarap aku ba Nuan” (Mas. 91:2, NKJV), datai ari pengalaman iya dulu suba enggau Allah Taala lalu diatu nyungkakka pengarap iya ungkup timpuh ti deka datai. Penulis Masmur nyebut Allah Taala nya ti Pemadu Tinggi enggau Pemadu Bekuasa (Mas. 91:1, 2), ngingatka pemesai Allah Taala ti ngelui semua.

Penulis Masmur mega bejaku pasal pengelikun ti ditemu dalam Allah Taala: “Tempat resia” (“endur belindung” tauka “endur belalai”), “kelemayang” (Mas. 91:1), “pengenduh,” “kubu” (Mas. 91:2), “sayap,” “terabai,” “pengibun” (Mas. 91:4), enggau “palan endur diau” (Mas. 91:9, NKJV). Semua gambar tu nyempamaka palan ti likun sereta selamat dalam budaya penulis Masmur. Kingatka nuan pengangat matapanas ba menua nya baru nuan ka beregaka amat ayuk tauka endur ke lindap enggau belalai, tauka kingatka maya orang Israel beperang kelia dalam sejarah sida ngambika nuan nemu beregaka pengelikun ti diberi terabai tauka kubu.

`Bacha Masmur 17:8 enggau Matthew 23:37. Nama gambar ti dikena ditu, lalu nama ti diayanka iya?`

Siti ari metafora ke pemadu intim nya meh iya ti bejaku pasal belalai “di baruh sayap Nuan” (Mas. 17:8, Mas. 57:1, Mas. 63:7, NKJV). Metafora tu meri pengibur enggau penetap laban nyemaka pengelindung indai burung. Tuhan dibandingka enggau burung menaul ke nyaga anak iya ngena sayap iya (P’sut. 19:4, Ul. Adat 32:11) lalu enggau indu manuk ti ngempuruka anak di baruh sayap iya (Matt. 23:37).

`Tang, baka ni deh, kitai deka betapi enggau timpuh lebuh penusah nuntung kitai, lalu kitai asai ti nadai meda Tuhan ngelindung kitai? Nama kebuah timpuh penusah baka nya ukai reti nya Tuhan nadai bisi dia enggau kitai?`