---
title:  Nuan Nemu Aku Endang Bisi Dia
date:   21/01/2024
---

`Bacha Masmur 139:1–18. Baka ni iya bepantun pasal kuasa Tuhan (Mas. 139:1−6), pembisi Tuhan (Mas. 139:7−12), enggau pemadas Tuhan (Mas. 139:13−18)? Nama ti dipadahka pemesai Allah Taala pasal semaya-semaya Allah Taala?`

Kala nuan bisi ati deka nulung orang tang nadai bisi utai kena nulung orang? Baka nya mega, sekeda orang nguji deka nyaup nuan tang enda nemu utai ti diguna nuan. Enda baka orang ke pemadu kasih sereta bisi niat ati ke manah, Allah Taala nemu amat pasal kitai enggau gaya utai ke nyadi ba pengidup kitai, lalu Iya mega bisi jalai sereta bisi utai kena nyaup kitai. Nya alai, jaku semaya Iya ti deka nyaup kitai nya ukai jaku mulut aja, tang jaku ti dijamin sereta tetap.

Penemu Allah Taala pasal pengarang Masmur nya pemadu besai sereta unik nyentukka kandung indai iya pen enda ulih ngelalaika iya ari Allah Taala (Mas. 139:13, 15). Penemu Allah Taala senentang timpuh (Mas. 139:2), gaya kitai didalam (Mas. 139:2, 4), enggau ruang (Mas. 139:3)—reti nya seluruh pengidup kitai. Penemu Allah Taala ti pemadu manah tu nyadi ketegal Iya ti udah Nengkebang kitai sereta begulai rapat enggau sida nembiak iya ke dipeda kitai dalam pengibuh Iya ka sida.

Pemendar ke chukup manah tu senentang Allah Taala ti nemu kitai enggau silik enda patut ngenakutka kitai tang patut mai kitai ngagai berap Iya sereta ngagai utai ti udah diulih Iya ka kitai datai kayu regang. Laban ulih pengarap dalam Jesus, kitai udah diberi pengelurus Iya, iya nya “pengelurus Allah Taala” Empu (Rom. 3:5, 21).

Pembisi Allah Taala dikemesaika ngena gambar Allah Taala ti nyingkau kitai nyentuk ngagai “neraka” (sheol, “pendam”) enggau “pemetang” (Mas. 139:8, 11, 12), tempat ke ukai endur Tuhan diau (Mas. 56:13). Pembisi Iya mega disebut baka ti “terebai pagi” (timur) nuju “endur ti pemadu jauh” (barat) (Mas. 139:9). Gambar-gambar tu madahka ngagai kitai pemendar ti madahka nadai bisi tempat di langit enggau dunya tu ke enda ulih dijingkau jari Tuhan. Taja pen Allah Taala nya ukai sebagi ari universe, munyi ti diarapka mayuh orang, Iya endang dampih ngagai semua nya, laban Iya ukai semina udah nengkebang semua nya, tang Iya mega ngintu iya (peda Heb. 1:3).

Sebagai Siku orang ke nemu semua utai pasal kitai, Allah Taala ulih nyaup kitai lalu ngidupka kitai baru. Udah kitai sedar baru ke pemesai Allah Taala tu, ati kitai teperansang deka meri puji besai sereta netapka baru pengarap kitai dalam pengarang Masmur. Iya nerima pansik ari Tuhan nyadika jalai iya muai ari pengidup diri sebarang utai ti tau ngachau kaul iya enggau Allah Taala.

`Sekeda orang berasai takut lebuh sida berundingka Allah Taala ti nemu semua utai pasal sida, nyengkaum resia sida ke petang ke dilalaika sida. Enti baka nya, nama kebuah injil nya aja meh pengadang kitai?`