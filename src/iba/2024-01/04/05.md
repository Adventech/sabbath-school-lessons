---
title:  Penyaga enggau Pengelepas
date:   24/01/2024
---

`Bacha 1 Korint 10:1–4. Baka ni Paul bejaku pasal jerita Pemansut nya? Nama pelajar spiritual ti deka diajar iya ngagai kitai ngena jerita nya?`

`Bacha Masmur 114. Baka ni pengawa Tuhan ti ngelepaska sida Israel ari Ejip diterangka ditu ngena jaku pantun?`

Masmur 114 meri kitai penerang ngena jaku pantun pasal pengawa besai Allah Taala ti ngelepaska sida nembiak Iya ari nyadi ulun di menua Ejip. Dalam selampur Penyanggup Lama, enggau dalam Penyanggup Baru, pengelepas orang Israel ari Ejip udah dipeda baka simbol kuasa Allah Taala ti nyelematka sida nembiak Iya. Tu ti dikejakuka Paul dalam ayat-ayat ari Korint tu, ke endur iya meda seluruh jerita ke amat nya baka siti metafora, siti simbol keselamatan dalam Jesus Kristus.

Masmur 114 mega meri gambar pengelepas ari Tuhan nengah kuasa Iya ti megai perintah ti ngalahka semua kuasa dunya asal, nyadika chara Iya nyelamatka sida nembiak iya dalam Pemansut sida. Tasik, sungai Jordan, enggau bukit enggau munggu nyempamaka ngena jaku pantun kuasa dunya asal enggau kuasa mensia ti ngelaban orang Israel dalam pejalai sida nuju Tanah Semaya nya (Ulang Adat 1:44, Josh. 3:14−17). Allah Taala, endang bekuasa atas semua sida nya.

Iya ke bendar, ungkup mayuh nembiak Tuhan di semua jeman di semua tempat, jalai sida nuju Jerusalem serega endang penuh enggau bahaya. Masmur meransang sida meda ngilah bukit kin ngagai Penengkebang langit enggau dunya tu (Mas. 121:1).

Semangat Masmur 114 bisi dipeda dalam pengawa Jesus ti neduhka kudi tasik enggau dalam jaku iya ti madahka gerija nadai bisi utai ti patut dikenakutka laban Iya udah ngalahka dunya (Matt. 8:23−27, John 16:33).

Pengawa besai ti udah dikereja Tuhan ngarika sida nembiak Iya patut amat meransang seluruh dunya ngambika begetar ba mua Iya (Mas. 114:7). Begetar ba mua Iya ukai reti nya ketegal takut tang ketegal ngaku sereta nyembah Iya (Mas. 96:9, Mas. 99:1). Ketegal Tuhan bisi enggau sida, orang ke arap enda patut bisi utai dikenakutka agi.

`Nama sekeda bahaya rohani/spiritual ti ditunga kitai orang ke arap diatu, lalu baka ni ku kitai ulih belajar ngarapka kuasa Tuhan deka ngelindung kitai ngambika kitai enda dialahka bahaya nya ke amat nyata bisi diatu baka iya ke amat bisi ba jeman sida penulis Masmur kelia?`