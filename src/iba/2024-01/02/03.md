---
title:  Pechaya Dalam Timpuh Penusah
date:   08/01/2024
---

Semua orang Kristen nemu, lalu udah ngasaika, timpuh pengasa ati, pemedis, pemerinsa, timpuh lebuh sida bingung ngira nama ti dikereja Tuhan, tauka nama kebuah Tuhan nyagi utai baka nya nyadi ngagai sida. Sida pengarang Masmur mega udah nengah utai ke sama dalam pengidup sida. Lalu, ari iring Tuhan, sida udah ngerikut utai ke udah nyadi lalu diasaika sida.

`Bacha Masmur 44. Nama jaku iya ngagai kitai, lalu nama kebuah iya releven/engkeman ngagai semua orang ke arap dalam semua jeman?`

Masmur ke dikena dalam sembah di gerija suah mandangka sikap enggau jaku ke enggai nyengkaum orang bukai dalam sampi kitai bebala mayuh. Sikap ke betatak baka nya ngelaika pengendaulih tauka pengendanyamai ati kitai betapi enggau pengamat utai ti enda manah dalam pengidup kitai. Taja pen kitai kekadang ngasai Tuhan baka ti enda adil enggau kitai lebuh kitai dituntung pemerinsa, kitai ngasai enda patut kitai mansutka runding kitai dalam sembah bebala mayuh tauka dalam sampi kitai kediri empu.

Pengelembau baka tu tau ngujungka kitai tekelidas poin kebuah kitai nyembah. Laban kitai gagal mansutka asai ati enggau perening kitai enggau ati ke jujur ba mua Tuhan dalam sampi, suah ninggalka kitai nyadi ulun emosi kitai empu. Ketegal nya kitai kakang sereta enda pechaya lebuh kitai ngampir Tuhan. Besampi ngena Masmur ulih meri kitai penentu, lebuh kitai besampi sereta nyembah, kitai enda dikarapka ngeringka tauka nyangkal pengalaman kitai.

Ngambika chunto, Masmur 44, ulih nyaup orang ke nyembah bejaku mansutka pengalaman sida ke enda nemu kebuah sida merinsa enggau bebas sereta chukup. Besampi ngena Masmur nyaup orang ngasaika kebebasan bejaku dalam sampi sida. Masmur meri kitai leka jaku ke enda ulih ditemu kitai tauka enda berani kitai nyebut iya. “Kami nadai udah kala enda taluk ngagai Nuan. Kami nadai udah kala enda ngasika pesan Nuan. Tang taja pia, Nuan udah ninggalka kami nadai daya begulai enggau jelu ti siga. Nuan udah ninggalka kami dalam pemetang” (Mas. 44:18, 19, NKJV).

Taja pia, peratika, baka ni Masmur 44 belabuh. Pengarang Masmur bejaku pasal baka ni, dulu suba, Allah Taala udah ngereja mayuh utai besai ungkup sida nembiak Iya. Nya alai, pengarang tu, bejaku senentang pengarap iya ka Tuhan lalu “enda ngarapka panah iya empu” (Mas. 44:6).

Tang, taja baka nya, agi meh penusah nuntung sida nembiak Tuhan. Rintai penusah enggau sebana sida endang panjai sereta pedis. Tang, taja pia, dalam semua nya, pengarang Masmur ngangau ngagai Tuhan minta diselamatka Iya, “Selamatka kami ketegal pengerindu [pengasih] Nuan” (Mas. 44:26, NKJV). Reti nya, taja pen dalam semua penusah nya, iya nemu pengamat Tuhan enggau pengerindu Iya.

`Baka ni ngingatka utai ke udah nyadi suba, lebuh Tuhan berasai amat bisi, ulih nyaup nuan betapi enggau timpuh diatu ke alai penusah ke nuntung nuan ngasuh nuan berunding ngumbai Allah Taala nya jauh amat ari nuan?`