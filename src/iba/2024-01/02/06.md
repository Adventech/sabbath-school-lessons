---
title:  Oh, Idupka Kami Baru
date:   11/01/2024
---

`Bacha Masmur 60:1–5. Dalam runding nuan, dalam pengawa nama Masmur tu engkeman nyadika sampi? Baka ni ku Masmur sebana tu tau nyadi berekat ka kitai taja pen lebuh maya pengidup kitai gaga?`

Masmur sebana tu selalu iya dipeda baka sampi orang ke benung betapi enggau timpuh pemerinsa ari segi fisikal, psikologikal, tauka spiritual. Tauka semua tiga nya sekali.

Taja pia, ukai ga reti iya kitai nyeliahka Masmur tu, lebuh semua utai manah magang. Kekadang jaku Masmur enggau pengalaman sida penyembah maya nya endang nadai bisi sangkut-paut enggau pangan diri sama sekali. Reti nya, Masmur sebana tu ulih meri pemanah ngagai sida penyembah ke enda betapi enggau pemerinsa.

Keterubah, sida ulih ngasuh kitai lebih agi sedarka pemerinsa nya endang sebagi ari pengalaman biasa kitai mensia, lalu iya sama nyadi ba orang ke lurus enggau orang ke jai. Masmur madah ngagai kitai Tuhan Allah Taala agi ngawal semua utai lalu meri kitai pengering enggau saut kena mutarka penanggul kitai. Nyentukka dalam Masmur tu, lebuh dalam penusah (“Nuan udah ngasuh tanah berenyang,” Mas. 60:2, NKJV), pengarang Masmur mandangka pengadang iya dalam pengelepas ari Tuhan.

Kedua, Masmur sebana tu ngajar kitai sinu ka orang ke benung merinsa. Lebuh kitai mandangka pengaga enggau beterima kasih kitai ngagai Allah Taala, lebih agi ba mua mensia mayuh, kitai enda tau enda berundingka orang ke kurang benasit ari kitai. Amat meh, ke diatu, semua utai manah magang ba pengidup kitai, tang sapa ke enda nemu orang, ngelingi kitai, ke benung balat merinsa? Besampi ngena Masmur baka tu tau amat nyaup kitai enda lupaka orang bukai ke benung ngasaika pemar enggau pemerinsa pengidup. Masmur baka tu patut ngerak ati kitai ngambika sinu lalu ingin deka ngelayan orang ke merinsa baka ti dikereja Jesus.

“Dunya kitai tu baka rumah sakit ke balat bejangkit, tang Kristus udah datai ngambika ngeraika orang ke sakit, madahka pengelepas ka orang ti dipasung Sitan. Dalam Iya Empu meh pengerai enggau pengering. Iya meri pengidup Iya ngagai orang ke sakit, laban semua macham penyakit, enggau sida ke dirasuk antu. Nadai orang ditulak Iya ke datai minta digeraika Iya. Iya nemu sida ke datai minta tulung Iya udah mai penyakit nya ngagai diriempu; taja pia, Iya enda enggai ngeraika sida. Lalu lebuh kuasa Kristus tama kedalam pengidup sida ke merinsa nya, sida sedarka dosa diri, lalu mayuh ari sida nya udah digeraika ari penyakit rohani sida, sereta mega ari penyakit tubuh sida. Injil agi mengkang ngembuan kuasa ke sama, lalu nama kebuah kitai kemaya hari tu enda patut nyaksika pemutus ke sama?”—Ellen G. White, Welfare Ministry, pp. 24, 25.

`Sama orang ke ditemu nuan, diatu, iya ti ukai semina begunaka sampi nuan tang mega begunaka tegu nuan ngelayan iya?`