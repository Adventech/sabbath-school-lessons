---
title:  Ari Putus Pengarap Ngagai Pengadang
date:   10/01/2024
---

Semua kitai pelaba aku kala ngasaika Tuhan baka ti jauh amat ari kitai. Sapa kitai ke enda kala bisi runding tu: Kati ku utai baka tu tau nyadi ba aku neh?

Pengarang Masmur, pen sama mensia baka kitai, tentu udah mega ngasaika utai ke sama. Nya alai, taja pen, bisi maya dosa kitai mai penguji datai ngagai kitai, bisi maya bukai sida asai ke enda adil, lalu kitai ngasaika diri enda patut dituntung penguji nya. Sekali agi, sapa kitai ke enda kala baka nya?

`Bacha Masmur 13. Nama dua bengkah ‘mood’ [asai ati] disebut dalam Masmur tu? Dalam runding nuan, nama pemutus runding ke ngenataika ubah besai dalam perening pengarang Masmur ditu?`

“Ni pengelama Nuan agi mengkang enda ingatka aku, O TUHAN? Belama lama iya? Ni pengelama Nuan agi mengkang belalai ari aku?” (Ps. 13:1, NKJV). Sekali agi, sapa kitai ke enda ulih ngaitka diri ngagai asai ati baka nya, taja pen iya salah? (Kati kala Tuhan enda ingatka kitai?)

Nya alai, Masmur 13, nunjukka jalai baka ni kitai deka nyeliahka penyalah ke sama, iya nya, kelalu fokus ngagai diriempu enggau penanggul diri lebuh besampi. Masmur tu ulih ngubah sampi kitai ari ngiring kitai netapka baru gaya Tuhan ti taluk sereta enda berubah dalam semua utai ti dikereja Iya ngagai bala nembiak Iya.

Amat pen Masmur belabuh enggau sebana enggau memut, iya enda abis dia. Lalu tu meh poin ke penting amat.

Masmur ngiring kitai ngambika sengaja milih deka arapka kuasa Tuhan ti nyelamatka kitai (Mas. 13:5), ngambika penangi enggau pengirau kitai (Mas. 13:1–4) tau belubah lenyau lalu diganti keselamatan ari Tuhan, lalu kitai berengkah ngasai ubah ari sebana ngagai puji, ari putus pengarap ngagai pengadang (Mas. 13:5, 6).

Tang, semuti ngapal jaku Masmur lalu mansa reti iya pia aja, enda deka ngasilka ubah ti patut nyadi ari ngena iya. Lebuh besampi ngena Masmur, kitai patut minta Roh Kudus ngambika ngasuh kitai ulih ngereja nitihka jaku Masmur nya. Masmur nya endang Jaku Allah Taala ke ulih ngubah perangai enggau tindakkan orang ke arap, ukai semuti meri sida nemu aja. Ulih pengasih Allah Taala, jaku semaya Masmur digaga nyadi nyata dalam pengidup orang ke arap. Reti nya kitai nyagi Jaku Allah Taala nempa kitai nitihka peneka Allah Taala lalu ngempung kitai enggau Kristus, iya ti mandangka peneka Allah Taala enggau sempurna, lalu sebagai Anak Allah Taala ti nyadi mensia, iya mega besampi ngena Masmur.

`Baka ni ku penguji ti nuntung nuan ulih mai nuan lebih semak ngagai Tuhan? Nama kebuah, enti nuan enda bejimat, penguji ulih ngejuka nuan jauh ari Tuhan?`