---
title:  Pengibun Bedus Tuhan ke Meri Nyawa Diri
date:   25/02/2024
---

`Bacha Masmur 23; Masmur 28:9; Masmur 80:1; Masmur 78:52, 53; Masmur 79:13; enggau Masmur 100:3. Baka ni ku kaul entara Tuhan enggau sida nembiak Iya diayanka dalam ayat-ayat tu?`

Gambar Tuhan sebagai Pengibun Bedus enggau sida nembiak Iya sebagai bedus ba padang rumput Iya mandangka pengiring enggau pengibuh Tuhan ka sida nembiak Iya sereta sida nembiak Iya ti begantung penuh ba Iya ti mekal semua utai ti diguna sida. Gambar nya mandangka pengerapat entara Tuhan enggau nembiak Iya laban pengibun bedus idup begulai enggau raban bedus sida lalu ibuhka tiap iku bedus iya. Gambar pengibun nya mandangka Tuhan ti bempu raban bedus Iya, dijamin dua iti berekas ke kuat: iya nya pengawa nengkebang (Mas. 95:6, 7; Mas. 100:3) enggau sempekat (Mas. 28:9, Heb. 13:20).

Gambar Pengibun ari Tuhan nya nguluka Josep baka domba (Mas. 80:1) engka nunjuk ngagai sampi Jakop ti merekat Josep, ti ngambar Allah Taala sebagai Pengibun orang Israel, lalu ngapil ngagai semaya enggau berekat besai tu (P’kal. 49:24).

Sida Raja dianggap baka pengibun nembiak sida (2 Sam. 5:2). Taja pia, semina Allah Taala aja ke patut bempu gelar nya laban ketebal agi raja mensia enda datai ba sukat nya dalam pengidup sida. Semina Jesus aja ulih, nya meh kebuah Iya dikumbai Pengibun Bedus ti Badas.

`Bacha John 10:11–15. Nama ku jaku Jesus pasal Diriempu ti nyadi Pengibun Bedus ti Badas?`

Kaul rapat entara Pengibun Bedus Tuhan enggau raban bedus Iya ulih dipeda kitai dalam raban bedus ke ngelala munyi nyawa Pengibun sida (John 10:4, 27). Nyentukka kemaya hari tu, bala pengibun bedus di menua Timur Tengah din ulih nyeraraka raban bedus sida ke udah begulai makai enggau semina ngangauka bedus sida, ke ngelala munyi nyawa sida lalu nitihka sida.

Kekadang, bedus Tuhan dituntung mayuh penusah tauka pemedis, ke diasaika sida sebagai tanda Tuhan enda puas ati enggau sida lalu ninggalka sida. Taja pia, Pengibun ti Badas nya nadai kala ninggalka bedus Iya ti udah lenyau tang Iya ngiga sida lalu nyelamatka sida. Tu meh gambar ti terang amat pasal kaul Allah Taala enggau raban nembiak Iya. Iya sanggup mati ketegal bala bedus Iya (John 10:11, 15) lalu secara paradoksikal Iya nyadi domba genselan ngarika sida (John 1:29). Jesus mega, madahka Iya deka ngangauka domba Iya ti bisi ba raban bukai ngambika sida ulih dibai begulai dalam siti raban domba Iya (John 10:16).

`Nama jalai ti praktikal ke ulih dikereja nuan tiap hari kena ngambi peluang ba semaya ti udah diberi ka kitai enti Jesus nyadika Pengibun kitai ti Badas nya?`