---
title:  Imam Kekal Nitihka Atur Melkisedek
date:   29/02/2024
---

`Bacha Masmur 110:4–7. Baka ni pengawa Kristus ti nyadi imam nya unik, lalu nama pengadang besai ulih ditemu kitai dalam pengawa Kristus ti nyadi imam di serega?`

Allah Taala nyiri Mesias nyadi Raja belama iya (Mas. 110:1–3) enggau nyadi Imam ti pemadu tinggi pangkat, nitihka atur Melkisedek (Mas. 110:4–7). Tuhan nambit jaku Iya ngena sumpah enggau semaya (Heb. 6:18). Allah Taala besumpah enda deka matak semaya Iya ti deka meri kitai Imam ti sempurna nya meh tanda pengasih Iya. Dosa mensia enggau pengawa sida ti ngelaban Tuhan ngasuh Tuhan deka ngelengkaka sida, tang jaku sumpah Allah Taala enda berubah lalu nya nyamin pengasih Allah Taala deka matak ukum Iya ari sida ke nesal nya (P’sut. 32:14, Mas. 106:45).

Jaku sumpah Tuhan mai siti elemen besai ngagai sempekat David nya ari madahka Raja Mesias nya mega Imam (Mas. 110:4). Raja orang Israel enda ulih bekereja sebagai imam bansa Lewi (P’pau. 8:19, 2 Bansa Israel 26:16−21). Lebuh Bup Kudus nyebut sida raja tauka orang mayuh meri piring, reti nya sida datai mai piring nya ngagai sida imam, ke nyembelih piring nya lalu meri iya ngagai Tuhan. Masmur 110 nyeraraka Raja Mesias tu lain ari sida raja Israel ke bukai enggau sida imam. Kristus ti nyadi imam ti kekal datai ari Melkisedek, iya ti sama raja orang Salem (Jerusalem) enggau imam “Allah Taala ti pemadu tinggi” (P’kal. 14:18−20). Penyanggup Lama nadai kala bejaku pasal Raja David tauka sebarang raja Israel ke bukai nyadi imam nitihka atur Melkisedek, kelimpah ari Masmur 110. Nyata, Masmur bejaku pasal raja-imam ke nyengala lain dalam sejarah Israel.

`Bacha Hebrews 7:20–28. Nama sekeda implikasi ari Kristus ti nyadi imam ti lebih manah ari semua?`

Laban Iya meh Raja ti Tuhan enggau Imam ti kekal, Kristus empu penuduk ke jauh lebih tinggi sereta manah ari semua imam enggau raja ti mensia; nya alai, kitai tau bisi pengharapan. Kristus meri sempekat ti lebih manah ti begantung ba sumpah semaya Allah Taala, lalu ukai ba semaya mensia. Iya bekereja dalam kaaba serega. Sebagai Imam, dosa enggau pemati nadai kuasa keatas Iya, enda baka imam mensia, nya alai, Iya ulih nyadi seruan nyadi pengari kitai sereta nyelamatka sida nembiak Iya belama iya. Pengawa Kristus ti bedamaika kitai enggau Tuhan sebagai Imam ti sempurna sereta penuh pengasih meri kitai jamin ti kekal pasal Allah Taala ti deka meruan bisi enggau kitai (Heb. 6:19, 20). Pengawa Kristus ti nyadi Imam diraja deka munaska perintah penyai, ukai semina dalam ati mensia tang mega dalam dunya tu. Iya deka ngekalka jaku semaya Masmur 2 ti madahka genap iti bansa enggau genap iku orang ke megai kuasa merintah deka tetap diakim sereta ditinggang ukum Kristus Jesus (Mas. 2:6–9; Mas. 110:1, 2, 5, 6). Jesus ti Imam Diraja nuntut pengasi enggau pengarap penuh ari kitai.