---
title:  Tambah Penemu
date:   01/03/2024
---

Bacha Ellen G. White, “God With Us,” pp. 19–26, in _The Desire of Ages_.

Laban Masmur nya meh sampi Kristus sereta mega sampi pasal Kristus, iya meri kitai pemandang ti unik pasal sapa Kristus nya enggau pasal pengawa Iya ti nyelamatka mensia, sebagai Iya ti “Allah Taala enggau kitai” (Matt. 1:23). Jesus nya meh “Allah Taala enggau kitai” dalam leka sampi sebana kitai ti ditinggalka sereta merinsa. Iya meh “Allah Taala enggau kitai” dalam kangau kitai minta atur ti adil sereta minta diselamatka. Jesus meh “Allah Taala enggau kitai” ari enda ninggalka kitai lenyau sereta nadai daya, tang nunjukka kitai jalai pengarap ti menang. Iya nyadi Imam enggau Raja ti kekal unkup kitai ngambika nyelamatka kitai ari ukum dosa ti kekal. Dalam Kristus, Raja ari peturun David tu, semua semaya Allah Taala ti deka nyelamatka mensia nyadi nyata (2 Kor. 1:20).

Manah amat jaku penerang Ellen G. White pasal penyerakup Kristus enggau mensia tu: “Ari nyadi mensia, Kristus negu mensia; ari gaya Tuhan Iya, iya bepegai ba penuduk diraja Allah Taala. Sebagai Anak Mensia, Iya meri kitai teladan ba pengasi; sebagai Anak Allah Taala, Iya meri kitai kuasa kena ngasi. Kristus meh ke bejaku ngagai Moses ari babas ti dipakai api ba Bukit Horeb, ke madah, ‘AKU TU MEH AKU. Nuan enda tau enda madahka ngagai orang Israel: ‘Iya ke dikumbai AKU TU MEH AKU udah ngirumka aku ngagai kita.’ P’sut. 3:14. Tu meh sumpah semaya Tuhan deka nyelamatka Israel. Nya alai lebuh Iya datai ‘dalam rupa mensia,’ Iya madahkah Diri nya meh AKU TU MEH AKU. Anak mit ari Betlehem nya, Juruselamat ti lemah lembut sereta baruh ati nya, meh Allah Taala ti ‘pegari ngena tubuh mensia.’ 1 Tim. 3:16. Lalu ngagai kitai iya madah: ‘AKU TU meh Pengibun Bedus ti Manah.’ ‘AKU tu meh Roti ti idup.’ ‘AKU tu meh Jalai, Pemendar, enggau Pengidup.’ ‘Semua kuasa di serega enggau di dunya udah diberi magang ngagai Aku.’ John 10:11; 6:51; 14:6; Matt. 28:18. AKU TU meh jamin genap iti semaya. AKU TU MEH AKU; anang takut.”—_The Desire of Ages_, pp. 24, 25.

**Tanya ti Deka Dipejuraika**:

`Baka ni Allah Taala mandangka penaluk ti enda berubah ngagai sempekat Iya taja pen mensia enda taluk? Nama jamin ti diberi nya ngagai sida nembiak Tuhan diatu ke belaban enggau pengidup?`

`Baka ni ku Kristus ti nyadi Imam ti unik sereta lebih manah, nitihka atur Melkisedek, ngeringka penetap keselamatan nembiak Tuhan diatu?`

`Bup Injil nunjukka mayuh nubuatan pasal Mesias dalam Masmur udah dikamatka dalam Jesus Kristus. Baka ni ku tu mandangka pengamat Jaku Allah Taala? Nama kebuah kitai patut nyakal sebarang penemu ti nguji deka ngelemika pengarap kitai dalam Jaku Allah Taala?`

`Baka ni ku jaku Kristus tu ngaum ati kitai, “Semua kuasa di serega enggau di dunya udah diberi magang ngagai Aku.” (Matt. 28:18)? Baka ni ku kitai bekenaka semaya tu dalam pengalaman kitai empu?`