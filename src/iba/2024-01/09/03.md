---
title:  Mesias ti Merinsa
date:   26/02/2024
---

`Bacha Masmur 22 enggau Masmur 118:22. Baka ni ku Mesias dibela sida ke deka diselamatka Iya?`

Mayuh Masmur nusi pemedis asai dibuai ti diasaika Mesias ti merinsa (ambika chunto, Masmur 42, Masmur 88, Masmur 102). Masmur 22 nya sigi nubuatan Mesias terus laban mayuh pekara dalam Masmur tu enda ulih dikaitka ngagai Raja David dalam sejarah tang engkeman amat enggau utai ti nyadi ba pemati Kristus. Jesus besampi ngena leka jaku Masmur 22:1 datas regang. (Matt. 27:46).

Pemedis ti diasaika Kristus ketegal diseraraka ari Apai Iya, laban Kristus ke ngesan dosa semua dunya, semina ulih disukat ngena pengerapat seduai Iya, iya nya, seduai nyadi siku (John 1:1, 2; John 10:30). Tang pemalat pemerinsa Jesus ti enda ulih diterangka nya pen enda ulih mechahka penyerakup entara Apai enggau Anak. Dalam pemedis ti diasaika Iya ketegal ditinggalka Apai, Kristus nyerahka Diriempu enggau nadai besyarat ngagai Apai, taja pen betapi enggau penusah ti pemadu dalam nya.

“Penyalah dosa semua kitai udah dilempaika ba Jesus ti nyadi pengganti enggau jamin kitai. Iya diitung enggau orang ti ngelanggar adat, ngambika Iya ulih nebus kitai ari ukum adat. Penyalah genap iku peturun Adam balat nating ati Iya. Pengeringat Allah Taala ngelaban dosa, pengeransi ti dipandangka Iya ketegal penyalah dosa kitai, ngasuh ati Anak Allah Taala balat bingung.”—Ellen G. White, _The Desire of Ages_, p. 753.

Gambar jelu ke ngenakutka ati baka chapi mangah, singa betegung, enggau ukui mangah ti nyempamaka penyai enggau pemangah mensia ti disatup Kristus, ti dibandingka enggau ulat ke nadai daya sereta nadai nganu, ba pengujung pengidup Iya.  Betul amat munyi ti udah dinubuatka, Masmur 22 nusi jaku orang mayuh ke ngeleseka Jesus ngena jaku Iya Empu ngagai Apai Iya (Mas. 22:1, 8; Matt. 27:43) enggau bala sedadu ke bebagika gari Jesus (Mas. 22:18, Matt. 27:35). Mimit enda meh sida nemu maya nya pasal “ulat” ti deka dikumuhka sida nya, udah nya deka nyadi “batu pemun” ba Kaaba ti negapka pelasar iya (Mas. 118:22).

Taja bakanya, Mesias ti ditulak nya udah nyadi Pun Penatai Keselamatan ungkup sida nembiak Allah Taala udah bekau Jesus angkat idup baru ari pemati (Matt. 21:42, Kereja Rasul 4:10–12). Kristus natka pemedis ditulak mensia, tang Allah Taala udah ngemesaika Anak Iya ari ngaga Iya nyadika “batu pemun” ti idup ungkup Kaaba rohani Allah Taala (Epe. 2:20−22, 1 Pet. 2:4−8). Ungkup orang ke nulak Batu tu, iya nya, jalai ti dikena Allah Taala nyelamatka mensia, batu nya deka nyadi ejen ti dikena ngakim sereta ngukum sida (Isa. 8:14, Matt. 21:44).

`Datas regang Jesus Diriempu mayar ukum tiap iti dosa ti kala dikereja nuan. Baka ni ku fakta ti madahka Jesus kena perinsa ngarika nuan patut bisi empas ba chara nuan idup diatu, reti nya, nama kebuah nuan patut keji amat ka dosa?`