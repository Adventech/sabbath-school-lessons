---
title:  Belama Iya Taluk Ngagai Sempekat Iya
date:   27/02/2024
---

`Bacha Masmur 89:27–32, 38–46 enggau Masmur 132:10–12. Pasal nama sempekat David nya? Nama utai baka ti mai bahaya ngagai iya?`

Sempekat enggau David ngundan semaya Allah Taala ti deka nyukung belama iya peturun David enggau pemujur sida nembiak Allah Taala (2 Sam. 7:5–16; Mas. 89:1–4, 19–37; Mas. 132:12–18). Pengekal sempekat nya bepelasarka sumpah semaya Allah Taala enggau penaluk raja nya ngagai Allah Taala. Taja pia, sida raja ke pemadu angkun pen, baka Raja David, pen enda selalu taluk ngagai Tuhan. Masmur 89 besebanaka keadaan utai ke amat nyadi, iya nya semaya besai dalam sempekat David nya udah lenyau pia aja. Kati ku orang Israel udah ditinggalka Allah Taala pia aja? Saut iya, sigi nyata, nadai baka nya!

Pengeringat Allah Taala nya sigi mandangka Iya ngakim tauka ngukum (Mas. 38:1, Mas. 74:1). Taja pia, pengeringat Iya enda belama iya laban pengerindu Tuhan ti meruan deka ngampun dosa orang lebuh sida nesal. Tang, sekumbang iya nyadi, pengenda puas ati Allah Taala ngagai sida nembiak Iya ti salah nya endang utai ti serius amat. Sida deka ngasaika pemait konsekuensi sida ti enda ngasi nya lalu sedar ka pemalat dosa sida (Mas. 89:38–46). Taja pia, sida betanya, “Ni pengelama?” ngapil ngagai gaya pengeringat Allah Taala ti mansa enda lama (Mas. 89:46). Pengadang diidupka baru ari penetap ti baru dalam penaluk Allah Taala ti “ngingatka” pengasih Iya (Mas. 89:47, 50).

Enggau jaku pandak, taja pen komponen sempekat nya ari sepiak mensia gagal, sida ulih bepegai ba semaya ti madahka tuju Allah Taala enda berubah nengah Mesias, ti dalam Diriempu Iya meh semua pengelurus enggau keselamatan orang Israel enggau semua dunya. Reti nya, ba pengujung ila, Allah Taala deka menang, lalu perintah Iya ti kekal deka didirika belama iya—tang semina ketegal Jesus, lalu ukai ketegal umat Tuhan.

Jesus Kristus meh Anak David, lalu Iya meh Mesias (Matt. 1:1, Heb. 1:8). Iya dikumbai “Anak ke terubah diadaka ari atas semua utai ti digaga” (Kol. 1:15, NKJV), nunjuk ngagai Masmur 89:27, ke ngumbai David, ke nyempamaka Kristus, nya anak tuai Allah Taala. “Aku deka ngaga iya nyadi anak tuai Aku, ke bekuasa agi ari semua raja” (NKJV).

Nyata amat gelar “anak tuai” nya enggai nyadi diberi ngagai David, laban David tu anak ke lumur lapan ari apai indai iya (1 Sam. 16:10, 11). Sama baka nya mega Jesus. Gelar tu nunjukka basa enggau kuasa Iya ti spesel (Kol. 1:16, 20−22). Allah Taala udah ngaga Jesus nyadi Raja ti pemadu tinggi ke atas semua dunya lebuh Iya ngangkatka Jesus idup baru ari mati (Kereja Rasul 2:30, 31).

`Bacha Kolosi 1:16, 20–22. Nama ti diajar ayat-ayat tu ngagai kitai pasal sapa Jesus nya enggau nama ti udah dikereja Iya ka kitai? Nama semaya ke tau diambi nuan ka diriempu ari tu?`