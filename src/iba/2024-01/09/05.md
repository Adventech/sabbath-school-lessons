---
title:  Raja Kekal ti Nadai Tanding Kuasa
date:   28/02/2024
---

`Bacha Masmur 2; Masmur 110:1–3; Masmur 89:4, 13–17; enggau Masmur 110:5, 6. Nama ti diajar ayat-ayat tu ngagai kitai pasal Jesus ti nyadi Raja?`

Gambar Allah Taala sebagai Apai Mesias nunjuk ngagai pengawa ti nyiri raja lebuh raja diiru kedalam sempekat Allah Taala (Mas. 2:7, Mas. 89:26–28). Masmur 2:7 ngayuka pengangkat enggau pengawa ti ngemesaika Kristus sebagai penumbuh sempekat kekal ke baru enggau Kristus ti nyadi Imam diraja (Kereja Rasul 13:33–39, Heb. 1:5, Heb. 5:5). Mesias nya duduk muak ka kanan Allah Taala sebagai Siku ke ngembuan basa enggau kuasa ti nadai tanding (Mas. 110:1; Kereja Rasul 7:55, 56). “Nambahka nya, silih entara Tuhan enggau iya ‘ti dichiri’ (Mesias) nunjukka Mesias ari David tu meh Tuhan Jesus Empu. . . . Enti Iya ti duduk muak ka kanan nya meh Tuhan, reti nya, Tuhan nya meh Mesias, laban iya ti dudi nya mega dipeda duduk muak ka kanan [peda Mas. 110:1, 5.]”—Jacques Doukhan, On the Way to Emmaus (Clarksville, MD: Lederer Books, 2012), pp. 26, 27.

Ba pengujung iya ila, Kristus deka bulih pemenang ti pemadu iya keatas munsuh Iya. Ngaga munsuh nyadika “pelasar kaki” tu nyereminka adat bala Raja Timur Semak kelia ke ngengkah kaki sida datas pegu munsuh sida ke udah alah kena nunjukka kuasa penuh keatas sida. Taja pia, tungkat besi Kristus ditu ukai pekakas kena ngenakutka (Mas. 2:9, Mas. 110:2).

Tungkat ti disebut ditu asal iya kelia dipegai sida tuai bansa nyadika lambang bansa sida (P’pau. 17:2−10). Tungkat Kristus datai ari Sion laban Iya ngarika orang Sion. Tungkat Iya nyempamaka ukum Tuhan, ti munaska perintah orang jai lalu nyempamaka perintah Kristus ti nadai bisi tanding (P’dang. 2:27, P’dang. 12:5). Nyentukka sida raja ti jai nya pen diberi peluang nesal sereta nunduk ngagai Mesias (Mas. 2:10–12).

Siti gambar ti nunjukka pemenang Kristus bisi ditemu dalam senario sebedau penatai Kristus dalam Daniel 7, ti mandangka, selepas pemutus chara diberi ‘ngarika bala nembiak Allah Taala ti Pemadu Tinggi’” (Dan. 7:22, NKJV), perintah Iya pen ditumbuhka, lalu ‘perintah Iya deka meruan belama iya’” (Dan. 7:27, NKJV). Ketegal regang nya, semaya pasal perintah Iya ditetapka.

Berekat disemayaka ngagai semua orang ti manggaika diri ba Raja, lalu semua orang begaga ati dalam perintah Mesias ti lurus (Mas. 2:12, Ps. 89:15–17).

`Lantang meh runding kitai lebuh nemu, ba pengujung iya, pemanah deka menang ngalahka penyai, pengelurus deka dipejalaika, lalu pemedis enggau pemerinsa deka diluska belama iya. Baka ni ku pemendar tu ngelantangka ati kitai diatu lebuh, ari peda mensia, penyai baka ti maju amat?`