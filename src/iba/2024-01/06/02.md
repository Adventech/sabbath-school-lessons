---
title:  Mulia Sedadu ti Menang
date:   04/02/2024
---

`Bacha Masmur 18:3–18; Masmur 76:3–9, 12; enggau Masmur 144:5–7. Baka ni ku Tuhan digambar dalam ayat-ayat tu? Baka ni gambar-gambar tu nunjukka Tuhan ti besedia deka nyelamatka sida nembiak Iya?`

Pantun-pantun muji Tuhan ketegal kuasa besai Iya ngelaban kuasa penyai ti ngemba sida nembiak Iya. Sida meri gambar Allah Taala sebagai Sedadu enggau Akim ti bemulia. Gambar Allah Taala sebagai Sedadu tu endang suah dikena dalam Masmur lalu nunjukka penyampat sereta pemalat saut Allah Taala ngagai kangau enggau pemerinsa sida nembiak Iya.

“Udah nya TUHAN lalu bejaku ari langit munyi guntur, lalu munyi nyawa Iya ti Pemadu Tinggi bisi didinga. Iya nimbakka laja Iya lalu mambarka bala munsuh Iya. Ngena selar kilat, Iya ngasuh sida rari. Buntut tasik ayan, lalu pugu dunya pegari, lebuh Nuan ngerara munsuh Nuan, O TUHAN, lalu merakka nyawa Nuan ngagai sida laban Nuan ringat” (Mas. 18:13–15, NKJV).

Pemalat enggau pemesai tindakkan Allah Taala nya patut madamka semua pengakang ati pasal pengibuh enggau penyinu Allah Taala ti besai ngagai sida ke natka pemerinsa tauka pasal pengulih Iya ngalahka penyai. Kitai patut nunggu aja ka Iya deka ngereja nya.

Ba pengujung iya, nyentukka lebuh sida nembiak Tuhan, baka David, kena kachau perang—pengelepas sida ukai datai ari mensia. Dalam pemayuh perang iya ngelaban munsuh umat Allah Taala, Raja David muji Allah Taala ketegal Iya Siku aja ke udah ngulihka semua pemenang nya. Mudah aja enti David deka ngambi kredit ka diriempu, ketegal pemujur enggau pemenang iya dalam perang nya, tang David nadai ngembuan runding ti baka nya. Iya nemu ari ni penatai pengering enggau kuasa iya nya.

Taja pen David madahka Tuhan ti udah matih iya beperang (Mas. 18:34), nadai siti Masmur madahka iya udah ngarapka pengelandik diriempu dalam perang. Tang, Tuhan ti beperang ungkup David lalu nyelamatka iya (Mas. 18:47, 48).

Dalam Masmur, Raja David, iya ti tebilang sebagai sedadu ti mujur dalam perang, bejalaika peranan iya sebagai tukang musik ti landik lalu muji Tuhan ti nyadi Siku aja ti Pengelepas sereta Pengibun umat Iya (Mas. 144:10−15). Puji enggau sampi ngagai Tuhan nya meh pun penatai pengering David, iya ti lebih ngasi agi ari sebarang senjata perang ke bukai. Allah Taala siku aja ti patut dikarapka sereta disembah.

`Nama pen pemeri enggau pengelandik enggau pemujur ke dikemisi nuan dalam pengidup nuan, nama kebuah nuan mesti selalu ingat ari ni pun penatai semua nya? Nama bahaya ti ditunga nuan enti nuan lupa ari ni penatai semua nya?`