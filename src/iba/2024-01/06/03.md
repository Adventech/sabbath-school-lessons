---
title:  Atur ti Adil ka Sida ti Kena Tekan
date:   05/02/2024
---

`Bacha Masmur 9:18, Masmur 12:5, Masmur 40:17, Masmur 113:7, Masmur 146:6−10, enggau Masmur 41:1–3. Nama pesan/mesej ditu ungkup kitai, kemaya hari tu?`

Allah Taala mandangka pengibuh ti spesel enggau pengirau ungkup atur ti adil ka raban orang ke mudah kena tekan, nyengkaum sida ke seranta, ke ditekan, sida ke nadai apai, sida ke balu, enggau orang kampar. Masmur, sama baka Adat enggau sida nabi, endang terang amat jaku pasal pekara tu (P’sut. 22:21–27, Isa. 3:13–15).

Mayuh Masmur ngena jaku “sida ke seranta sereta suntuk” lalu nyeliah ari bejaku pasal sida ke kena tekan nya dalam jaku kebangsaan tauka pengarap. Tu dikereja baka tu kena ngenampakka pengibuh Allah Taala ka semua mensia.

Jaku “sida ke seranta sereta suntuk” tu ukai semina bejaku pasal pemimit reta pengaya tang mega bejaku pasal sida ke nadai daya ngetanka diri lalu mudah dipakai orang bukai. Jaku nya ngapil ngagai pengasih Allah Taala, lalu nunjukka orang ke merinsa nya kediri lalu nadai bisi orang nulung iya kelimpah ari Allah Taala siku aja. Gambar orang ke “seranta sereta suntuk” tu mega bekait enggau ati ti jujur, ti bebendar, ti nunjukka pengerindu ka Allah Taala dalam ngaku diri begantung penuh ba Allah Taala sereta muai sebarang sikap ti ngarapka diri tauka ngereja utai ka diriempu.

Dalam masa ti sama, penyiru sereta pengibuh ka orang ti seranta (Mas. 41:1–3) mandangka penaluk sida ngagai Allah Taala. Penyai ti dikereja ngagai raban sida ti suntuk tauka seranta nya dikumbai dosa ti pemadu jai dalam budaya Bup Kudus (Ul. Adat 15:7–11). Masmur meransang orang ke taluk ngambika bejaku ngelaban penyalah ti nekanka orang.

Masmur mega madahka penadaiguna kitai manggaika pengarap kitai ba kuasa mensia ti nemu abis sebagai pun penatai penemu-dalam enggau pengelikun kitai. Umat Tuhan mesti nulak runding ti ngasuh sida manggaika pengarap sida ba pengelepas ti datai ari tuai-tuai mensia enggau institusi mensia, lebih agi lebuh sida nya bechanggah enggau jalai Tuhan.

Dalam pengasih Iya, Tuhan kitai nyemaka ka diri enggau orang ke seranta lebuh Iya Empu nyadi seranta, ngambika ari penyeranta Iya mensia tau nyadi kaya (2 Kor. 8:9). Pengaya ti diberi Kristus nyengkaum pengelepas ari sebarang tekanan ti dibai dosa, lalu Iya besemaya deka meri pengidup ti meruan belama iya dalam perintah Allah Taala (P’dang. 21:4). Jesus Kristus ngamatka semaya Masmur sebagai Akim Tuhan, ti deka ngakim semua penyai ti dikereja ngagai sida ke merinsa, sereta mega enti kitai enda ngereja tanggung-pengawa kitai ke patut ngagai sida nya (Matt. 25:31–46).

`Berapa berat runding kitai ka sida ke “seranta sereta suntuk,” sida ke “merinsa mensena” ba bisi ngelingi kitai, lalu ni naka utai udah dikereja kitai ka sida nya?`