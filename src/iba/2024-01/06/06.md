---
title:  Tuhan Ngakim enggau Kaaba
date:   08/02/2024
---

`Bacha Masmur 96:6–10; Masmur 99:1–4; enggau Masmur 132:7–9, 13–18. Dini endur pengawa Tuhan ti ngakim/ngukum dipejalaika, lalu nama implikasi [reti] saut nya ba kitai? Baka ni ku kaaba nya nyaup kitai meretika baka ni jalai Tuhan napi penyai?`

Pengawa Tuhan ti ngakim/ngukum nya bekaul rapat enggau kaaba. Kaaba nya meh endur pemereti penulis Masmur pasal penanggul penyai nya berubah (Mas. 73:17–20). Kaaba nya meh diagihka nyadi tempat pengakim Tuhan dikereja baka ti ditunjukka ngena pengakim Urim (P’pau. 27:21) lalu ngena pengakim terabai dada ti dikena imam besai (P’sut. 28:15, 28–30). Serengung enggau nya, mayuh Masmur ngambar Allah Taala duduk datas kerusi diraja Iya dalam kaaba besedia deka ngakim dunya ketegal dosa enggau penyai iya.

Pelan keselamatan diayanka dalam kaaba. Dalam pengarap orang kapir, dosa nya dipeda sida sebagai siti titik kamah fisikal, lalu deka dibuai ngena ilmu itam tauka majik. Tang Bup Kudus madahka dosa nya penyalah ti ngelanggar adat moral Allah Taala. Pengudus Allah Taala reti nya Iya rinduka pengadil enggau pengelurus. Baka nya mega, sida nembiak Tuhan patut ngemeranka pengadil enggau pengelurus lalu patut nyembah Tuhan dalam pengudus Iya. Kena ngereja nya, sida mesti ngintu adat Allah Taala, laban nya mandangka pengudus Iya.

Nya alai, kaaba nya meh palan endur ngampun dosa lalu ngidupka baru pengelurus baka ti disempamaka penuduk pengasih kerusi diraja Allah Taala sereta enggau “piring ti ngena” [piring pengelurus] (Ul. Adat. 33:19, Mas. 4:5).

Taja pia, “Allah Taala ti ngampun” nya bebalas tauka ngukum orang ke bedosa (Mas. 99:8, NKJV). Implikasi [reti] praktikal ari kaaba nya ti nyadi palan Tuhan bejalaika pengawa ngakim bisi dipeda dalam penyedar ti seruran bisi senentang pengudus Allah Taala ti minta pengidup ti lurus nitihka letak sempekat Allah Taala.

Pengawa Tuhan ti merintah sereta ngakim ari Sion ngujungka pemanah ngagai sida ke lurus enggau pengerusak ngagai sida ke jai (Mas. 132:13–18). Kaaba nyungkak pengarap ti penuh pengandal ka penatai Tuhan ti nyadi Akim, lebih agi lebuh Hari Pengampun [Day of Atonement] datai. Baka nya meh Masmur ngeringka pengamat hari Tuhan deka ngakim ti deka datai (Mas. 96:13, Mas. 98:9), iya nya, Jesus Kristus dalam kaaba di serega (P’dang. 11:15–19).

`Bacha Rome 8:34. Baka ni ku ayat tu mandangka ngagai kitai utai ti benung dikereja Jesus dalam kaaba di serega nya meh berita manah ungkup sida nembiak Iya?`