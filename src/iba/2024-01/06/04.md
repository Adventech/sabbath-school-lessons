---
title:  Ni Pengelama Nuan Deka Ngakim Ngena Jalai ti Enda Lurus?
date:   06/02/2024
---

Tuhan udah meri bala tuai Israel kuasa kena merintah tauka ngakim ngena pengelurus (Mas. 72:1−7, 12−14). Bala raja Israel dikarapka bejalaika kuasa sida nitihka peneka Allah Taala. Pekara ti patut dikemeranka sida tuai tu nya meh nentuka bisi pemaik enggau pengelurus ba menua nya sereta ngibuhka raban orang ke enda dipedulika ari segi rama. Nya aja jalai ngambika menua enggau seluruh bansa deka mujur mansang. Penuduk diraja deka dikeringka ari penaluk sida ngagai Allah Taala, ukai ari kuasa mensia.

`Bacha Masmur 82. Nama ti nyadi lebuh sida tuai enda ngereja utai ti adil tauka lurus, lalu nekanka rayat ke patut tanggung pengawa sida nyaga?`

Dalam Masmur 82, Allah Taala madahka ukum Iya keatas bala akim orang Israel ke jai. “Bala petara” (Mas. 82:1, 6) ke disebut ditu ukai petara orang kapir lalu ukai mega bala melikat, laban sida nya nadai kala diberi pengawa mai pengelurus tauka pengadil ngagai sida nembiak Allah Taala, nya alai sida enda patut disalah ketegal enda ngereja pengawa nya. Jaku tuduh ke dirintaika dalam Masmur 82:2−4 tu ngauhka adat Torah, madahka “bala petara” nya meh bala tuai-tuai orang Israel (Ul. Adat 1:16−18, Ul. Adat 16:18−20, John 10:33–35). Allah Taala nanya sida “anak mensia” sekalika sida udah ngakim enggau jalai ti lurus, lalu ukum sida pen dipadahka, laban sida udah ditemu enda lurus. Sida tuai nya gama-gama dalam petang ketegal nadai penemu (Mas. 82:5), laban sida udah muai adat Allah Taala, ti nyadi penampak tauka lampu tenggau (Mas. 119:105).

Bup Kudus sigi nadai berubah ngeringka penemu ti madahka Tuhan nya aja meh Allah Taala. Allah Taala megai perintah dunya tu bekunsi enggau tuai-tuai mensia ti dipilih Iya nyadika pengari Iya (Rom. 13:1). Tang, taja pia, berapa suah sida mensia ti nyadi pengari nya, dalam sejarah lama enggau ba maya kitai diatu, bejalaika tanggung pengawa ke udah diberi ngagai sida nya ngena jalai ti salah?

Masmur 82 mungkar pengawa sekeda tuai ke mungkir, ke ngambu diri “petara” ari atas orang bukai. Taja pen Allah Taala udah meri kuasa enggau pengelebih ngagai sida tuai bansa Israel, lalu sida dikumbai “anak Iya ti Pemadu Tinggi” lalu ngarika Iya, Allah Taala nganu sida tuai ke jai nya. Tuhan ngasuh sida ingatka sida nya mensia ke nemu mati lalu diperintah adat moral ti sama baka semua orang bukai. Nadai bisi orang ke lebih tinggi ari Adat Allah Taala (Mas. 82:6–8).

Allah Taala deka ngakim seluruh dunya tu; lalu sida nembiak Allah Taala mega deka bejawap ka pengidup diri ngagai Allah Taala. Sama sida ke tuai enggau sida ke nembiak redak patut nunda teladan Akim Tuhan lalu manggaika pengadang sida ba Iya.

`Nama kuasa ke dikemisi nuan keatas orang bukai? Berapa adil sereta lurus nuan bejalaika kuasa nuan nya? Bejimat meh nuan.`