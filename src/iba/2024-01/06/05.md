---
title:  Bubuhka Pengeringat Nuan
date:   07/02/2024
---

`Bacha Masmur 58:6–8; Masmur 69:22–28; Masmur 83:9–17; Masmur 94:1, 2; enggau Masmur 137:7–9. Asai ati (perasaan) ke baka ni ke dikejakuka Masmur tu? Sapa ti ngakim tauka ngukum dalam Masmur tu?`

Sekeda Masmur ngangau minta Allah Taala bebalaska penyai ti udah dikereja bansa bukai tauka orang ngagai penulis Masmur enggau bala nembiak iya. Masmur-Masmur tu munyi ke ngasuh kitai bingung laban sida ngena jaku ti kasar sereta belaban enggau ajar Bup Kudus ke ngasuh kitai rinduka munsuh kitai (Matt. 5:44).

Taja pia, pengeringat penulis Masmur lebuh betapi enggau orang ke ngindik iya, nya utai ke manah. Reti nya penulis Masmur beberat amat ka utai ti betul enggau salah lebih ari mayuh orang bukai. Iya ibuh amat ke pasal penyai ke dikereja orang di dunya tu, ukai semina iya ti dikereja ngagai iya empu tang mega ngagai orang bukai.

Taja pia, penulis Masmur, nadai kala madahka diri nya meh orang ti deka bebalas. Tang, iya nyerahka pengawa bebalas nya penuh ngagai jari Tuhan. Masmur ngangauka sumpah sempekat Tuhan (Ul. Adat 27:9−16) lalu minta Allah Taala ngereja utai ti udah disemayaka Iya.

Masmur tu meh nubuatan pasal Allah Taala ti deka ngakim dunya; lalu ukai semina sampi penulis Masmur aja. Masmur 137 mansa baru jaku padah pasal Tuhan ti deka ngakim Babilon, baka ti dipeda dalam sida nabi. Pengerusak ti dikereja sida Babilon ngagai bansa bukai deka nikal ngagai sida empu. Masmur ngenataika jaku tangkan [amaran] Tuhan ti madahka penyai enda deka telepas ari ukum belama iya.

Balas ari Tuhan deka disukat ngena pengelurus enggau pengasih. Sida nembiak Tuhan diasuh besampika orang ke ngereja penyai ngagai sida nyentukka ngarapka sida tau berubah sereta diselamatka (Mas. 83:18, Jer. 29:7).

Tang, lebuh kitai nguji deka ngasuh Masmur-Masmur tu serengung enggau ajar Bup Kudus pasal rinduka munsuh, kitai mesti bejimat enggaika kitai ngurangka pemedis ke dikejakuka sida. Allah Taala nemu pemedis ti diasaika sida nembiak Iya lalu Iya meri sida penetap ati ngena jaku tu “Naka meh penyayau TUHAN ke nembiak Iya ke mati!” (Mas. 116:15, NKJV). Ketegal ukum Tuhan, sida nembiak Iya patut bejaku ngelaban semua penyai lalu ngiga perintah Allah Taala ti deka datai enggau sepenuh iya. Masmur mega bejaku ngarika sida ti natka pemerinsa, ngasuh sida nemu Allah Taala meda pemerinsa sida lalu bisi siti hari deka datai lebuh pengelurus deka dipejalaika.

`Sapa meh orang, kekadang, ke enda kala berunding pasal bebalaska penyai ti udah dikereja orang ngagai sida tauka kaban belayan sida? Baka ni ku Masmur-Masmur tu ulih nyaup kitai ngengkah asai ati [perasaan] ke baka tu ba tempat iya ke betul?`