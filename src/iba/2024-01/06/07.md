---
title:  Tambah Penemu
date:   09/02/2024
---

Bacha Ellen G. White, “The Beatitudes,” pp. 6–13, 29–35, in _Thoughts From the Mount of Blessing_.

Masmur nya jaku kena ngelaban sikap mensia ke enda ibuhka pengenda adil; sida nya jaku orang ke enggai nerima penyai. Sida diperansang, ukai ulih pengingin deka bebalas tang ulih pengingin deka ngemuliaka nama Allah Taala. Nya alai, sigi patut orang ke lurus begaga ati lebuh sida meda Allah Taala bebalaska penyai, laban ngena chara nya nama enggau pengadil Allah Taala diidupka baru dalam dunya (Mas. 58:10, 11). Masmur ngasuh mensia bejaku ngelaban penyai lalu ngiga perintah Allah Taala ti deka datai enggau sepenuh iya. Dalam Masmur, kitai udah diberi jamin Tuhan deka merindang sereta nyelamatka. Tuhan deka datai!

“’Lebuh orang mechat kita lalu merinsaka kita,’ ku Jesus, ‘lantang sereta gaga meh kita.’ Lalu Iya nunjukka bala peninga Iya ngagai sida nabi ke udah bejaku dalam nama Tuhan, sebagai, teladan liat ati natka pemerinsa. James 5:10. Abel, anak Adam ke pemadu terubah nyadi Kristen, mati ‘syahid’ [martyr] tauka ketegal pengarap. Enok bejalai tauka idup enggau Allah Taala, lalu dunya nadai nemu iya agi. Noah diketawaka lalu dikumbai gila laban mai berita ke ngeruga ngapa. ‘Sekeda ke bukai balat dikeleseka sereta disipat, sereta dibuai kedalam rumah pasung.’ ‘Sekeda ke bukai diperinsa, enggai nerima pengelepas; ngambika sida tau bulih pengangkat ke lebih manah agi.’ Hebrews 11:36, 35.”—Ellen G. White, _Thoughts From the Mount of Blessing_, p. 33.

**Tanya ti Deka Dipejuraika**:

`Laban pemedis ke diasaika kitai lebuh sedarka penyai bisi di dunya tu tau amat ngasuh kitai betanya sekalika Tuhan amat bisi bekuasa merintah, baka ni ku kitai deka ngemansangka pengarap ti teguh ti deka bediri tegap taja dituntung penguji besai? Reti nya, ba nama kitai patut fokus ngambika neguhka pengarap kitai dalam pengerindu enggau pemanah enggau kuasa Allah Taala? Nama ti patut dipadahka regang nya ngagai kitai pasal Allah Taala enggau perangai Iya?`

`Nama kebuah penting kitai enda ngarapka kuasa mensia (tuai-tuai bansa, institusi, enggau gerempung rama) nyadika penemu dalam enggau jalai mutarka pengenda adil di dunya tu, tang semina arapka Jaku Allah Taala enggau pemutus Iya?`

`Nama implikasi ti praktikal pasal pemendar ti madahka kaaba nya meh tempat Tuhan bejalaika pengawa ngakim tauka ngukum?`

`Baka ni ku kitai deka meretika jaku kasar ti dikena dalam sekeda Masmur? Baka ni ku jaku baka nya nyaup kitai ngingatka sida penulis Masmur nya mega mensia baka kitai?`