---
title:  Kati Semaya Iya Udah Gagal Belama Iya?
date:   31/01/2024
---

`Bacha Masmur 77. Nama pengalaman ti benung ditengah penulis tu?`

Masmur 77 berengkah enggau kangau ngagai Allah Taala minta tulung Iya ti penuh sebana enggau pengingat ti pedis ari dulu suba (Mas. 77:1–6). Seluruh pengidup penulis Masmur nya nguing dalam sabak ngagai Allah Taala. Iya enggai diperindang sebarang utai bukai kelimpah ari pemerindang ti datai ari Tuhan.

Tang, ngingatka Tuhan makin ngasuh penusah iya balat agi. “Lebuh aku berundingka Allah Taala, aku bedemuh” (Mas. 77:3, ESV). Leka jaku Hebrew hamah, “bedemuh,” suah agi dikena bejaku pasal rauh ai ti anyut deras (Mas. 46:3). Baka nya meh, seluruh pengidup penulis Masmur nya dalam keadaan ke balat kachau-bilau.

Baka ni ku berundingka Tuhan baka nya tau ngasuh iya balat sekut runding? Bisi beberapa iti tanya ti ngeruga madahka kebuah iya balat tusah tauka sekut runding (Mas. 77:7–9): Kati Allah Taala udah berubah pia? Kati Allah Taala udah mungkir sempekat Iya?

Bida ti nyata amat entara pengawa Tuhan ti nyelamat dulu suba enggau Iya ti baka ti nadai dia diatu udah ngasuh penulis Masmur ngasaika diri baka ti udah ditinggalka Allah Taala. Enti Allah Taala udah berubah, dia deh penulis Masmur deka nadai bisi pengadang agi, lalu simpul tu meh ke tusah amat iya deka muai.

Dalam timpuh ke sama, penulis Masmur enda ulih tinduk laban Tuhan nagang iya tinduk (Mas. 77:4). Tu ngasuh kitai ngingatka sida bukai dalam Bup Kudus ke ditagang Tuhan tinduk kena Iya ngamansangka tuju Iya (P’kal. 41:1−8, Ester 6:1, Dan. 2:1−3). Malam panjai ke nadai tinduk nya ngujungka penulis Masmur berundingka pengawa Tuhan ti nyelamatka sida dulu suba, tang diatu enggau niat ke baru (Mas. 77:5, 10).

Penetap ati ti diterima penulis Masmur ari Tuhan nya ukai jaku penerang pasal situasi diri, tang penetap ka penaluk Allah Taala ti tau dikarapka (baka Jop). Penulis Masmur udah teperansang ati deka nganti Tuhan dalam pengarap, laban nemu Tuhan nya meh Allah Taala ti sama ti udah ngaga kereja ajih dalam pengidup orang Israel suba (Mas. 77:11–18). Penulis Masmur mega ngelala “bekau kaki Nuan enda ulih dipeda” (Mas. 77:19, NKJV), ngelala pengiring ari Tuhan, amat pen dalam situasi ke alai pembisi Iya enda ulih dipeda mata mensia. Penulis Masmur ngaku Allah Taala nya serentak dipandangka sereta dilalaika, nya alai iya mri puji ka jalai Tuhan enggau perintah Iya ti amat nyelai.

`Kingatka timpuh suba-suba lebuh Tuhan ngereja utai dalam pengidup nuan. Baka ni ku pengamat nya nyaup nuan napi sebarang utai ti ditunga nuan diatu?`