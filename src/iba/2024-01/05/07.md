---
title:  Tambah Penemu
date:   02/02/2024
---

Bacha Masmur 56; Ellen G. White, “Rejoicing in the Lord,” pp. 115–126, in _Steps to Christ_.

Baka penulis Masmur, sida nembiak Tuhan dalam semua jeman, suah berunding baka ni ku sida deka menyanyi lagu Tuhan “di menua orang bukai.” Pengarap kitai ba Tuhan ti bekuasa ari atas semua perintah suah dichabar balat, lalu kitai betanya dalam runding kitai sekalika Allah Taala nya amat agi ngawal semua utai tauka Iya amat bekuasa sereta manah baka ti dipadahka Bup Kudus.

Pengarap Bup Kudus suah meri kitai pengendatentu enggau pengakang sama baka iya ti meri kitai pengarap enggau penetap ati. Kekadang pengendatentu enggau pengakang ati, lebih agi lebuh besatup enggau penyai lalu Tuhan baka ti nadai dia, tau amai nyadi asai ti enda ulih ditatka kitai. Taja pia, pengendatentu nya enda patut senentang Allah Taala, pengerindu Iya enggau pengelurus perangai Iya enggau pematut Iya dikarapka. Penulis Masmur engka ngasai enda tentu pasal utai dudi hari, tang sida selalu ngapil ngagai pengeridu enggau penaluk Allah Taala ti nadai kala gagal (Mas. 36:5–10; Mas. 89:2, 8).

Nya alai, kitai mega patut nitihka teladan ti sama. “Kena semua pengering nuan nengkadah ke atas, ukai malik ke baruh ngagai penusah nuan; nya baru nuan enda mudah deka luput ba jalai. Enda lama udah nya nuan deka meda Jesus bisi ba belakang mua hari nya, ngulurka jari Iya deka nyaup nuan; lalu utai ti patut digaga nuan nya meh nyuaka jari nuan ngagai Iya dalam pengarap lalu ngasuh Iya nguluka nuan. Lalu lebuh nuan belabuh pechayaka Iya, nengah pengarap dalam Jesus, nuan deka bulih pengadang.”—Ellen G. White, _Testimonies for the Church, vol. 5_, pp. 578, 579.

Maya Allah Taala baka ti “ngelalaika mua Iya” ukai reti nya sampi nyau enda ngasi agi. Iya ke bendar, timpuh ke baka nya ngasuh sida penulis Masmur nyau meresa diriempu, ngingatka pengawa Tuhan ti udah nyelamatka sida suba, lalu datai ngagai Tuhan enggau ati ti baruh lalu ngaku dosa (Mas. 77:10–12, Mas. 89:46−52). “Pengarap deka betambah kering ari betempuh enggau pengakang sereta enggau kuasa ti ngelaban. Pengalaman ti diulih kitai ari penguji ti baka nya deka lebih agi berega ari batu intan ti pemadu berega pen.”—Ellen G. White, _Testimonies for the Church, vol. 3_, p. 555.

**Tanya ti Deka Dipejuraika**:

`Nama pengekang ti diasai ka penulis Masmur lebuh besatup enggau penyai? Nama pengekang ke sama udah diasaika nuan, lalu baka ni nuan napi iya? Baka ni nuan udah ngetanka pengarap nuan lebuh maya ti baka nya?`

`Dini alai kitai ngiga saut ke betul lebuh pengarap kitai ba Allah Taala kena uji ulih penguji tauka ulih orang bukai ke betapi enggau pemerinsa ke ngujungka sida nyadi kakang ati senentang pemanah enggau kuasa Allah Taala?`

`Baka ni ku nuan deka nyaut tanya ti suah amat ditanya pasal penyai dalam dunya ti udah ditengkebang sereta diintu Allah Taala ti penuh pengerindu sereta pemadu bekuasa? Baka ni ku gambar besai senentang Laya Besai nya ulih nyaup nyaut sekeda tanya nya?`