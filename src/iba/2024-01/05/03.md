---
title:  Ba Pintu Pemati
date:   29/01/2024
---

`Bacha Masmur 41:1–4; Masmur 88:3–12; enggau Masmur 102:3–5, 11, 23, 24. Nama pengalaman ti dikejakuka ayat-ayat tu? Dalam apa utai ti disebut ditu bisi ngait ngagai nuan?`

Sampi-sampi ke minta diselamatka ari penyakit enggau pemati ditu nunjukka sida nembiak Tuhan pen enda dikelaungka ari pemerinsa di dunya tu. Masmur tu mandangka pemerinsa besai ti ditunga penulis Masmur tu. Iya nyau nadai pengering agi, layu baka daun rumput, enda ulih makai, ditinggalka  begulai enggau orang ke mati, garing-garing dalam kubur baka orang ke udah dibunuh, dikejika bala pangan iya, merinsa sereta putus asa. Tulang iya nyau engkerambit ba kulit iya.

Mayuh Masmur ngumbai Tuhan udah ngemendarka penusah nyadi ketegal orang Israel enda ngasika Iya. Penulis Masmur nemu dosa ulih mai penyakit; nya alai iya bejaku pasal pengampun ti datai sebedau penyuman (Mas. 41:3, 4). Taja pia, sekeda Masmur, baka Masmur 88 enggau Masmur 102, ngaku pemerinsa ti nuntung sida nembiak Tuhan nya endang fakta pengidup, taja pen tusah amat kitai deka meretika iya.

Dalam Masmur 88, Allah Taala dituduh nejuka penulis Masmur nyau ka mati (Mas. 88:6–8). Taja pia, peratika ditu, taja pen dalam jaku komplen ke pemadu berani tu pen, sebana nya terang mandangka tindakkan pengarap, laban enti Tuhan ti bekuasa nya ngemendarka penusah datai, tentu mega Iya ulih ngemanahka baru pendiau nembiak Iya.

Ba mua lubang kubur, penulis Masmur ngingatka pemanah Allah Taala ti ngalitka ati, penelap, penaluk, enggau pengelurus Iya (Mas. 88:10–12). Taja pen iya ngasaika diri baka ti kena insah Tuhan, penulis Masmur nya bepagut teguh ba Tuhan. Taja pen iya balat merinsa, iya enda nyangkal pengerindu Allah Taala lalu iya nemu Allah Taala nya aja meh jalai selamat iya. Kangau-kangau nya mandangka penulis Masmur nya nemu ukai semina pemerinsa tang mega penemu ti dalam pasal pengasih Allah Taala lalu utai dua iti nya enda semesti iya beperara ari pangan diri.

Disimpulka enggau jaku pandak, Tuhan ti nyagi pemerinsa nuntung kitai enggau pengawa Iya ti ngelepaska kitai ari nya, mandangka Iya tetap agi megai perintah. Nemu Allah Taala nya agi bekuasa ngawal utai ti nyadi tau amat meri kitai pengadang. Lebuh kitai macha Masmur 88 dalam penampak pemerinsa Kristus, alit ati kitai meda penalam pengerindu Iya, ke alai Iya sanggup bejalai nengah pintu pemati ketegal mensia.

`Perundingka Jesus datas regang enggau pemerinsa Iya ketegal dosa. Baka ni ku realiti [pengamat] tu, ke alai Allah Taala dalam Kristus udah jauh balat merinsa enti dibandingka enggau sebarang kitai, ulih nyaup kitai negapka pengarap kitai taja betapi enggau timpuh pemerinsa enggau penguji?`