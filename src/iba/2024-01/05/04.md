---
title:  Dini Allah Taala?
date:   30/01/2024
---

`Bacha Masmur 42:1–3, Masmur 63:1, Masmur 69:1–3, enggau Masmur 102:1−7. Nama ti ngenataika pemedis besai ngagai penulis Masmur?`

Ukai semina pemerinsa diri enggau bala mayuh ti ngenusahka ati penulis Masmur, tang mega, enti enda lebih agi, Allah Taala baka ti enda ibuhka pemerinsa nembiak Iya. Penadai bisi Allah Taala nya diasaika baka aus ti balat ba menua ti rangkai (Mas. 42:1–3, Mas. 63:1) enggau penusah orang ti deka mati (Mas. 102:2−4). Penulis Masmur ngasaika diri di buru jauh ari Tuhan lalu mandingka diri enggau burung ke seilu-ilu. “Aku nyau baka burung ti di menua puang, baka burung puk ti diau ba tembawai.

Aku gali tang enda ulih tinduk. Aku baka burung ti seilu-ilu ba perabung rumah” (Mas. 102:6, 7, NKJV).

Iya ke nyebut menua puang ditu, nyau nyungkakka agi asai diri ke diseraraka ari Allah Taala. “Burung ti seilu-ilu ba perabung rumah” udah nadai dalam sarang diri agi, tempat endur iya diau. Penulis Masmur ngangau ngagai Tuhan “ari penusah ti dalam’” baka ti ditelan ai besai lalu “tengelam ba tanah rebuh ti dalam” (Mas. 69:1–3, Ps. 130:1). Semua gambar tu nunjukka situasi ti balat ngemerinsa ke nadai jalai ulih ngelarika diri, enti enda champur tangan ari Tuhan.

`Bacha Masmur 10:12, Masmur 22:1, Masmur 27:9, enggau Masmur 39:12. Baka ni respons penulis Masmur ngagai Tuhan ti nyata nadai bisi dia?`

Amat luar biasa penulis Masmur mutus ati enggai enda bemunyi taja pen Allah Taala enda bemunyi. Penulis Masmur arap amat ke sampi, laban sampi nya ditujuka ngagai Allah Taala ti idup sereta penuh pengasih. Allah Taala endang meruan bisi dia, taja pen Iya baka ti nadai bisi dia. Iya nya mengkang Allah Taala ti udah ninga sida dulu suba, nya alai sida bisi pengarap ke Iya deka ninga sida diatu.

Lebuh maya Allah Taala enda bemunyi nya, ngasuh penulis Masmur meresa diriempu lalu udah nya ngiga Allah Taala, tang enggau ati baruh sereta ngaku penyalah. Sida nemu Allah Taala enda deka senyap belama iya. Masmur mandangka komunikasi enggau Allah Taala mesti dikereja terus, enda ngira baka ni pen keadaan pengidup.

`Nama ti tau dipelajarka kitai ari respons penulis Masmur ngagai penadai bisi Allah Taala? Baka ni ku respons nuan lebuh maya Allah Taala baka ti nadai bemunyi? Nama ti ngetanka pengarap nuan?`