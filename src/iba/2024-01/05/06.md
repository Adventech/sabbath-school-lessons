---
title:  Enggai ka Orang ti Lurus Kena Penguji
date:   01/02/2024
---

`Bacha Masmur 37:1, 8; Masmur 49:5–7; Masmur 94:3–7; enggau Masmur 125:3. Belaban enggau nama penulis Masmur nya ditu?`

Masmur-Masmur tu besebanaka pemujur orang ke jai diatu lalu tu nyakap runding orang ke lurus. Orang ke jai nya ukai semina mansang mujur, tang kekadang sida endang nyata ngeleseka Allah Taala sereta ngindik orang bukai. Isu ke ngalitka ati ditu iya nya lebuh ‘perintah orang ke jai’ (Mas. 125:3, NKJV) nguasa dunya, ‘perintah orang ke lurus’ (Mas. 45:6, NKJV) baka ti gagal. Enti baka nya, lapa enda nyerah alah aja deh, lalu kereja aja penyai baka orang bukai?

`Bacha Masmur 73:1–20, 27. Nama ke mai penulis Masmur nengah krisis tu? Nama pengujung orang ke arapka utai ti sia-sia aja? (Peda mega 1 Pet. 1:17.)`

Lebuh penulis Masmur dalam Masmur 73 mengkang fokus ngagai penyai ti nyadi dalam dunya diatu, iya enda ulih meda gambar besai ari perening Allah Taala. Pengelantang tauka pemujur orang ke jai tu udah nyadi penanggul besai ngagai pengarap iya diatu; iya mega arap, ka penemu iya pasal penadai guna pengarap nya endang bepelasarka utai ti amat.

Tang, iya ke bendar, Masmur 73 nunjukka “semua utai tu semina ngeleseka sida ke enda ibuhka ayat ti keterubah dalam Masmur tu, iya ti nyimpulka seluruh Masmur nya, iya nya: ‘Berapa manah Allah Taala orang Israel nya ngagai sida ti lurus ati!’”—Johannes Bugenhagen, Reformation Commentary on Scripture (Downers Grove, IL: InterVarsity Press, 2018), p. 11.

Penulis Masmur pen dibai ngagai kaaba, ke alai Allah Taala duduk nyadi Raja ti merintah, lalu dia iya diasuh ngingatka “sehari tu” semina sekepin tile/mosaic aja, lalu iya patut ingataka “pengujung,” lebuh orang ke jai deka diukum Allah Taala. Ari penulis Masmur ke meretika pemendar tu dalam kaaba sereta iya ngaku penyaru penemu diri dulu ari nya nunjukka realiti tauka utai ti amat nya semina ulih ditemu reti nengah perening spiritual aja lalu ukai ari lojik penemu mensia.

`Baka ni ku semaya ti madahka Allah Taala deka ngukum dunya, enggau semua penyai iya, merindang ati nuan lebuh mayuh amat penyai diatu enda kena ukum?`