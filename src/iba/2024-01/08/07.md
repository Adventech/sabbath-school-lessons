---
title:  Tambah Penemu
date:   23/02/2024
---

Lebuh jeman moden tu, ngulihka penemu-dalam nya baka ti kurang penting ari ngulihka pengelantang. Ka agi orang gaga tauka lantang ari ti pandai tauka bepenemu-dalam. Tang, kati deh, ulih ka kitai amat gaga sereta lantang lalu idup enggau penuh enti kitai nadai ngembuan penemu-dalam Tuhan? Masmur terang madahka kitai enda ulih. Utai ti manah nya, kitai ukai diasuh milih entara penemu-dalam enggau pengelantang. Penemu-dalam ke datai ari Tuhan deka mai pengelantang tauka pengaga ke bendar.

Siti chunto ti muntang ari jaku Hebrew ulih nerangka poin tu. Dalam Hebrew, leka jaku “singkang” (’ashurey) nyauka sebaka enggau leka jaku “pengelantang” (’ashrey). Lebuh disalin kedalam jaku English, kaul entara seduai nya lenyau, tang iya meri ajar ti beguna amat: iya nya, “singkang” nengah jalai Allah Taala deka mai ngagai pengidup ti “lantang” (Mas. 1:1, Mas. 17:5, Mas. 37:31, Mas. 44:18, Mas. 89:15, Mas. 119:1). Dalam Bup Kudus penemu-dalam enggau pengelantang nya ukai konsep dalam runding aja, tang pengalaman ke amat diasaika.

Kitai bulih iya dalam kaul enggau Allah Taala, dalam kitai nangi, bebasa, muji Iya, tetemuka pengering dalam Iya sereta pechayaka Iya. Masmur 25:14 madahka, “TUHAN nyadika pangan orang ke ngasika Iya lalu Iya netapka sempekat Iya baru enggau sida.” [Tauka, “resia Tuhan bisi ba orang ke nangika Iya, lalu Iya deka mandangka sempekat Iya ngagai sida”] (NKJV).

“Puji Tuhan ketegal gambar tampak ke dipandangka Iya ngagai kitai. Aram meh kitai ngumpul semua penetap pengerindu Iya ti ngelantangka ati, ngambika kitai ulih seruran betatika sida: Anak Allah Taala ninggalka penuduk diraja Apai Iya, nyarung gaya Tuhan Iya ngena gaya mensia, ngambika Iya ulih nyelamatka mensia ari kuasa Sitan; pemenang Iya ngarika kitai, muka serega ngagai mensia, ngayanka ngagai mata mensia bilik endur Allah Taala ngayanka mulia Iya; mensia ke udah labuh diangkatka ari lubang pengerusak ke endur dosa udah nempalungka iya, lalu dibai pulai baru ngagai tali sambung enggau Allah Taala ti idup belama iya, lalu udah mensia natka penguji nengah pengarap dalam Juruselamat, diberi ngepan pengelurus Kristus, lalu diangkatka tinggi ngagai kerusi diraja Iya--tu meh gambar ti kadeka Allah Taala diperagamka kitai.”—Ellen G. White, _Steps to Christ_, p. 118.

**Tanya ti Deka Dipejuraika**:

`Baka ni ku Jaku Allah Taala tau nyadika pun penatai pengelantang enggau pengaga kitai lalu ukai semuti jaku ajar aja? Baka ni ku ‘makai’ Jaku Tuhan nya bekaul enggau diau dalam Jesus Kristus, ti Jaku nya? (John 1:1; John 15:5, 7)?`

`Nama penyadi enti orang sengaja sereta selalu nulak jaku ajar Tuhan (Masmur 81, Masmur 95)? Dalam runding nuan, nama kebuah utai baka tu nyadi?`

`Nama kebuah jalai orang ke jai kekadang dipeda lebih ngerinduka ati enti dibandingka enggau ajar orang ke lurus? (Masmur 141)? Enggau jaku bukai, baka ni ku kitai napi fakta ke alai kitai suah meda orang ke jai nya baka ke mujur dalam pengidup?`