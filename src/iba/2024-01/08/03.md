---
title:  Ajar Kami Pasal Pemandak Umur Kami
date:   19/02/2024
---

`Bacha Masmur 90, Masmur 102:11, enggau Masmur 103:14–16. Nama penusah kitai mensia disebut ditu?`

Pengidup kitai mensia ke bedosa tu baka ambun enti dibandingka enggau timpuh ti belama iya. Seribu taun ba Allah Taala baka sehari aja tauka baka orang ke bejaga malam, kira tiga tauka empat jam (Mas. 90:4, NKJV). Dibandingka enggau timpuh Tuhan, pengidup mensia jampat abis (Mas. 90:10). Mensia ti pemadu kering di entara kitai dibandingka enggau utai tumbuh ke pemadu lemi (Mas. 90:5, 6; Mas. 103:15, 16). Lalu pengidup ke pandak nya pen, penuh pemerinsa enggau ati ti tusah (Mas. 90:10). Nyentukka mensia ke berunding sekular pen, ke nadai arapka Tuhan, besebana sereta ngutuk pemandak pengidup tu, lebih agi enti dibandingka enggau timpuh ti belama iya, ti nganti kitai din, ke temu sida deka ngelebus mansa ninggalka sida.

Masmur 90 ngengkah penanggul mensia tu dalam konteks pengibuh Allah Taala ungkup mensia sebagai Penengkebang sida. Tuhan endang seruran nyadi rumah endur nembiak Iya diau dalam semua serak [generasi] (Mas. 90:1, 2). Leka jaku Hebrew ma‘on, “endur diau,” ngambar Tuhan sebagai palan pengenduh tauka endur belindung ungkup sida nembiak Iya (Mas. 91:9).

Allah Taala nagang pengeringat kudus Iya lalu meri baru pengasih Iya. Penulis Masmur nanya, “Sapa nemu kuasa pengeringat Nuan?” (Mas. 90:11, NKJV), reti nya nadai orang ke kala ngasaika empas penuh pengeringat Allah Taala ngelaban dosa, nya alai agi bisi pengadang ungkup orang ke nesal ka dosa lalu bulih penemu-dalam kena idup lurus sereta kudus.

Penemu-dalam dalam Bup Kudus bejaku ukai semina pasal pemintar tang mega basa ka Allah Taala. Penemu-dalam ti patut dikembuan kitai nya meh pemintar kena kitai ngira pemandak umur kitai (Mas. 90:12). Enti kitai ulih ngira tauka ngitung umur kitai, reti nya umur kitai pandak aja lalu kitai nemu umur diri pandak aja. Idup pintar reti nya kitai nemu pengidup kitai tu pandak aja lalu nya ngasuh kitai arap sereta ngasi. Penemu-dalam baka tu semina ulih kitai nengah penesal ati (Mas. 90:8, 12) enggau pengampun, penyiru, enggau pengasih Allah Taala (Mas. 90:13, 14).

Batang penanggul kitai ukai ketegal kitai udah ditempa nyadi mensia, tang ari dosa enggau utai ti udah dikereja dosa dalam dunya kitai tu. Empas dosa ti mai pengerusak ulih dipeda kitai di sebarang alai enggau di dalam genap iku mensia.

Tang puji terima kasih ngagai Jesus, laban ulih Iya bisi jalai udah disediaka kena nyelamatka mensia ari penanggul tu (John 1:29, John 3:14–21). Enti enda pia, udah tentu kitai nadai pengadang tauka harapan sekali.

`Enda ngira berapa jampat pengidup kitai tu abis, nama semaya ti diberi ka kitai dalam Jesus? (Peda John 3:16.) Nama pengadang tauka harapan kitai enti nadai Jesus?`