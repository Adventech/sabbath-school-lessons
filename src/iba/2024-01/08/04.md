---
title:  Penguji Tuhan
date:   20/02/2024
---

`Bacha Masmur 81:7, 8; Masmur 95:7–11; enggau Masmur 105:17–22. Baka ni ku Tuhan nguji Israel dalam ayat-ayat tu?`

Meribah tu meh palan endur Israel nguji Allah Taala ari enchabar penaluk Iya enggau kuasa Iya meri sida utai ti diguna sida (P’sut. 17:1−7; Mas. 95:8, 9). Masmur 81 ngaga utai ti nyelai ditu, iya ngalihka utai ti udah nyadi nya lalu nerangka iya sebagai Tuhan ti nguji orang Israel(Mas. 81:7). Lalu, ari sida ke enda ngasi sereta kurang arap nya, (Mas. 81:11), sida udah gagal ba penguji tauka test ti diberi Tuhan.

Nyebut Meribah ditu bisi mai dua iti pesan. Keterubah, umat Tuhan mesti anang ngereja penyalah ti udah dikereja rebak ke dulu suba. Sida sepatut iya arapka Tuhan lalu bejalai tauka idup nitihka jalai Iya (Mas. 81:13). Kedua, taja pen sida gagal dalam uji tauka test nya, Allah Taala datai lalu nyelamatka sida lebuh sida kena penusah (Mas. 81:7). Pengasih Allah Taala ti nyelamatka sida dulu suba meri jamin ka pengasih Allah Taala ungkup rebak ke baru tu.

Masmur 105 nunjukka penguji nya meh jalai Tuhan ngetest pengarap Josep dalam Jaku Allah Taala senentang pengidup dudi hari iya (P’kal. 37:5−10, Mas. 105:19). Leka jaku Hebrew Tsarap, “diuji,” dalam ayat 19 meri reti “dikirah,” “diberesi,” tauka “dituchi.” Nya alai, tuju Allah Taala nguji pengarap Josep kena muai semua ati kakang dalam semaya Allah Taala lalu ngeringka pengarap Josep dalam pengiring Tuhan.

Tuju disiplin Tuhan nya meh kena ngeringka sida nembiak Tuhan lalu nyediaka sida ngambika ngamatka semaya, baka ti dipeda dalam teladan Josep (Mas. 105:20−22).

Tang, enggai ninga ajar Tuhan deka ngujungka ati mensia nyadi makin keras sereta degil deka ngelaban Tuhan.

“Allah Taala dekaka mensia ngasika Adat Iya enggau segera sereta nadai bekelikuh; tang mensia nyau tinduk tauka nyau mati akal laban tipu daya Sitan, iya ke meri mayuh macham kedalih enggau timbal saut, lalu ngalahka akal sida, madah ngagai sida baka ti dipadah iya ngagai Awa ba kebun nya: ‘Enda seduai mati.’ Pengendangasi ukai semina ngeraska ati enggau runding orang ti salah nya aja, tang iya mega ngerusak pengarap orang bukai. Utai ti nyata salah amat ba sida terubah iya, makin lama makin dipeda enda salah, lalu pengujung iya sida pen betanya sekalika utai nya amat dosa lalu enda berasai sida pen labuh kedalam penyalah ti sama.”—Ellen G. White, Testimonies for the Church, vol. 4, p. 146.

`Nama pengalaman nuan empu ba baka ni dosa udah ngeringka ati nuan? Nama kebuah runding nya patut mai kitai ngagai regang, ke endur kitai tau bulih kuasa kena ngasi?`