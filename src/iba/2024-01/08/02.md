---
title:  Aku Udah Nyimpan Adat Nuan Dalam Ati Aku
date:   18/02/2024
---

`Bacha Masmur 119:1–16, 161–168. Baka ni ku kitai patut ngintu Adat pesan Allah Taala, lalu nama berekat ke datai ari ngereja baka nya?`

Bup Kudus ngambar pengidup tiap hari kitai sebagai pejalai enggau Allah Taala nengah jalai pengelurus Iya. Pengidup ti penuh pengarap deka diteruska belama ulih bejalai tauka idup “ngasika adat Tuhan” (Mas. 119:1, NKJV) lalu ari “ke diau dalam penampak penelap Nuan!” (Mas. 89:15, NKJV). Dua iti tu ukai dua chara idup ke lain ari pangan diri. “Diau dalam penampak penelap” Tuhan reti nya “ngasika adat Tuhan.” Sama baka nya mega, idup “ngasika adat Tuhan” reti nya ngiga Tuhan enggau pengabis ati (Mas. 119:1, 2, 10).

Orang ke “nadai ngereja penyalah” nya siti agi jalai Masmur nyebut pengidup ke lurus (Mas. 119:1). “Nadai kamah” bejaku pasal piring ke “nadai penimpang” ke diterima Allah Taala (P’sut. 12:5). Baka nya meh pengidup orang ke lurus, ti nyadi piring ti idup (Rom. 12:1), nadai dikamahka ulih pengerindu ka dosa. Pengidup ti diserahka ngagai Tuhan nya meh “jalai ti pemadu badas,” reti nya orang nya niti jalai ti betul dalam pengidup iya, jalai ti ngelantangka Allah Taala (Mas. 101:2, 6; peda mega Mas. 18:32).

Ngintu Adat Pesan Allah Taala nadai besangkut paut enggau ngasika adat Tuhan ngena jalai legalistik. Iya ke betul, nya meh pengidup ti ngembuan pemereti ti manah senentang bida entara betul enggau salah, entara manah enggau jai (Mas. 111:10; peda mega 1 Bansa Israel 22:12), lalu iya mungkur mensia segala, ukai semina ulah diluar aja. Pengidup ti tuchi, ngintu adat Allah Taala sereta ngiga Tuhan enggau pengabis ati, nya meh sikap pengidup ke enda ulih diseraraka (Mas. 119:1, 2).

Adat Pesan Allah Taala nya mandangka peneka Iya ungkup dunya tu. Iya ngajar mensia baka ni deka nyadi pintar lalu idup dalam kebebasan enggau pemaik (Mas. 119:7–11, 133). Penulis Masmur rindu amat ka adat nya laban iya netapka ngagai iya penaluk Allah Taala (Mas. 119:77, 174).

“Orang ke rinduka adat Nuan diau likun belama; nadai utai ulih ngasuh sida tesangkut” (Mas. 119:165, NKJV). Tesangkut nya nyempamaka pengelabuh kitai ari segi adat moral. Baka lampu tenggau kaki penulis Masmur (Mas. 119:105), Jaku Allah Taala ngelindung kitai ari penguji (Mas. 119:110).

`Baka ni Jesus mandangka kuasa Jaku Allah Taala dalam pengidup Iya (Matt. 4:1–11)? Nama ke patut diajar tu ngagai kitai pasal kuasa ke datai ari ati ti mutus deka ngasika adat Allah Taala?`