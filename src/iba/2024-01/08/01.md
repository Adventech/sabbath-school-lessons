---
title:  Penemu-dalam Kena Idup Lurus
date:   17/02/2024
---

### Bacha ka Pelajar Minggu Tu
Mas. 119:1–16, Masmur 90, John 3:16, Mas. 95:7–11, Masmur 141, Masmur 128.

> <p>Ayat Dikingat</p>
> “Ajar kami pasal pemandak umur kami, ngambika kami tau nyadi orang ke pintar” (Masmur 90:12, NKJV).

Baka ke udah dipeda kitai, pengasih Allah Taala meri pengampun ka dosa, lalu iya nempa ati ke baru dalam orang bedosa ke nesal, lalu diatu idup ulih pengarap.

Jaku Allah Taala mega ngajar pasal chara idup lurus (Mas. 119:9–16). Ngintu Adat Allah Taala nya ukai ngasika atur adat ngena chara legalistik tang nya meh pengidup dalam kaul ti rapat enggau Allah Taala, pengidup ti penuh berekat (Mas. 119:1, 2; Masmur 128).

Taja pia, pengidup orang ke lurus nya ukai pengidup ke nadai penguji. Kekadang orang ke lurus nya ulih kena uji dosa ke sigi landik nguji (Mas. 141:2–4) lalu alah laban penguji nya. Tuhan nyagi timpuh ngetis datai ngambika penaluk (tauka enda taluk) sida nembiak Iya deka nyata dipeda. Enti sida nembiak Tuhan deka ngasika ajar enggau jaku tangkan Iya, dia deh pengarap sida deka nyadi tuchi lalu pechaya sida dalam Tuhan deka nyadi kering. Penemu-dalam kena idup lurus deka diulih kitai nengah dinamik pengidup begulai enggau Tuhan lebuh napi penguji enggau chabaran. Nya alai, sampi ti minta Tuhan ngajar kitai ngingatka pemandak pengidup kitai ngambika kitai tau nyadi orang ke pintar idup (Mas. 90:12), nyereminka komitmen ke terus deka idup dalam penaluk ngagai Tuhan.

_*Pelajarka pelajar minggu tu kena nyediaka Sabat, February 24._