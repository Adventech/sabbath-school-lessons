---
title:  Kena Panjuk Jalai ti Jai
date:   21/02/2024
---

`Bacha Masmur 141. Nama ti disampika penulis Masmur ditu?`

Masmur 141 tu meh sampi minta lindung ari penguji ari dalam enggau ari luar. Penulis Masmur ukai semina betunga enggau bahaya panjuk orang ke jai (Mas. 141:9, 10) tang iya mega kena uji ngambika beulah baka orang ke jai. Endur pengelemi ti keterubah iya nya ba nagang diri lebuh bejaku, nya alai iya besampi ngambika Tuhan nyaga mulut iya (Mas. 141:3). Gambar tu ngenang pintu gerebang nengeri, iya ti dalam jeman Bup Kudus kelia, ngelindung tauka nyaga nengeri nya.

Penguji nya mega pasal sekalika sida nembiak Tuhan deka ngasika ajar orang ke lurus tauka alah umbuk jaku manis orang ke jai (Mas. 141:4, 5). Penulis Masmur madahka bahaya lumur satu nya meh ati iya empu, laban dia meh endur perang ke bendar nyadi. Semina sampi ti enda badu-badu ti arap sereta nyerah penuh ngagai Allah Taala aja ke ulih nyelamatka sida nembiak Tuhan ari penguji (Mas. 141:1, 2).

`Bacha Masmur 1:1 enggau Masmur 141:4. Baka ni gaya pemansang penguji ke landik dipandangka ditu?`

Masmur 141:4 nerangka gaya pemansang penguji. Keterubah, ati bisi pengingin ka penyai. Kedua, iya ngereja pengawa ti jai (reti iya dalam Hebrew madahka pengawa nya dikereja beulang kali). Ketiga, ati rindu makai besai enggau sida ke jai, reti nya, nerima pengawa ke jai nya baka utai ti dikerinduka ati.

Baka nya mega, dalam Masmur 1:1 penguji datai kena nagang nembiak Allah Taala ari idup nitihka jalai Tuhan lalu ngasuh sida bejalai tauka idup enggau orang ke jai, nitihka penemu orang ke jai, lalu begulai enggau orang ke ngeleseka Tuhan. Orang ke bedosa, ke jai, ke ngeleseka Tuhan: kitai enda tau baka sida tauka nyagi sida mai kitai limpang ari Tuhan.

Masmur nerangka gaya pemansang penguji ti melit sereta manjuk kitai; nya alai semina ari kitai ti arap sereta nyerahka diri penuh ngagai Tuhan aja kitai tau bulih pemenang. Masmur nekanka pemesai guna jaku ke disebut kitai, sereta dipendingka kitai, lebuh dalam penguji. Pengujung ti nganti orang ke jai enggau orang ke lurus patut ngajar kitai ngambika ngiga penemu-dalam ari Allah Taala (Mas. 1:4â€“6, Mas. 141:8â€“10). Taja pia, dalam dua ayat Masmur tu, nembiak Allah Taala ke lurus nya deka dilepaska dudi hari ila. Reti nya, sida ke arapka Tuhan dipinta besabar aja arapka Tuhan lalu nganti Iya.