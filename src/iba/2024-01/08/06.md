---
title:  Berekat Ari Idup Lurus
date:   22/02/2024
---

`Bacha Masmur 1:1–3, Masmur 112:1–9, enggau Masmur 128. Nama berekat ti disemayaka ngagai sida ke nangika Tuhan?`

Pemaik meh berekat ti pemadu besai ari entara semua berekat ti udah disemayaka ngagai sida ke nangika Tuhan. Masmur 1 ngambar orang ke lurus nya ti disempamaka enggau kayu ti tumbuh ba tebing sungai, ti bebuah nitihka musin iya lalu daun iya enda nemu layu (Mas. 1:3; Jer. 17:7, 8; Esek. 47:12). Sempama tu madahka pun penatai semua berekat, iya nya, diau ba endur Tuhan bisi dalam kaaba Iya lalu ngasaika kaul ti meruan dalam pengerindu enggau Allah Taala. Enda baka orang ke jai, ke disebakaka enggau rumput ti rangkai, ti nadai peneguh, nadai tempat, sereta nadai pengujung, orang ke lurus baka kayu ti bebuah, ti tumbuh dampih Tuhan enggau pengidup ti meruan belama iya.

Masmur 128:2, 3 ngangauka berekat ari perintah Mesias, ke alai duduk dibaruh pun anggur diriempu nya nyempamaka pemaik enggau pemaju (Mik. 4:4). Berekat pemaik ke atas Jerusalem (Mas. 122:6−8; Mas. 128:5, 6) meri pengadang tauka pengharapan dalam Mesias ti deka munaska penyai lalu mulaika pemaik ngagai dunya.

“Dalam Bup Kudus pesaka orang ti selamat nya dikumbai siti ‘menua.’ Hebrews 11:14–16. Ba menua nya, Pengibun Bedus serega deka nguluka bala bedus Iya ngagai ai sungai ti idup. Kayu pengidup deka mansutka buah iya tiap bulan, lalu daun kayu nya kena ngeraika mensia. Dia, sungai ti anyut belama iya, chiru baka kristal, ba tebing iya kayu ke rinda ngelindung jalai ti disediaka Tuhan ungkup sida ke udah ditebus Iya. Dia, emperan landai ke ditampung munggu ti chukup manah, sereta bukit Allah Taala ti entuchung tinggi. Ba emperan ti tenang nya, ba tebing sungai ti idup nya, sida nembiak Tuhan, ti lama udah nyadi temuai enggau orang kampar, deka tetemuka rumah endur sida diau.”—Ellen G. White, _The Great Controversy_, p. 675.

Bup Penyanggup Baru madahka pengadang nya deka nyadi nyata ba penatai Jesus ti kedua kali enggau dalam dunya ti baru ti deka ditempa Allah Taala (Matt. 26:29, Pemandang 21). Nya alai, amat pen orang ke lurus deka bulih mayuh berekat dalam pengidup sida ke diatu, berekat Allah Taala ti penuh bisi nganti sida lebuh perintah Allah Taala dipulaika enggau penuh ba pengujung timpuh ila.

`Nama kebuah regang nya, enggau utai ti udah nyadi dia, nyadika jamin ungkup semaya ke ditemu dalam Penyanggup Baru senentang utai ti udah disediaka Tuhan ungkup kitai? Baka ni ku semaya-semaya nya ngelantangka ati kitai diatu pen?`