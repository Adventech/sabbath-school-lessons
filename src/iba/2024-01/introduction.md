### Masmur: Endur Allah Taala Betemu Enggau Mensia Ati ke Ati

Mamsur tu meh sampi enggau pantun Bup Kudus ke nadai banding pemanah iya [par excellence]. Disebut dalam puji, pengaga ati, penusah ati, enggau lebuh maya pengarap nyau deka padam, baika nya ngena jaku tauka dinyanyika kediri enggau bebala mayuh, ulih orang priman, sida raja, sida pemantun, enggau sida imam, datai ari mulut sida ke lurus enggau sida ke bedosa ke udah nesal ati, Masmur udah nyadika bup sampi enggau bup nyanyi turun temurun orang ke arap.

Masmur tu bisi peranan ke nyata lain ari semua bup bukai laban ketebal agi bup bukai dalam Bup Kudus bejaku nuju kitai, bup Masmur bejaku ka tauka ungkup kitai sereta enggau kitai. Masmur meh palan bulih berekat, pengadang, enggau ngidupka baru pengarap, pengiring dalam betatika diri enggau betatika pemesai Allah Taala, ngangkatka semengat lebuh kitai nyabak ari dalam, sereta nangkap ati ngambika nyerahka diri baru ngagai Allah Taala. Nya alai, enda iran kitai meda mayuh orang ngasaika Masmur tu sedengai amat enggau asai ati tauka emosi enggau peneleba sida ke ngujungka sida niru Masmur nya nyadika leka sampi sida empu. Martin Luther bejaku ngemesaika Masmur: “Dini endur bukai alai orang tetemuka jaku ke lebih manah lebih mulia kena mansutka pengaga kelimpah ari Mamsur puji enggau terima kasih? Dalam nya nuan ulih nilik kedalam ati orang kudus baka nuan ti meda kebun ti ngelantangka ati, tauka nuan benung ninjau sereta. . . . Tauka dini endur orang tau tetemuka jaku penusah ati ke lebih berat sereta engkeman kena mansutka penusah ati kelimpah ari Masmur sabak tusah ati? Dalam nya, nuan deka nilik kedalam ati orang kudus baka nuan ke merening ngagai pemati tauka ninjau neraka, ke pemadu petang sereta dilindung ayuk pengeringat Allah Taala. . . . . Nya alai, mudah amat kitai meda kebuah Bup Masmur tu nyadi bup ti pemadu dikerinduka semua orang kudus. Laban genap iku orang dalam genap iti keadaan ulih tetemuka Masmur ke engkeman ba iya, ke diasaika iya ngam amat baka Masmur nya udah dituliska dia ungkup iya siku. Nadai bisi bup bukai ke alai nuan ulih tetemuka jaku ke sebela enggau iya, tauka lebih manah ari iya.”— Martin Luther, Martin Luther: Selections From His Writings, ed. John Dillenberger (New York: Anchor Books, 1962), pp. 39, 40.

Ngambika kitai ulih ngasaika kuasa Masmur ke tau ngubah pengidup, kitai diasuh ngena iya nyadi ke nyanyi enggau sampi kitai baka ti dikereja serak orang ke arap kelia ke bekenaka Masmur kena ngenataika puji, peminta, pengaku, sebana, enggau terima kasih sida ngagai Allah Taala ti penuh pengasih enggau pengelurus.

Kati, patut kitai belajarka Masmur, deh? Sama baka bup-bup bukai dalam Bup Kudus, Masmur tu udah ditulis dalam konteks sejarah, theologikal, enggau stail jeman nya. Tugas belajarka Masmur tu sigi deka mai dunya orang jeman Masmur kelia semak agi ngagai bala peninga ba jeman moden tu. Kitai patut meratika ditu, taja pen Masmur tu meh sampi sida nembiak Allah Taala enggau sampi ke disampika Jesus Empu, sekumbang Iya ti nyadi mensia, Masmur tu mega sampi pasal tauka senentang Jesus. Masmur tu meh pemandang Allah Taala ngagai mensia. Siti agi tugas belajarka Masmur, iya nya, deka belajar ari Masmur pasal semua utai ti udah dikereja Tuhan, ke benung dikereja Iya, sereta deka dikereja Iya dalam dunya tu nengah Jesus Kristus.

Taja pen Masmur tu digaga ari 150 pantun [sajak], bala pantun nya ukai sebarang pantun baka ti dipeda. Pantun-pantun nya nyadika saksi pejalai rohani [spiritual] ti biasa nyadi ba mayuh nembiak Allah Taala. Pejalai nya belabuh enggau pengarap ti diunjam sereta diteguhka ulih perintah Allah Taala, ke alai pemanah diupah lalu penyai diukum. Sekumbang kitai nyingkang ka mua dalam pelajar kitai, kitai deka meda utai ti deka nyadi lebuh dunya pengarap ti beatur manah dichabar sereta diemba penyai. Kati Tuhan agi bekuasa megai perintah? Baka ni ku orang ke arap menyanyika lagu Tuhan ba menua orang?

Juluk ati enggau sampi kami nya meh ngambika Masmur tu ulih ngeringka kitai dalam pejalai pengidup kitai, lalu nengah sida nya kitai ulih betemu enggau Tuhan tiap hari, berandau enggau Iya ati ka ati, nyentukka hari datai lebuh kitai deka betemu enggau sereta meda Jesus Kristus betunga mua.

_Dragoslava Santrac, PhD in Old Testament, is managing editor of the Encyclopedia of Seventh-day Adventists at the General Conference of Seventh-day Adventists World Headquarters. She has authored the volume on Psalms 76-150 for the Seventh-day Adventist International Bible Commentary. _