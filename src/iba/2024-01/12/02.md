---
title:  Angkatka Jari Kita Dalam Rumah Sembiang
date:   17/03/2024
---

`Bacha Masmur 134. Dini pengawa nyembah tu dikereja ditu? Nama utai ti nyadi ari pengawa nyembah Tuhan tu?`

Masmur 134 ngingatka berekat imam Aron dalam Penyampau 6:24−26 (mega Mas. 67:1) lalu ngemesaika berekat nya meh prinsip pelasar enggau utai ti nyadi ketegal kaul ke bisi entara Tuhan enggau Israel. Bala mayuh merekat Tuhan dalam rumah sembiang, lalu Tuhan merekat sida nembiak Iya ari Sion. Berekat nya dikerembaika ngagai semua pengidup laban Tuhan meh Penengkebang ti nempa langit enggau dunya. Sion ke disebut nyadika palan berekat spesel Tuhan ditu nunjuk ngagai kaul dalam sempekat Tuhan enggau sida nembiak Iya. Nya alai semina dalam sempekat pengasih tu meh Israel ulih bejalaika pengelebih sida kena merekat Tuhan lalu diberekat ulih Iya.

`Bacha Masmur 18:1; Masmur 36:1; Masmur 113:1; Masmur 134:1, 2; enggau Masmur 135:1, 2. Baka ni bala penyembah digambar ditu?`

Masmur suah ngambar bala penyembah nya sebagai orang ke bekereja ka Tuhan. Orang “ke bekereja lebuh malam hari dalam Rumah Sembiang Iya” (Mas. 134:1, NKJV) engka bejaku pasal bala Lewi ke bejaga malam (1 Bansa Israel 9:23−27) tauka pasal puji ke diberi sida Lewi ngagai Tuhan siang enggau malam (1 Bansa Israel 9:33).

Laban orang Israel nyembah Tuhan ke enda ulih dipeda, iya ke enda ulih disempamaka ngena sebarang rupa engkeramba, rumah sembiang nya meh ti mandangka mulia Tuhan lalu meri sida tempat ti likun endur orang ke bedosa ulih datai ngadap Raja sida ti kudus. Pengawa betemu tu endang dipunka Tuhan Empu lalu dikereja nitihka atur enggau adat Iya.

“Datai meh kita ngagai Iya, laban Iya batu ti idup, ti ditulak mensia, tang dipilih Allah Taala nyadika batu ti berega. Lalu baka batu ti idup, awakka kita ngelakka diri digaga nyadi rumah Roh Kudus, nyadi bala imam ti kudus ke ngenjuk piring ti dikerinduka Allah Taala, ulih Jesus Kristus” (1 Pet. 2:4, 5, NKJV). Utai ke dipeda kitai ditu, dalam jaku Peter, nya meh jaku Penyanggup Baru ti nerangka idea sama ti disebut dalam Masmur tu, ti madahka, sida nembiak Tuhan, ke diatu udah nyadi peturun imam ti kudus, meri puji enggau terima kasih sida ngagai Tuhan Jesus Kristus, Penengkebang enggau Penebus sida, ketegal semua pemadas ti udah dikereja Iya ka sida.

`Sebagai orang ke arap dalam Penyanggup Baru, kitai mega bisi peranan nyadi imam laban kitai udah dikangauka ngambika ngenataika berita manah injil ngagai dunya. Nama jalai ti pemadu ngasi kena kitai ngereja pengawa nya?`