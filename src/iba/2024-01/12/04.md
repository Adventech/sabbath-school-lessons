---
title:  Tuhan, Sapa Tau Diau Dalam Rumah Sembiang Nuan?
date:   19/03/2024
---

`Bacha Masmur 15. Sapa orang ke aruh tauka patut nyembah ba mua Tuhan?`

Saut ke diberi dalam Masmur tu nyimpulka semua peminta tauka atur ti udah diberi Tuhan dalam adat enggau nabi Iya: nya meh, orang ke ngembuan kereja (“ngereja pengelurus”) enggau perangai (“dalam ati iya”)(peda Ulang Adat 6:5, Mik. 6:6–8) ti nyereminka perangai Tuhan. Rumah sembiang nya endang endur ti kudus, lalu semua utai dalam iya, nyengkaum sida imam, udah dikuduska. Nya alai, pengudus nya meh syarat ti mesti bisi kena tama ngagai rumah Allah Taala. Pengudus Israel patut nyerangkum semua, nyerakupka sembah enggau adat basa lalu dikereja dalam semua aspek pengidup. Adat diberi ngagai nembiak Tuhan ngambika sida ulih ngemenuhka potensi sida ti pemadu besai, iya nya, idup sebagai perintah imam. Imam diraja tu nyengkaum pengidup ti kudus ba mua Allah Taala sereta ngenataika berekat sempekat nya ngagai bansa bukai.

`Bacha Masmur 24:3–6 enggau Masmur 101:1–3. Nama reti idup kudus ditu?`

“Ati ti sempurna” [ati ti tuchi] nya meh kualiti ti pemadu besai ba orang ke nyembah Tuhan. Leka jaku Hebrew tamim, “sempurna,” mai reti “lengkap” [ku jaku Melayu] enggau “segala iya.” Batang anggur ti “sempurna” nya lengkap, nadai rusak, sereta sihat (Ezek. 15:5). Jelu ti dikena nyadika piring mesti jelu ti tamim, tauka nadai penimpang (Adat Lewi 22:21–24). Jaku ti “sempurna” nya meh jaku ti penuh pengamat (Jop 36:4). Nya alai, “ati ti sempurna” nya meh “ati ti tuchi” (Mas. 24:4) tauka ati ti penuh integriti (Mas. 15:2). Iya ngiga Tuhan (Mas. 24:6) lalu diidupka baru ulih pengampun Tuhan (Mas. 51:2–10). Pengidup ti nadai bepenyalah datai ari ngaku pengasih enggau pengelurus Tuhan. Pengasih Tuhan meransang sereta ngasuh sida nembiak Tuhan ulih idup dalam penangi ka Tuhan, reti nya idup dalam kaul enggau Tuhan ti nadai diempang utai sereta dalam penunduk ka Jaku Iya. Pengidup orang ti lurus tauka tuchi nya nyadika saksi kena muji Tuhan, lalu ukai kena muji diriempu. Peratika ketebal agi utai ti dipinta [syarat] dalam Masmur 15 nya diberi ngena jaku negatif (Mas. 15:3–5). Tu ukai pasal meli pengasih Tuhan tang pasal nyeliahka utai ti deka nyeraraka kitai ari Tuhan.

`Baka ni kitai deka sengaja milih deka nyeliahka utai ti deka nulak kitai ari Tuhan? Nama sekeda utai nya, lalu baka ni ku kitai deka nyeliahka sida nya?`