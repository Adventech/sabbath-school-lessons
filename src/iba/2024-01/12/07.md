---
title:  Tambah Penemu
date:   22/03/2024
---

Bacha Ellen G. White, “How to Pray,” pp. 39–42, in _A Call to Stand Apart_.

Siti utai ti beguna amat dalam sembah iya nya penesal ati, penesal ke amat: “Penesal reti nya tusah ati ka dosa sereta nguingka diri ari iya. Kitai enda deka mechat dosa semadi meh kitai udah meda penyai iya; lalu nadai mega ubah ti bendar deka nyadi dalam pengidup kitai semadi meh kitai udah ngenyauhka diri ari dosa dalam ati kitai.

“Mayuh amat orang ke enda nemu reti nesal ke bendar. Mayuh orang tusah ati ke diri ke udah bedosa nyentukka sida ngaga ubah ti dipeda diluar laban sida nangika penyalah sida mai penusah ngagai sida empu. Tang tu ukai penesal ti ku Bup Kudus. Sida nesalka penusah ti datai tang ukai nesalka dosa. Baka nya meh penesal ati Esau lebuh iya meda hak anak tuai udah telepas ari iya belama iya. Balaam, ketegal takut meda melikat ti megai pedang bediri ba tengah jalai iya, ngaku penyalah diri laban nangika nyawa diri lenyau; tang nadai penesal ka dosa ke bendar, nadai ubah dalam tuju ati, nadai keji ka penyai. Judas Iskariot, udah ke nyual Tuhan, madah munyi tu, ‘Aku udah bedosa nyual orang ke nadai penyalah!’ Matthew 27:4.”—Ellen G. White, _Steps to Christ_, pp. 22, 23.

“Taja pen Allah Taala enda diau dalam rumah sembiang ti digaga ngena jari, Iya datai meri basa ngagai gempuru sida nembiak Iya. Iya udah besemaya lebuh sida datai begempuru ngiga Iya, lalu deka ngaku dosa sida, lalu besampika pangan diri, Iya deka betemu enggau sida nengah Roh Iya. Tang sida ke datai begempuru nyembah Iya enda tau enda muai semua penyai ari sida. Semadi meh sida datai nyembah Iya dalam roh enggau pemendar enggau pengudus, gempuru sida deka lebu sereta nadai guna. Sida nya meh ti kena pangka jaku Tuhan tu, ‘Orang tu ngemesaika Aku ngena mulut sida aja, tang ati sida jauh ari Aku’ Matthew 15:8, 9. Orang ke amat nyembah Tuhan mesti nyembah Iya ‘dalam Roh enggau pemendar, laban nya gaya orang ke dikedekaka Apai nyembah Iya.’ John 4:23.”—Ellen G. White, _Prophets and Kings_, p. 50.

**Tanya ti Deka Dipejuraika**:

`Nama piring orang ke nyembah Tuhan ti pemadu besai? (Mas. 40:6–10; Rom. 12:1, 2)?`

`Baka ni kaul entara nyembah kediri enggau nyembah bebala mayuh? Nama kebuah kitai begunaka kedua-dua nya? Baka ni ku iya ke siti nya ngeringka siti ke bukai?`

`Mayuh orang ngumbai nyembah nya semina besampi, belagu, belajarka Bup Kudus, sereta macha bup rohani. Amat pen semua nya beguna amat dalam sembah, kati sembah semina naka nya aja pia? Beri chunto chara jalai sembah ke bukai.`

`Ellen G. White nulis: “Nyembah Tuhan enda patut dianggap pengawa ti ngenusah sereta ngemingungka ati. Kitai patut gaga ati nyembah Tuhan lalu ngambi bagi dalam pengawa Iya.”—Steps to Christ, p. 103. Baka ni pengawa nyembah Tuhan ulih ngerinduka ati lalu ngasuh kitai gaga?`