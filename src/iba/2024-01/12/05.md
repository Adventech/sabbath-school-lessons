---
title:  Madahka Mulia Iya Ngagai Bansa Mensia
date:   20/03/2024
---

`Bacha Masmur 96. Nama mayuh bengkah aspek nyembah disebut dalam Masmur tu?`

Pengawa nyembah nyengkaum belagu ngagai Tuhan (Mas. 96:1, 2), muji nama Iya (Mas. 96:2), nusi pemadas enggau pemesai Iya (Mas. 96:3, 4), serata mai pemeri ngaga kaaba Iya (Mas. 96:8). Kelimpah ari chara nyembah ti biasa dikena tu, Masmur 96 ngayanka siti agi aspek sembah ti enda tentu nyata dipeda, nya meh, aspek nginjil ti nusi pasal perintah Tuhan ngagai orang bukai (Mas. 96:2, 3, 10).

Taja pia, belagu, muji, mai pemeri, enggau meritaka injil nya ukai pengawa ti kediri-kediri tang bebengkah chara nyembah. Nusi pasal penyelamat ari Tuhan ngagai bansa bukai nya ti meri isi dalam puji enggau sembah kitai. Peratika baka ni kebuah nyembah bisi bekaul enggau injil ti deka ditusi ngagai orang bukai: iya nya, laban “Tuhan endang besai kuasa” (Mas. 96:4), laban “petara semua orang bansa bukai endang semina engkeramba aja, tang TUHAN udah ngaga langit” (Mas. 96:5, NKJV), “Tuhan endang raja” (Mas. 96:10, NKJV), lalu Tuhan “deka merintah semua bansa di dunya ngena atur ti lurus sereta betul” (Mas. 96:13, NKJV). Nya alai, tuju pengawa nginjil nya meh deka nyerakupka semua orang enggau sida nembiak Tuhan, lalu pengujung iya semua utai ti udah ditempa Tuhan dalam pengawa nyembah Tuhan (Mas. 96:11–13).

Sembah datai ari dalam ati kitai ti ngelala sapa Tuhan nya, iya nya, Penengkebang, Raja, enggau Akim (Mas. 96:5, 10, 13). Nyembah Tuhan ngasuh kitai ngingatka utai ti udah dikereja Tuhan suba (nengkebang), ngerami kereja besai ti dikereja Iya diatu (ngidupka dunya sereta nyadi raja ti merintah), lalu nganti utai ti deka dikereja Iya dudi ila (ngakim dunya ba timpuh pengujung sereta pengidup baru dalam langit enggau dunya ke baru).

Pengawa ngakim dalam Masmur reti nya mulaika baru atur pemaik, pengelurus, pengadil, enggau pemanah dalam dunya ke benung dikuasa pengenda-adil enggau pemerinsa. Nya alai, semua dunya begaga ati nganti pengawa Tuhan ti ngakim (Mas. 96:10–13, Mas. 98:4–9). Fakta Tuhan nya Akim ti lurus patut meransang mensia nyembah Iya dalam pengudus sereta “begetar,” lalu patut nagang sida ari nyembah enggau empelita-lita  (Mas. 96:9). Pengawa nyembah dikereja ngena pengaga ati enggau pengarap (Mas. 96:1, 2, 11−13) enggau penangi enggau pengalit ati ti kudus (Mas. 96:4, 9).

Kangau Masmur 96 ngambika nyembah Penengkebang enggau Akim bisi dipandangka dalam pengawa meritaka Injil Tuhan ngagai dunya ba pengujung timpuh, iya nya dalam berita tiga melikat dalam Pemandang 14:6–12. Dalam mayuh jalai, Masmur tu baka ti nyengkaum berita ba pengujung timpuh tu: iya nya, penengkebang, keselamatan (“injil ti meruan”), sembah, enggau pengawa ngakim. Semua nya bisi dia magang.

`Bandingka Masmur tu enggau berita tiga melikat (P’dang. 14:6–12). Baka ni iya ngajar batang pemendar ti sama baka ti diajar berita ti patut ditusi kitai ngagai dunya ba timpuh pengujung dunya tu?`