---
title:  Lebuh Tuhan Enda Rinduka Piring
date:   21/03/2024
---

`Bacha Masmur 40:6–8, Masmur 50:7–23, enggau Masmur 51:16–19. Nama isu-isu ke penting dikenang dalam ayat-ayat tu? Nama kebuah Tuhan enda rinduka piring ke udah diletak Iya Empu dalam Jaku Iya (P’sut. 20:24)?`

Baka sida nabi, sida penulis Masmur mega ngutuk sembah ti dikereja ngena jalai ti salah. Batang poin sida dalam ayat-ayat tu ukai pasal Tuhan ti enda rinduka piring enggau gawai orang Israel tang pasal kebuah Iya enda rinduka nya: iya nya, bisi penyerekang besai entara sembah enggau pengidup roh sida.

Tuhan ukai nganu sida ketegal piring enggau piring tunu sida, tang ketegal penyai sida enggau pengawa sida ke enda lurus ti udah dikereja sida dalam pengidup sida (Mas. 50:8, 17–21). Masmur tu ukai bejaku ngelaban piring enggau sembah tang ngelaban piring ti sia-sia enggau sembah ti puang, ti dipandangka dalam pengendalurus bala penyembah nya.

Lebuh penyerakup entara ekspresi sembah ti dipeda diluar enggau motivasi nyembah ti betul ari dalam ati beserekang ari pangan diri, dia deh ‘ritual’[atur chara nyembah] deka nyadi lebih penting dalam iya empu enti dibandingka enggau pengalaman ke bendar ngenataika diri semak ngagai Tuhan. Reti nya, ritual deka nyadi lebih penting agi ari Tuhan empu ti disembah, ti ditunjukka sereta dipandangka ritual nya.

`Bacha John 4:23, 24. Nama poin ti dikejakuka Jesus ditu ke setuju amat enggau utai ti diberi Masmur amaran ngagai kitai diatu?`

Piring aja enda umbas. Nama guna piring nya enti ati orang ke meri iya nadai nesal, nadai pengarap, sereta nadai tusah ati ka dosa? Semina enggau penesal ati enggau puji terima kasih aja baru piring sapi nya ngasuh ati Tuhan gaga sebagai “piring pengelurus” (Mas. 51:19, peda mega Mas. 50:14). Jesus, ngambi jaku Isaiah, nyebut iya munyi tu: “Orang tu ngemesaika Aku ngena mulut sida aja, tang ati sida jauh ari Aku” (Matt. 15:8, NKJV). Penanggul ti dipeda sida penulis Masmur nya penanggul di sama ti ditemu Jesus ba sekeda orang, lebih agi bala tuai-tuai, sekumbang Iya bejalaika pengawa Iya kelia.

`Baka ni ku kitai deka nentuka diri, sebagai Adventis, ke ngembuan semua penerang enggau penemu tu, enda kena panjuk penemu ti semina nemu pemendar lalu ngereja nitihka ritual pemendar nya udah umbas meh?`