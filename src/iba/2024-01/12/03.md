---
title:  Menyanyi Ngagai Tuhan Lagu ti Baru
date:   18/03/2024
---

`Bacha Masmur 33:3, Masmur 40:3, Masmur 96:1, Masmur 98:1, Masmur 144:9, enggau Masmur 149:1. Nama gambar ke sama bisi dipeda dalam ayat-ayat tu?`

Masmur tu ngarah mensia menyanyi “lagu ti baru.” Nama “lagu ti baru” ditu? Kebuah menyanyika “lagu ti baru” tu, iya nya ketegal kitai ngelala baru pemesai kuasa Tuhan ti merintah atas semua dunya lalu ketegal kitai beterima kasih ka pengibun Iya enggau penyelamat ti diberi Iya sebagai Penengkebang enggau Akim dunya tu. Sekeda kebuah diriempu menyanyi “lagu ti baru” tu, nya meh ketegal Tuhan udah nyelamatka sida ari munsuh enggau pemati, enggau ketegal pemadas ti spesel ti ditunjukka Tuhan ngagai Israel. Amat pen lagu bukai sama muji Tuhan ketegal penyiru enggau pamadas Iya, “lagu ti baru” tu meh lagu spesel, ti ngayanka pengaga ati ti baru enggau jaku semaya deka taluk nyembah Tuhan. Pengalaman baru dilepaska Tuhan meransang sida ngaku Tuhan sebagai Penengkebang enggau Raja sida. Rambai jaku ti sama dalam semua Masmur ti ngarah kitai menyanyi “lagu ti baru” nya meh pechaya dalam Tuhan, muji kereja badas Iya, sereta pengelepas ari penusah.

`Bacha Isaiah 42:10–12, Pemandang 5:9, enggau Pemandang 14:3. Nama ti ditemu kitai pasal “lagu ti baru” nya ari ayat-ayat tu?`

Sida nembiak Tuhan Israel di kenang ditu ngena jaku siru baka “orang Israel ke balat dikesayauka Iya” (Mas. 148:14, NKJV), reti nya ari semua utai ti udah ditempa Tuhan, Israel meh ti pemadu spesel, lalu ari nya sida meh ti pemadu wajib sereta empu pengelebih muji Tuhan. Bup Kudus meransang semua orang ke arap dalam semua serak ngambika menyanyi lagu ti baru nya kena muji Penebus sida, ti ngundan jaku saksi sida ti unik pasal keselamatan dalam darah Anak Domba nya. “Lagu ti baru” tau lagu ti baru digaga lalu bedau kala didinga orang sebedau nya, tauka lagu ti ngemesaika pengalaman pasal pengasih Allah Taala dalam pengidup iya. “Lagu ti baru” nya mega tau ngayanka pengadang ke alai utai ti baru ba lagu nya mandangka pengarap ba pengalaman ke unik, ke bedau kala diasaika, pasal pemesai kuasa Tuhan ti deka dipeda dudi ila. Sembah ke bendar nya deka ngelui piring enggau pemeri tang nyereminka kaul ti idup enggau Tuhan, ti selalu bungas sereta dinamik. Reti ke bendar, “lagu ti baru” nya tau dikumbai kitai ekspresi ti baru, ari kitai, tiap hari, pasal pengerindu enggau penghargaan kitai ka utai ti udah dikereja Tuhan ka kitai.

`Kingatka berekat-berekat Tuhan dalam pengidup nuan. Enti nuan deka menyanyi lagu ti baru, nama lagu nya kini?`