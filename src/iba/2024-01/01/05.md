---
title:  Sampi ti Diperansang Roh
date:   03/01/2024
---

`Bacha 2 Samuel 23:1, 2 enggau Rome 8:26, 27. Nama ti diajar ayat-ayat tu ngagai kitai pasal sampi?`

Masmur nya meh sampi enggau puji orang Israel ti diperansang Roh, nya alai, dalam Masmur munyi nyawa ti didinga nya meh munyi nyawa Tuhan bechampur enggau munyi nyawa sida nembiak Iya. Masmur meri gambar utai ti nyadi dalam interaksi Tuhan enggau mensia.

Pengarang Masmur nyebut Allah Taala nya, “Allah Taala aku, “O TUHAN,” “Raja aku” (Mas. 5:2, Mas. 84:3). Pengarang Masmur suah minta Tuhan “dingaka meh” (Mas. 5:1), “dinga meh sampi aku” (Mas. 39:12), “peda meh” (Mas. 25:18), “saut meh aku” (Mas. 102:2), lalu “lepaska aku” (Mas. 6:4, NKJV). Nyata amat tu dipeda munyi jaku orang ke benung besampi ngagai Tuhan.

Pemanah Masmur nyadika sampi enggau puji berindik ari Masmur nya endang Jaku Allah Taala empu dalam bentuk sampi enggau puji kudus ari orang ke arap. Nya alai, Masmur ulih meri nembiak Tuhan timpuh enggau Tuhan ti rapat [tauka intim], baka ti disebut dalam Rome 8:26, 27: “Baka nya meh chara Roh Kudus nulung kitai lebuh kitai lemi. Kitai enda nemu chara kitai patut besampi, tang Roh Kudus minta ngagai Allah Taala ngarika kitai ngena demuh ti enda ulih ditelah. Lalu Allah Taala, ke mansik ati kitai, nemu runding Roh Kudus, laban Roh Kudus minta ngarika nembiak Tuhan nitihka peneka Allah Taala” (NKJV).

Jesus, mega, ngambi jaku ari Masmur, baka dalam Luke 20:42, 43, lebuh iya ngambi terus ari ayat Masmur 110:1—“Laban David empu nyebut dalam bup Masmur, ‘Ku Tuhan bejaku enggau Tuhan aku: Duduk Nuan muak ari kanan Aku, datai ke Aku udah ngaga munsuh Nuan nyadika pelasar kaki Nuan.’” (NKJV).

Taja pen sekeda Masmur nya datai ari, sereta nunjuk ngagai, utai spesifik ke udah nyadi dalam sejarah enggau pengalaman pengarap Masmur nya empu, sereta mega pengalaman orang Israel sebagai siti bansa, penalam reti Masmur nya bejaku ngagai mayuh bengkah keadaan dalam pengidup sereta meraka semua bengkah budaya, pengarap, etnik, enggau penempa. Disebut ngena jaku bukai, lebuh nuan macha Masmur, nuan deka meda iya mansutka pengadang, puji, penangi, pengerindu, penusah ati, utai ke ditapi semua orang di sebarang alai, di sebarang jeman, dalam semua peringkat umur, enda ngira keadaan ti ditunga sida. Masmur bejaku ngagai semua kitai, dalam bansa jaku pengalaman kitai empu.

`Ari Jesus ke ngena Masmur nya, nama ti dipadahka nya ngagai kitai pasal pemesai guna Masmur nya tau nyadi dalam pengalaman pengarap kitai empu?`