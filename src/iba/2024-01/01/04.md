---
title:  Lagu Ungkup Genap Musin
date:   02/01/2024
---

`Bacha Masmur 3, Masmur 33:1–3, enggau Masmur 109:6–15. Nama bengkah pengalaman mensia ke enda sebaka dikenang dalam Masmur nya?`

Masmur ngasuh komuniti orang ke arap sedarka mayuh bengkah pengalaman mensia ke bisi, lalu sida mandangka orang ke arap nya ulih nyembah Tuhan dalam genap bengkah musin dalam pengidup sida. Dalam sida nya kitai ulih meda utai tu:

(1) Lagu tauka nyanyi ke ngemesaika Tuhan ketegal pemesai kuasa Iya ti nengkebang sereta merintah sereta ngakim enggau atur ti lurus, sereta penaluk Iya. (2) Masmur kesyukuran (terima kasih) ngenataika asai ati ti penuh terima kasih ka berekat Tuhan ti chukup mayuh. (3) Sebana ati ti ngangauka Tuhan minta diselamatka Iya ari penusah. (4) Masmur penemu-dalam ti meri lalau pengidup ti praktikal kena idup lurus. (5) Masmur Diraja ti nunjuk ngagai Kristus, ti Raja besai enggau Pengelepas ka sida nembiak Tuhan. (6) Masmur sejarah ti ngingatka orang Israel ke jerita lama sida sereta ngemesaika penaluk Tuhan enggau orang Israel ke enda taluk, dikena ngajar serak ke dudi ngambika enda ngulang penyalah ke udah dikereja aki ini sida, tang ngambika pechaya ka Tuhan sereta tetap taluk ka sempekat Iya.

Pantun [sajak] Masmur nunjukka kuasa distinktif ke ulih nangkap ati bala ti macha iya. Taja pen sekeda empas pantun nya lenyau lebuh disalin, agi meh kitai, dalam jaku kitai empu, ulih nerima berekat ari sida iya.

_1. Parallelism_ [sedengai] iya nya ngena leka jaku tauka garis jaku, enggau kuing runding ke sedengai tauka setimbal; baka ke dalam pantun. Parallelism tu nyaup kitai nangkap reti kerat pantun ke nangkanka nya. Ngambika chunto: “Puji meh TUHAN, O semengat aku! Semua semengat, roh enggau tubuh aku, puji meh nama Iya ti kudus!”(Mas. 103:1, NKJV). Dalam parallelism tu, “semengat aku” nya meh “semua semengat, roh enggau tubuh aku,” reti nya segala-gala aku.

_2. Imagery_ [gambar] ti bekenaka jaku bebungai kena ngaga asai fisikal sida ke macha (chunto, pengelindung Tuhan disebut ngena jaku “di baruh sayap Nuan” (Mas. 17:8, NKJV).

_3. Merism_ [jaku sempama] ke meri reti penuh ke bukai. Chunto sempama: “betambit pintu bekaling alu” reti nya sampal enggau bejalai. Chunto ayat:  “Aku nyabak siang enggau malam ba mua Nuan” reti nya enda badu-badu nyabak (Mas. 88:1, emphasis supplied).

_4. Wordplays_ [bemain ka leka jaku] ke ngambi siti leka jaku ke lain reti, ke dimain, kena meri pelajar rohani ke bukai. Dalam Masmur 96:4, 5 leka jaku Hebrew ’elohim, “petara,” enggau ’elilim, “engkeramba,” tau dikena bemain ka leka jaku kena bejakuka petara ti disembah orang bansa bukai semina dipeda baka ’elohim, “petara,” tang ke bendar iya, semina ‘elilim, “engkeramba” aja.

Lalu penudi iya, leka jaku “selah” reti nya belengah enda lama, engka ngetu enda lama kena berundingka pelajar ke udah dikenataika dalam seksyen masmur nya tadi tauka endur nukar musik ke dikena nangkanka nya (Mas. 61:4).