---
title:  Tambah Penemu
date:   05/01/2024
---

Bacha Ellen G. White, “The Temple and Its Dedication,” pp. 35–50, in _Prophets and Kings_; “The Benefits of Music,” pp. 291, 292, in _Messages to Young People_.

Bup Masmur ngundan 150 iti masmur,ke dibagi ngagai lima iti bup: Bup I (Masmur 1−41), Bup II (Masmur 42−72), Bup III (Masmur 73−89), Bup IV (Masmur 90−106), enggau Bup V (Masmur 107−150). Lima bagi Bup Masmur tu nitihka tradisi orang Judah dulu suba lalu iya segembar enggau lima bagi bup dalam ‘Pentateuch’[iya nya lima iti bup ke terubah dalam Bup Kudus].

Bup Masmur meri bukti ka sekeda gumpul Masmur ke endang udah bisi: gumpul Masmur Korah (Masmur 42−49, 84, 85, 87, 88), gumpul Masmur Asap (Masmur 73−83), Nyanyi Pejalai Puji (Masmur 120−134), enggau Masmur Hallelujah (Masmur 111−118, 146−150). Masmur 72:20 nyadika bukti gumpul Masmur David ke mit agi.

Taja pen ketebal agi Masmur nya bisi kait ngagai timpuh Raja David enggau lebuh maya Israel bisi raja (abad kesepuluh b.c.), gumpul Masmur terus betambah sekumbang jeman ke nangkanka nya: lebuh menua di pegai dua iku raja, sekumbang sida ditabanka ngagai menua bukai, enggau jeman selepas nya. Utai ti tau amat udah nyadi, iya nya, bala kerani orang Hebrew ti betuaika Ezra udah ngerempungka gumpul Masmur ke mit-mit nya nyadi siti bup lebuh sida ngatur baru pengawa sembah dalam kaaba ke baru nya.

Taja pen bala kerani udah ngerempungka Bup Masmur ukai reti nya sida udah muai inspirasi Roh Tuhan ari nya. Bala kerani nya, baka bala pengarang Masmur, endang bala nembiak Tuhan ke taluk, lalu pengawa sida endang diiring Tuhan (Ezra 7:6, 10). Chiri Masmur ke berakupka Tuhan enggau mensia nya dibandingka enggau penyerakup Tuhan enggau mensia dalam Tuhan Jesus ke nyadi mensia. “Tang Bup Kudus, ke ngundan pemendar ke diberi Tuhan, tang dikenataika ngena jaku mensia, mandangka penyerakup Tuhan enggau mensia. Penyerakup baka nya bisi dalam chiri Kristus, iya ke Anak Allah Taala enggau Anak Mensia.  Tu utai ke amat pasal Bup Kudus, baka iya amat pasal Kristus, iya ke “Jaku nya nyadi mensia,lalu diau begulai enggau kitai.’”—Ellen G. White, _The Great Controversy_, p. 8.

**Tanya ti Deka Dipejuraika**:

`Nama reti iya Masmur nya sampi enggau nyanyi mensia-petara? Baka ni ku idea [penemu] tu, taja pen pedis ka meretika iya enggau penuh, nyaup kitai meda pengerapat ti dikedeka Allah Taala enggau sida nembiak Iya? Baka ni ku iya mandangka, ngena chara iya empu, berapa rapat Allah Taala ngagai mensia, enggau ngagai kitai siku-siku, ke bendar iya?`

`Dalam kelas, bejaku pasal timpuh lebuh nuan tetemuka utai dalam Masmur ke bejaku terus ngagai nuan dalam keadaan nuan. Nama pengelantang enggau pengadang ke ditemu nuan dia?`