---
title:  Dunya Masmur
date:   04/01/2024
---

`Bacha Masmur 16:8; Masmur 44:8; Masmur 46:1; Masmur 47:1, 7; Masmur 57:2; Masmur 62:8; Masmur 82:8; enggau Masmur 121:7. Nama penuduk Allah Taala dalam pengidup pengarang masmur?`

Dunya Masmur endang bepusatka Allah Taala enggau penuh; iya deka nyerahka ngagai Allah Taala semua pengalaman pengidup, dalam sampi enggau puji. Allah Taala nya meh Penengkebang, Iya meh Raja enggau Akim ka semua dunya tu. Iya mekal semua utai ka sida nembiak Iya. Nya alai, Iya tau dikarapka ba semua masa. Nyentukka munsuh sida nembiak Allah Taala nanya, ‘Dini alai Allah Taala kita?’ lebuh sida nembiak Allah Taala baka ti enda mujur (Mas. 42:10, NKJV). Laban Tuhan nya semampai bisi sereta nadai kala gagal ka sida nembiak iya, baka nya mega sida nembiak Iya deka semampai bisi Allah Taala ba mua sida. Ba pengujung iya, Masmur nunjuk ngagai timpuh endur semua mensia enggau seluruh langit dunya deka nyembah Allah Taala (Mas. 47:1, Mas. 64:9).

Tuhan ti nyadi pusat pengidup kitai deka ngasilka pusat sembah kitai. Pengawa nyembah ke alai Masmur dikena kelia jauh lain ari pengawa nyembah ke ditemu mensia kemaya hari tu, laban sembah dalam budaya Bup Kudus endang nyadika pusat seluruh pengidup komuniti sida. Nya alai, semua utai ti nyadi, sekalika manah tauka jai, dalam pengidup sida nembiak Allah Taala enda tau enda dipansutka sida dalam sembah sida. Allah Taala ninga sida pengarang Masmur, enda ngira dini alai iya, lalu nyaut iya nitihka timpuh Tuhan empu , ti betul (Mas. 3:4, Mas. 18:6, Mas. 20:6).

Pengarang Masmur sedar ka endur Allah Taala diau nya meh serega, tang dalam timpuh ke sama, Allah Taala mega diau di Sion, dalam kaaba begulai enggau sida nembiak Iya. Dalam timpuh ke sama, Allah Taala jauh sereta semak, di semua endur, sereta bisi dalam kaaba Iya (Mas. 11:4), belalai (Mas. 10:1) sereta dinyataka (Mas. 41:12).

Dalam Masmur perangai {karakter] Tuhan ti eksklusif tu dipegulaika. Pengarang Masmur nemu penyemak enggau penyauh enda ulih diperaraka dalam personaliti Allah Taala (Mas. 24:7–10). Pengarang Masmur nemu utai ti nyadi dalam ketegangan spiritual tu. Sida sedarka pemanah enggau pembisi Tuhan, sekumbang sida ngasaika utai ti nyadi dalam pengidup sida, lalu nya ti ngeringka pengadang sida sekumbang sida ke nganti Allah Taala masuk champur, baka ni enggau maya ni Iya deka ngereja iya.

`Baka ni Mamsur nyaup kitai meretika kitai enda ulih nyekat Tuhan ngagai sekeda aspek pengidup kitai aja? Nama sekeda bagi pengidup nuan ke enggai nuan ngasuh Tuhan datai semak kia?`