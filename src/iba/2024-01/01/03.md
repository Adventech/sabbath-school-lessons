---
title:  Betemu Enggau Penulis Masmur
date:   01/01/2024
---

Raja David, ke pegari nama dalam ketebal agi tajuk Masmur, endang chakah dalam pengawa ngatur pengawa sembah orang Israel. Iya “landik ngarang lagu [masmur] ke orang Israel” (2 Sam. 23:1). Bup Penyanggup Baru nyebut David ke udah ngarang mayuh Masmur (Matt. 22:43–45; Kereja Rasul 2:25–29, 34, 35; Kereja Rasul 4:25; Rom. 4:6–8). Mayuh mega Masmur ti dikarang bala pemusik dalam kaaba ke peturun Lewi: ka chunto, Masmur 50 enggau Masmur 73−83 ke dikarang Asap; Masmur 42, Masmur 44−49, Masmur 84-85, Masmur 87-88 dikarang bala anak lelaki Korah; Masmur 88 mega dikarang Etan orang Esrah. Kelimpah ari sida nya, Solomon (Masmur 72, Masmur 127) enggau Moses (Masmur 90) bisi mega ngarang sekeda Masmur.

`Bacha Masmur 25:1–5; Masmur 42:1; Masmur 75:1; Masmur 77:1; Masmur 84:1, 2; Masmur 88:1–3; enggau Masmur 89:1. Nama ti ditusi masmur-masmur nya senentang pengalaman ke udah diasaika sida ke ngarang iya?`

Roh Kudus udah ngiring runding sida pengarang Masmur lalu nguna pengelandik sida dalam pengawa Tuhan sereta ngelayan bala ke dalam pengarap. Sida pengarang Masmur nya endang orang ke nyembah Tuhan sereta ngembuan pengarap ke teguh, tang taja pia, sida mega tau ngasai putus asa sereta dituntung penguji, sama baka kitai bukai tu. Taja pen ditulis lama udah kelia, Masmur agi nyereminka sekeda utai ke diasaika kitai kemaya hari tu.

“Dingaka sampi aku. Pendingka kangau aku ke minta tulung! Mayuh amat penusah udah ninggang aku datai ke aku nyau deka mati” (Mas. 88:2, 3, NKJV). Tu munyi kangau ati mensia dalam abad ke duapuluh satu tu, sama baka kangau ati orang 3,000 taun kelia.

Sekeda masmur bejaku pasal penusah pengidup; sekeda fokus ba pengaga ati. Sida pengarang masmur ngangauka Tuhan ngambika nyelamatka sida, lalu sida pen ngasaika pengasih Tuhan taja pen sida enda patut. Sida ngemesaika Tuhan ketegal penaluk enggau pengerindu Iya, lalu sida pen besemaya meri penaluk sida ngagai Iya. Nya alai, Masmur nya meh kesaksian pengawa Tuhan ti nebus mensia sereta nyadika tand pengasih enggau pengadang ari Tuhan. Masmur ngenataika semaya Tuhan ngagai semua ke nerima, ulih pengarap, pemeri pengampun Iya enggau pengidup baru ari Iya. Tang, dalam timpuh ke sama, sida enda nguji deka ngelamun, ngelalaika, tauka ngemimitka pemedis enggau penusah ti nyadi dalam dunya ke bedosa tu.

`Baka ni ku kitai tau bulih pengadang enggau pengibur ari nemu nyentukka orang ke taluk ngagai Tuhan, baka sida pengarang masmur, mega besatup enggau utai ke sama ti disatup kitai diatu?`