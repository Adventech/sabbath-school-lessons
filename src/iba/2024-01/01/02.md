---
title:  Masmur Dalam Sembah Orang Israel Kelia
date:   31/12/2023
---

`Bacha 1 Bansa Israel 16:7, Nehemiah 12:8, Masmur 18:1, Masmur 30:1, Masmur 92:1, Masmur 95:2, Masmur 105:2, Kolosi 3:16, enggau James 5:13. Nama pengawa tauka utai ti nyadi ti ngujungka sekeda Masmur nya ditulis? Kemaya sida nembiak Tuhan nguna Masmur nya?`

Masmur nya dikarang ngambika dikena orang kediri sereta mega dalam sembah bebala mayuh. Sida dinyanyika nyadika lagu dalam pengawa sembah dalam kaaba, baka ti ditunjukka bansa musik enggau perengka musik ti disebut (Mas. 61:1), tiun iya (Mas. 9:1) enggau pengiring musik (Mas. 8:1).

Dalam Bup Kudus Hebrew, nama Bup Masmur nya, tehilim, reti nya “puji,” mandangka batang tuju iya, nya meh, muji Allah Taala. Nama bup nya dalam jaku English, Book of Psalms diambi ari jaku Grika psalmoi, ke ditemu dalam Septuagint, iya nya Bup Kudus dalam jaku Hebrew ke disalin ngagai jaku Grika (ba abad ke dua enggau tiga, S.M.).

Masmur enda ulih dibuai ari pengawa sembah orang Israel. Chunto iya, Masmur dikena lebuh merekat tauka nyerahka kaaba, dikena dalam gawai pengarap, dalam bejalai bebala mayuh, enggau lebuh peti janji diengkah tetap di Jerusalem.

“Nyanyi Pejalai Niki” (Masmur 120−134), iya ke mega disebut nyanyi pejalai kampar, ke dinyanyi sida dalam pejalai sida ngagai Jerusalem lebuh ngulu tiga iti gawai besai sida ninting taun (P’sut. 23:14–17). Nyanyi “Egyptian Hallel” [tauka “Puji Yahweh”] (Masmur 113−118) enggau “Great Hallel” [Hallel Besai] (Masmur 136) dinyanyi ba gawai besai tiap taun ke sama, sereta mega ba gawai Bulan Baru enggau ba sembiang merekat kaaba. “Egyptian Hallel” [Puji Yahweh] diguna amat dalam upacara Paska. Masmur 113 enggau 114 dinyanyi lebuh belabuh makai Paska, lalu Masmur 115−118 lebuh badu makai (Matt. 26:30). “Daily Hallel” [Puji Tiap Hari] (Masmur 145−150) dipasukka dalam sampi tiap hari dalam servis sembiang pagi dalam rumah sembiang.

Masmur ukai semina nyempulang sembah orang mayuh, tang iya mega ngajar sida senentang baka ni sida patut nyembah Tuhan dalam kaaba. Jesus besampi ngena leka jaku Masmur 22 (Matt. 27:46). Masmur tu selalu dikena sida dalam gerija ke terubah kelia mega (Kol. 3:16, Epe. 5:19).

`Amat meh kitai, diatu, enda nyembah Tuhan dalam rumah sembiang dunya baka kaaba, tang, baka ni kitai ulih nguna Masmur dalam pengawa sembah kitai, sekalika kitai kediri tauka bebala mayuh?`