---
title:  Tuhan ti Ari Atas Semua Dalam Sejarah
date:   07/03/2024
---

`Bacha Masmur 135. Nama utai ti udah nyadi dalam sejarah ke disebut dalam Masmur tu? Nama pelajar ti diambi penulis Masmur ari nya?`

Masmur 135 ngarah sida nembiak Tuhan ngambika muji Tuhan ketegal pemanah enggau penaluk Iya ti dipandangka dalam pengawa Nengkebang (Mas. 135:6, 7) lalu dalam sejarah penyelamat orang Israel lebuh Pemansut sida ari Ejip (Mas. 135:8, 9) sereta dalam pengawa sida ti ngalahka Tanah Semaya (Mas. 135:10–12).

Tuhan ngayanka pengasih Iya ari ti milih bansa Israel nyadika pesaka Iya ti spesel (Mas. 135:4). “Pesaka ti spesel” dalam reti kaul dalam sempekat entara Tuhan enggau sida nembiak Iya (Ul. Adat 7:6–11; 1 Pet. 2:9, 10). Bansa Israel ti dipilih Tuhan nya endang bepelasarka peneka Tuhan kediri, nya alai, Israel nadai kebuah betemegahka diriempu lalu ngumbai bansa sida lebih manah ari semua bansa bukai. Masmur 135:6, 7 ngayanka tuju Tuhan ti pemadu besai ungkup dunya tu ukai berengkah enggau bansa Israel, tang berengkah enggau pengawa Iya ti Nengkebang. Nya alai, Israel patut enggau baruh ati bejalaika pengawa tauka peranan ti udah diberi ngagai iya dalam tuju Tuhan ti deka nyelamatka seluruh dunya tu.

Pengawa ti ngenang baru kereja besai ti udah digaga Allah Taala ungkup sida nembiak Iya (Mas. 135:8–13) tembu dalam semaya ti madahka Allah Taala deka “ngakim” sida nembiak Iya lalu siru ka sida (Mas. 135:14). Pengawa ngakim tu meh endur Tuhan ngelepaska sida ti diindik sereta seranta (Mas. 9:4, Mas. 7:8, Mas. 54:1, Dan. 7:22). Jaku semaya ditu madahka Tuhan deka ngeringka sida nembiak Iya sereta ngelindung sida (Ul. Adat 32:36). Nya alai, tuju Masmur 135 iya nya kena meransang sida nembiak Tuhan ngambika manggaika pengarap sida ba Tuhan sereta meruan taluk ngagai sempekat sida enggau Iya.

Penaluk Tuhan ngagai sida nembiak Iya nguluka penulis Masmur netapka penadai-guna engkeramba lalu ngasuh mensia meda Tuhan ti bekuasa atas semua di dunya tu (Mas. 135:15−18). Manggaika pengarap ba engkeramba ngujungka penyembah iya nadai penunga-nunga sereta nadai kuasa sama baka engkeramba nya empu (Mas. 135:18). Masmur nunjukka Allah Taala aja ke patut disembah laban Iya meh Penengkebang enggau Juruselamat ka nembiak Iya. Tu udah nyata amat dikenataika dalam dua bengkah versi pesan ti lumur empat ari ‘Decalogue’ [Adat Sepuluh Pesan] (P’sut. 20:8−11, Ul. Adat 5:12−15). Laban kuasa Allah Taala dalam nengkebang enggau dalam sejarah endang nadai bisi tanding iya, nya alai, sida nembiak Allah Taala patut selalu bepanggai ba Iya sereta nyembah Iya Siku aja. Sebagai Penengkebang enggau Penebus kitai, Iya Siku aja ti patut disembah, lalu nyembah utai bukai, tauka orang bukai, nya meh ti dikumbai nyembah engkeramba.

`Baka ni kitai deka nentuka diri kitai nadai bisi engkeramba dalam pengidup kitai empu? Nama kebuah nyembah engkeramba nya lebih mudah dikereja ari ti disedarka kitai?`