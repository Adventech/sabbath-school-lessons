---
title:  Tambah Penemu
date:   08/03/2024
---

Bacha Surat Kereja Rasul 7 enggau Hebrews 11. Munyi ti dipadahka Penyanggup Baru, nama batang tuju Allah Taala ti ngiring tauka nguluka sida nembiak Iya dalam sejarah?

Masmur sejarah tu nyadika saksi ti kuat senentang penaluk Allah Taala ngagai sida nembiak Iya. Tiap iti pekara ke nyadi dalam sejarah sida nembiak Iya endang singkang pejalai ti diiring Tuhan ngagai penyadi nyata jaku semaya Tuhan ti deka meri Juruselamat ka dunya dalam Jesus ari Nasaret. Nyentukka penguji tauka penanggul ti nuntung, ti suah ngasuh nembiak Tuhan bingung lalu ngujungka sida ngumbai Tuhan udah ninggalka sida, endang didalam atur tauka kuasa Tuhan laban Iya meh Tuhan ti diatas semua sejarah. Enggau landik penulis Masmur ngenataika pemendar ti madahka pengendataluk mensia enda ulih nagang Tuhan ari meri pengarap ngagai sida nembiak Iya sereta ngamatka jaku semaya Iya. Taja pia, genap orang tauka raban orang ke enda nesal ati deka dikelaungka ari berekat sempekat, lalu pengerusak ti datai ba sida udah nyadika amaran ti penudi pasal pengidup ti nadai bisi Tuhan tauka pengidup ti ngelaban Tuhan deka mai pengerusak ngagai orang. Masmur meransang semua nembiak Tuhan dalam semua jeman ngambika ngembuan pengadang [harapan] dalam Tuhan sereta terus taluk ngagai Iya.

“Kitai nadai utai dikenangika dudi hari ila, semina enti kitai enda ingatka baka ni jalai Tuhan udah ngiring kitai, enggau jaku ajar Iya dalam sejarah kitai ari dulu suba.”—Ellen G. White, _Life Sketches of Ellen G. White_, p. 196.

Ngambika nembiak Tuhan ulih mansangka mua enggau berani, sida mesti deka nemu fakta dalam sejarah sida. Ellen G. White ngelalau orang ke arap macha Masmur 105 enggau 106 “abis nadai meh sekali seminggu.”—Testimonies to Ministers and Gospel Workers, p. 98.

Sejarah umat Tuhan mandangka nadai bisi semaya ti diberi Tuhan dalam Jaku Iya ti enda dikamatka Iya. Tu nyengkaum semaya Tuhan ti deka ngibun siku-siku kitai diatu enggau semaya penatai Kristus ti kedua kali dudi ila, ti deka nirika perintah Allah Taala ti adil sereta penuh pemaik ba dunya ti baru ila.

**Tanya ti Deka Dipejuraika**:

`Nama berekat ti datai ari ngingatka penaluk Tuhan ti ngiring sida nembiak Iya dalam sejarah? Nama konsekuensi [akibat] enda ingat tauka enda pedulika pelajar ari utai ti udah nyadi dulu suba? Baka ni kitai ulih bekenaka prinsip ti sama, ba kitai diatu sebagai gerija ti udah dikangauka Tuhan ngereja pengawa ti sama ti udah diasuh Tuhan kereja bansa Israel kelia?`

`Baka ni ku Masmur meransang kitai ngelala pengibuh Tuhan dalam pengidup kitai diatu sereta enggau sabar ati arapka jalai Tuhan, taja pen tusah kitai deka meretika nama kebuah utai nyadi baka nya?`

`Baka ni ku kitai deka ngaga pelajar sejarah sida nembiak Tuhan lebih berat agi dalam pengidup diriempu enggau dalam sembah bebala mayuh kitai diatu? Baka ni ku kitai deka lebih sengaja agi nusi ngagai anak uchu kitai pasal sejarah umat Tuhan ke lebih baru agi?`