---
title:  Ngingatka Sejarah Sereta Nesal
date:   05/03/2024
---

`Bacha Masmur 106. Nama pekara ti nyadi dalam sejarah enggau pelajar ti datai ari nya ti dikenang dalam Masmur tu?`

Masmur 106 nyebut pekara-pekara besai ti nyadi dalam sejarah Israel, nyengkaum Pemansut sida ari Ejip, pejalai enggau pendiau sida di menua puang, enggau pengidup sida di Kanaan. Iya nitik-berat ke dosa-dosa jai ti dikereja sida aki ini sida ti ngujungka serak ke ditabanka ngagai menua munsuh. Ari nya kitai nemu Masmur nya tentu ditulis sekumbang bansa Israel diau di Babilon, tauka sapengudah sida pulai baru ngagai menua sida, lalu penulis Masmur, ari peransang Roh Kudus, ngenang ngagai sida nembiak Tuhan, utai ti udah nyadi dalam sejarah sida enggau pelajar ari iya, ti patut udah dipelajarka sida ari nya.

Masmur tu mega, baka Masmur ke bukai, nunjuk ngagai penaluk Allah Taala ngagai sempekat pengasih Iya, ke dikena Iya nyelamatka nembiak Iya maya dulu suba (Mas. 106:45). Iya mansutka pengadang [harapan] ke Tuhan deka mandangka pengasih Iya baru ngagai nembiak Iya ti udah nesal lalu ngumpul sida ari entara semua bansa mensia (Mas. 106:47). Kangau ti minta dilepaska diatu nya ukai angan-angan aja, tang sampi pengarap ti bepelasarka penentu pengelepas Allah Taala maya dulu suba (Mas. 106:1−3) enggau penaluk Allah Taala ngagai sempekat Iya enggau nembiak Iya ti enda nemu gagal.

Masmur 106 ke ngenang baru semua pengawa Israel ke gagal dalam sejarah sida endang  siti bagi ti penting dalam pengawa sida Israel ti ngaku penyalah dosa sida sereta ngaku diri sida nadai lebih manah ari aki ini sida. Serak ke diatu ngaku diri lebih jai ari aki ini sida laban sida nemu konsekuensi penyalah dosa serak ke dulu suba enggau baka ni Tuhan udah ngena pengeliat ati enggau pengasih besai kena nyelamatka sida, taja pen sida endang sengaja bejalai nengah jalai penyai ke dulu suba. Enti amat baka tu ungkup sida kelia, berapa balat agi iya ungkup kitai diatu, ke ngembuan pemandang perangai Allah Taala enggau pengasih besai Iya ti nyelamatka kitai baka ti dipandangka dalam Jesus enggau ba regang.

Berita manah ari Masmur 106 nya meh pengerindu Allah Taala ti meruan teguh deka seruran menang ngalahka dosa mensia (Mas. 106:8−10, 30, 43−46). Peranan penting Moses seduai Pinehas ti nyabar pengeringat Allah Taala nunjuk ngagai pemesai reti pengawa Kristus ti nyadi pengentara ngarika sida ti arap. Semina pengalaman kitai empu dalam pengasih Allah Taala aja ke ulih ngubah jerita lama nyadi jerita kitai empu.

`Masmur 106:13 madah: “Tang sida jampat enda ingatka utai ti udah dikereja Iya lalu ngereja utai enda nganti jaku lalau ari Iya” (NKJV). Nama kebuah utai baka nya mudah amat kitai ngereja iya dalam pengidup kitai, mega?`