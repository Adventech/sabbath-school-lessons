---
title:  Ngingatka Sejarah Sereta Muji Tuhan
date:   04/03/2024
---

`Bacha Masmur 105. Nama pekara dalam sejarah enggau pelajar ke diberi sida dikenang dalam Masmur tu?`

Masmur 105 ngenang baru batang pekara ke udah nempa kaul sempekat entara Tuhan enggau nembiak Iya Israel. Iya fokus ngagai sempekat Tuhan enggau Abraham ti besemaya deka meri Tanah Semaya ngagai iya enggau peturun iya, lalu baka ni semaya nya, ditetapka ngagai Isak seduai Jakop, udah dikamatka Tuhan nengah Josep, Moses, enggau Aron, enggau lebuh maya sida ngalahka menua Kanaan. Masmur meri harapan ngagai nembiak Tuhan dalam semua generasi, laban pengawa besai ti dikereja Allah Taala dulu suba nyamin pengerindu Allah Taala ngagai sida nembiak Iya enda deka berubah dalam semua maya (Mas. 105:1−5, 7, 8).

Masmur 105 nyau ka sama baka Masmur 78 (peda pelajar kemari) ngemesaika penaluk Tuhan ngagai sida nembiak Iya dalam sejarah, lalu iya ngereja baka nya ngambika sida ngemuliaka Allah Taala sereta meransang sida taluk. Tang, enda baka Masmur 78, Masmur 105 nadai nyebut penyalah ti udah dikereja sida suba. Masmur tu bisi tuju ti lain.

Dalam Masmur 105, sejarah ditusi baru, tang , nengah pengidup bala ‘patriark’ [tuai-tuai bansa] ti tebilang, mandangka pengiring Tuhan, enggau pengeliat ati sida patriark nya natka pemar enggau penusah. Pengeliat ati enggau penaluk sida patriark nya ngagai Tuhan udah nerima upah besai. Nya alai, Masmur 105 minta mensia nunda pengarap sida patriark nya sereta nganti enggau ati liat ka pengelepas ari Tuhan lebuh jeman sida.

Masmur 105 bisi lalau belagu (Mas. 105:1–7), ti nunjukka enti sida nembiak Tuhan deka muji Iya enggau betul, sida mesti deka nemu fakta dalam sejarah sida. Sejarah ngesahka pengarap kitai sereta meri kitai kebuah alai muji Tuhan.

Bala penyembah disebut sebagai peturun Abraham enggau Jakop (Mas. 105:6), lalu enggau nya nganggap sida nya udah ngamatka jaku semaya Tuhan ngagai Abraham ti deka ngaga peturun iya mayuh (P’kal. 15:3−6). Penulis Masmur nitik-berat sambung entara sida patriark enggau serak nembiak Tuhan ti deka datai. Penulis Masmur nitik-berat ka “Pesan Iya endang ke semua dunya” (Mas. 105:7, NKJV), lalu enggau nya ngarah penyembah ngambika enda lupa ke “Allah Taala kitai” nya mega Tuhan ti merintah seluruh dunya lalu pengasih Iya diberi ngagai semua orang (Mas. 96:1, Ps. 97:1). Nyata amat dipeda, tu meh kangau ngagai semua serak orang ke arap ngambika seruran taluk ngagai Tuhan.

`Baka ni ku kitai, sebagai orang Seventh-day Adventists, meda diriempu kitai dalam tusun peturun Abraham tu? (Peda Galatia 3:29.) Nama pelajar ti patut diambi kitai ari sejarah tu?`