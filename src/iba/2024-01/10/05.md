---
title:  Jaku Sempama Pasal Batang Anggur Tuhan
date:   06/03/2024
---

`Bacha Masmur 80. Baka ni sida nembiak Tuhan digambar tauka dipeda dalam Masmur tu, lalu pengadang besai nama ti dipinta sida?`

Israel digambar baka batang anggur ti udah dibabut ari Ejip, ke endur sida diperinsa, lalu dibai ngagai Tanah Semaya ke kaya. Gambar kebun anggur tu nunjukka bansa Israel ti dipilih Tuhan sereta diibuh Iya (bacha mega P’kal. 49:11, 12, 22; Ul. Adat 7:7−11).

Tang, dalam Masmur 80,  Tuhan ringat ngagai kebun anggur Iya (Mas. 80:12). Jaku nabi ti madahka kebun anggur nya deka dirusakka Tuhan, nyadika tanda ukum Allah Taala laban pun anggur nya udah nyadi jai (Isa. 5:1−7, Jer. 2:21).

Taja pia, Masmur 80 enda madahka kebuah Tuhan ngukum iya. Enti nitihka penalam pengasih Tuhan, alit ati penulis Masmur meda Tuhan ulih ngenyauhka diri ari sida nembiak Iya ngelama nya. Pesakang [ketegangan] entara pengeringat enggau ukum Tuhan, ba sepiak tu, enggau pengasih enggau pengampun Tuhan, ba sepiak nyin, ngujungka penulis Masmur nangika pengeringat Tuhan nya tau majak nyadi lalu ngerusakka sida abis lengis (Mas. 80:16).

`Bacha Penyampau 6:22–27. Baka ni ku berekat tu dikena Masmur 80?`

Pantun Masmur tu nagih semaya Aron pasal berekat Allah Taala ti meruan ngagai sida nembiak Iya (P’pau. 6:22−27) lalu nyungkakka pengadang senentang pengasih Allah Taala ti deka menang ngalahka utai ti ngasuh mensia merinsa: “Bai kami pulai baru, O Allah Taala! Ayanka pengasih Nuan ke kami, ngambika kami diidupka!” (Mas. 80:3, NKJV; peda mega Mas. 80:7, 19, NKJV).

Leka jaku Hebrew ti disalin nyadi “pulai baru” ditu, endang dikena beulang kali dalam Bup Kudus ke alai Tuhan ngangauka sida nembiak Iya, ke udah limpang sereta nyepar jauh ke bukai, ngambika pulai baru ngagai Iya. Iya bekait rapat enggau penesal ati, nguing ninggalka dosa lalu pulai baru ngagai Allah Taala. Nya baru ‘Aku deka meri sida ati ti keran deka nemu Aku ti TUHAN. Nya baru sida deka nyadi nembiak Aku, lalu Aku deka nyadi Allah Taala sida, laban sida deka pulai baru ngagai Aku enggau pengabis ati sida’” (Jer. 24:7, NKJV).

`Baka ni ku nuan udah ngasaika diriempu penesal baka tu sebagai pemulai nuan ngagai Tuhan?`