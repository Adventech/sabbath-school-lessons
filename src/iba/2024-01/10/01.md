---
title:  Pelajar Diambi Ari Dulu Suba
date:   02/03/2024
---

### Bacha ka Pelajar Minggu Tu
Masmur 78, Masmur 105, Gal. 3:29, Masmur 106, Masmur 80, P’pau. 6:22–27, Masmur 135.

> <p>Ayat Dikingat</p>
> “Utai ti udah didinga sereta ditemu kitai, utai ti udah dipadahka aki ini kitai ngagai kitai. Kitai enda tau ngelalaika utai nya ari bala anak kitai. Kitai deka madahka utai nya ngagai serak ti nangkanka kitai pasal kuasa TUHAN, enggau pasal pemesai pengawa Iya enggau utai ti badas ti udah dikereja Iya.” (Masmur 78:3, 4, NKJV).

Dalam mayuh Masmur, pantun puji dia nusi pasal pengawa besai Tuhan dalam nyelamatka mensia. Sida Masmur nya suah digelar “Masmur sejarah keselamatan” tauka Masmur sejarah.” Sekeda nya ngapil ngagai sida nembiak Allah Taala, ngasuh sida belajar ari penyalah sida enggau penyalah aki ini sida. Sekeda Masmur sejarah nya ngundan pantun ti kebatang ngenang pengawa Allah Taala ti manah ari suba ungkup sida umat Iya lalu nya ngeringka pengarap sida dalam Tuhan, iya ke ulih sereta taluk ngelepaska sida ari penanggul sida maya nya.

Apil ti spesel senentang Masmur sejarah tu nya meh sida nyaup kitai meda pengidup kitai nyadika sebagi ari sejarah umat Allah Taaala lalu ngambi jerita lama nya nyadika jerita kitai empu. Laban kitai udah diiru kedalam ruang-bilik umat Allah Taala ti dulu kelia nya nengah Kristus (Rom. 8:15; Rom. 9:24–26; Gal. 4:6, 7), nya alai jerita lama umat Israel ti kelia nya endang amat jerita lama pengidup spiritual kitai mega. Nya alai, kitai ulih sereta patut amat belajar ari jerita lama sida, laban nya mega jerita lama kitai empu.

Batang tuju ke bendar nya meh kitai sedar ka tiap iti serak umat Tuhan bisi peranan ke penting dalam sejarah ngayanka tauka ngerembaika tuju Allah Taala ti pemadu iya dalam Laya Besai nya.

_*Pelajarka pelajar minggu tu kena nyediaka Sabat, March 9._