---
title:  Penaluk Tuhan ti Enda Ulih Ditagang
date:   03/03/2024
---

`Bacha Masmur 78. Nama tiga iti jeman dalam sejarah disebut dalam Masmur tu? Nama pelajar ti betandu ti diambi Asap ari tiap iti jeman nya?`

Lebuh diperatika baru sejarah bansa Israel nyata dipeda penaluk Allah Taala enggau pengenda taluk bansa Israel. Nya mega patut ngajar generasi tauka serak ti deka datai ngambika anang ngulang penyalah sida aki ini tu tang pechayaka Allah Taala lalu meruan taluk ngagai sempekat Iya. Penulis Masmur nguna sejarah nyadika sempama (Mas. 78:2), reti nya mensia patut berunding dalam-dalam ka berita pesan Masmur lalu ngiga reti iya ungkup diriempu. Masmur 78:2 nyadika nubuatan ti nusi chara Jesus ngajar ngena jaku sempama (Matt. 13:34, 35).

Masmur mega bisi ngenang maya Pemansut (Mas. 78:9−54), maya sida netap di Kanaan (Mas. 78:55−64), enggau maya David (Mas. 78:65−72). Iya mandangka pemanah utai ti dikereja Tuhan enggau konsekuensi [akibat] pengawa sida ke ngelanggar sempekat sida enggau Allah Taala. Sejarah Israel nusi mayuh bengkah chara Israel enda taluk ngagai Allah Taala, lebih agi pengawa sida ti nyembah engkeramba (Mas. 78:58).

Tang, penulis Masmur nyelinting batang kebuah Israel enda taluk: iya nya, sida enda ingatka utai ti udah dikereja Allah Taala ka sida, sida enda arapka Tuhan, lalu nguji Tuhan (Mas. 78:18, 41, 56) lalu angkat ngelaban Iya, lalu gagal ngintu adat Iya, sempekat Iya, enggau pesan Iya (Mas. 78:10, 37, 56). Ari nyelinting chara spesifik sida enda taluk baka tu, penulis Masmur madahka kebua bansa Israel ti dibuai dalam sejarah ketegal siti batang dosa, iya nya, Israel gagal arapka Tuhan (Mas. 78:7, 8).

Lebuh macha Masmur, alit ati kitai meda berapa degil ati sereta buta spiritual bansa Israel, enti dibandingka enggau Tuhan ti nadai nemu abis pengeliat ati enggau pengasih. Baka ni meh tiap iti rebak ke baru bangat lubah amat belajar neh?

Tang sebedau kitai kelalu balat ngakim rebak tauka serak ke dulu suba, lebih manah kitai meresa diriempu dulu. Kati, enda ka kitai suah enda ingatka pengawa besai Allah Taala ke udah sereta enda beberatka tuntutan sempekat Iya? Masmur enda ngajar kitai ngarapka kereja badas diriempu. Tang, Masmur 78 nunjukka berapa sia-sia ngapa akal mensia enti iya enda bepelasarka seruran sedarka penaluk Allah Taala sereta nerima pengasih Iya. Pengalah sida nembiak Tuhan dalam perang (Mas. 78:9, 62–64) nekanka pemerat ajar Masmur ti madahka pengawa mensia deka tetap gagal enti enda bepanggai ba penaluk Allah Taala.

`Nama pelajar ke udah dipelajarka nuan, tauka patut udah dipelajarka nuan, ari penyalah nuan ke dulu suba?`