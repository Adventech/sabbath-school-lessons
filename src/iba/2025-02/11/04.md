---
title:  Boas, Sebagai Penebus
date:   10/06/2025
---

Boas pen labuh pengerindu amat ka Rut lalu deka ngambi iya ka bini, tang bisi siti penanggul besai: bisi siku kaban ke lebih semak agi ke bisi hak nuntut indu nya enggau tanah nya mega. Enti kitai nganggap Boas nya nyempamaka Kristus, situasi tu ngayanka siti isu ti dipentaruhka dalam Laya Besai nya. Kristus rindu/sayauka kitai, tang bisi siku “kaban ke lebih semak agi” ke mega bisi ambu ba kitai: iya nya, Sitan.

`Nama ti dipadahka ayat-ayat tu pasal ambu Sitan keatas kitai mensia? (Jop 1:6–11; Matt. 4:8, 9; Jude 1:9; Luke 22:31).`

Lebuh Sitan datai ngagai siti miting di serega din, lebuh Allah Taala nanya ari ni penatai iya, Sitan nyaut: “Aku udah bejalai kia-kia, segau-segau nengah dunya tu.” (Jop 1:7), lalu lebuh Allah Taala nanya iya enti iya bisi meratika Jop ti lurus nya, Sitan ngambu Jop nya enggi iya, lalu ati Jop ke bendar ukai enggi Allah Taala. Iya ke bendar, Jop nyembah Nuan laban Nuan udah manah enggau iya. Uji enti nuan badu manah enggau iya, baru Nuan deka meda ati Jop deka nyembah sapa ke bendar iya.

Dalam Jude, kitai meda siti kenang ti ngelansa aja pasal siti jerita ke ditemu semua orang Israel: udah Moses ke mati lalu dikuburka Allah Taala (Ulang Adat 34:6), iya udah nya diangkatka idup baru. Taja pen utai tu enda silik ditusi, tang ayat nya empu, madahka Jesus berebut enggau Sitan ka bangkai Moses, reti nya Sitan ngambu diri bisi hak keatas Moses.

“Tu meh keterubah iya Jesus datai deka meri pengidup ngagai orang ke mati. Lebuh Raja pengidup enggau bala melikat Iya datai ngampir pendam [Moses] nya, Sitan pen irauka kuasa iya ti merintah. Enggau bala melikat iya ke jai Sitan datai lalu mantah penatai Jesus ngagai Kawasan ti diambu iya enggi iya nya. Enggau temegah iya ngambu Moses nya udah nyadi orang jil iya. Iya nekanka Moses pen enda ulih ngintu adat Allah Taala; lalu iya udah ngambuka diri empu mulia ti semina enggi Jehovah aja—tu meh dosa ti ngasuh Sitan udah dibuai ari serega—lalu ketegal udah ngelanggar adat Allah Taala tu Moses udah labuh ke dalam kuasa Sitan.”—Ellen G. White, Patriarchs and Prophets, p. 478. Nyata meh, Kristus madamka ambu Sitan nya, lalu Moses pen diangkatka ari pemati (peda Matt. 17:3).

Dalam Rut 4:1–12, Boas mansang ngagai pintu gerebang Betlehem—nengeri, ke endur Jesus datai ke dunya tu sebagai kaban semak kitai. Dia bala tuai-tuai begempuru, lalu pengujung iya kasut pen dipesilihka (tu kelai hak ngempu).

Pintu gerebang genturung pendiau selalu iya nyadi palan endur berandau lalu mutuska pekara: iya nyadika palan endur bechara. Iya ngingatka kitai pasal senario bechara dalam Daniel 7:13, 14, 22, 26, 27. Anang kitai lupaka siti aspek bechara tauka ngakim ti penting amat tu: pemutus pechara nya endang “ngarika bala nembiak Allah Taala” semina laban Kristus udah mayar ukum iya ungkup kitai, sama baka Boas bebayar ka adat ti patut kena ngulihka bini iya.