---
title:  Rut enggau Ester
date:   07/06/2025
---

### Bacha ka Pelajar Minggu Tu

Rut 1:1–5; Rut 2:5–20; Jop 1:6–11; Matt. 4:8, 9; Ester 3:1–14; P’dang. 12:14–17.

> <p>Ayat Dikingat</p>
> “Lebuh raja meda Kuin Ester bediri di luar, iya gaga meda iya, lalu iya ngedarka tungkat emas ngagai Ester. Udah nya Ester niki, lalu negu puting tungkat nya.” (Ester 5:2, NKJV).

Minggu tu kitai deka terus mungkar jerita-jerita ti nyempamaka pekara ti deka nyadi ba pengujung dunya. Ari ti ngena pekara ke amat nyadi enggau orang ke amat bisi, Allah Taala nyaup kitai meda utai ari perening Iya lalu nyaup kitai meretika baka ni nerangka nubuatan ti deka datai dudi hari nya, ti udah diberi kena nyaup ngeringka pengarap kitai.

Kitai nguing ngagai dua iku indu ti penting ke empu jerita ti udah negu ati mensia ari mayuh generasi ke enda alah diitung: Rut enggau Ester. Siku nya indu balu ke nadai orang ngempu, ke bulih pengadang ba siku lelaki ti nelap, ti benama Boas, kaban ti nyadi penebus iya. Penikah seduai udah nyadi jerita pengerindu ti pemadu dikerindauka orang Kristen ketegal chara jerita nya nyereminka pengerindu Kristus ka kitai. Indu ke siku agi, iya nya siku indu ke agi biak ke diau di menua orang bukai, iya ke tetemuka siti perambu ti deka munuh sida sebansa lalu nya ngujungka iya nyadi pelakun utama dalam drama tu ke alai iya ulih nyelamatka bansa sida.

Kitai nemu, dalam jaku nubuatan, indu nyadika simbol tauka lambang gerija Tuhan, ke meri mayuh penerang pasal baka ni Allah Taala meda sida nembiak Iya. Aram kitai meda jerita seduai tu dalam Bup Kudus, lalu ngambi pelajar ungkup kitai ari pengalaman pengidup seduai.

_*Pelajarka pelajar minggu tu kena nyediaka Sabat, June 14._