---
title:  Lapar Pungkang Dalam “Rumah Roti”
date:   08/06/2025
---

Orang ke mantah pengarap Kristen suah nunjuk ngagai penyai enggau pengasar ke bisi dalam pengidup di dunya tu nyadika bukti kena nunjukka: (a) Nadai bisi Allah Taala, tauka (b) Iya nadai kuasa tauka daya kena champur tangan lebuh utai jai nyadi, tauka (c) Iya enda pedulika kitai lebuh kitai pedis. Tang, mayuh ari jerita Bup Kudus, meri kitai bukti ti nunjukka semua jaku bantah nya enda betul magang. Endang amat, Allah Taala nejuka mensia ngetau buah pengawa sida ti ngelaban Iya. Tang, Tuhan enda nutup kebebasan kitai milih, Iya endang seruran bisi enggau kitai, seruran bekereja dalam sejarah mensia, seruran ngenyung kitai ke mua ngagai maya Iya deka mutarka penanggul dosa enggau pemerinsa ketegal iya. Jerita Rut nyadika chunto tu.

`Bacha Rut 1:1–5. Nama pemar tauka penusah ke nuntung Naomi seduai Rut, lalu nama kebuah iya nyadi? Baka ni ku tu nyereminka situasi ti ditapi seluruh mensia diatu?`

Bisi siti irony dipeda kitai dalam jaku pun jerita tu, iya nya: bisi lapar pungkang nyadi ba menua Judah, lalu nengeri Betlehem pen kena lapar pungkang, taja pen reti nama Betlehem tu, “rumah roti.” Kitai ngingatka Kebun Eden ke penuh enggau pemakai, ke alai Allah Taala madah ngagai Adam seduai Awa, “Nuan tau makai buah ari semua kayu dalam kebun tu” (P’kal. 2:16, NKJV). Mensia berengkah enggau pengidup ti belimpah, dibaruh ibun Penengkebang ti nelap, tang sida nyilih peranan sida ti nyadi pengibun utai ti udah digaga Allah Taala enggau pengidup ti nyadi ulun dosa. “Nuan deka bepeluh tusur ngulihka asil ari tanah, nyentuk ngagai maya nuan pulai baru ngagai tanah” Ku Allah Taala madah ngagai Adam (P’kal. 3:19, NKJV).

Baka Naomi, kitai udah dirampas reta ke asal iya diagihka Allah Taala ungkup kitai, lalu pengidup kitai udah nyadi pedis sereta merinsa. Eden udah diberi ngagai kitai nyadi pemeri, tang bepanggai ba syarat: mensia bebas ngelaban Tuhan, tang reti nya sida deka betanggung-jawap ka pengidup diri. Ari asal iya, kitai mensia patut nguasa sereta merintah dunya ti bedau bedosa tu, dibaruh berekat Allah Taala, tang diatu kitai diasuh merintah dunya ke udah bedosa. Mensia ke semina ngira diri aja sama berebut deka ngulihka pengeraja asal dunya tu ke ngujungka penyarut, pemedis, enggau pemerinsa ngemenuhka dunya tu.

Pemalat tragedi tu nyau enda ulih dikejakuka agi: dunya tu agi ngeluarka asil ti pemadu mayuh, lalu tu nyadika saksi ka pemesai pengerindu Allah Taala. Tang entara pengamu mensia enggau pengerusak ketegal dosa, dunya kitai tu kekadang baka ti merintah kitai lebih ari kitai ti merintah iya. Tang, bisi siti hari deka datai ila, lebuh semua nya deka abis magang.

`Udah bekau enam ribu taun di kuasa dosa enggau pemati, baka ni ku dunya tu mengkang mandangka pemanah pengerindu Allah Taala enggau kuasa Iya ti ngaga semua utai?`