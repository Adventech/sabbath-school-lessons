---
title:  Engka tu Meh Timpuh Nuan
date:   12/06/2025
---

Bisi sekeda orang Kristen deka agi berundingka utai ti pedis dalam nubuatan Bup Kudus. Kitai meda timpuh ke penuh penusah deka datai, lalu belajarka nubuatan tau beduduk ari penakut, numpuka perening ngagai penusah ti deka datai lalu ukai ba saut ti udah disemayaka kena mutarka penusah nya. Tuhan enda mungkus timpuh dudi hari enggau kulit manis diluar, tang iya terus terang madahka utai ti deka nyadi ari diatu nyentuk ngagai pengujung laya besai nya ila, nya alai beguna amat kitai selalu macha jerita nya sampai ke ujung.

Kitai meda dalam nubuatan baka ni Allah Taala mandangka pemendar pasal pengerusak ti udah nyadi ketegal mensia ngelaban Tuhan, lalu Iya mandangka ngagai kitai konsekuensi [akibat] iya. Tang, taja pia, Iya selalu meri kitai pengadang [harapan]. Sekeda orang merening ngagai nubuatan pasal Krisis ti penudi nya—iya nya, “timpuh penusah Jakop”—enggau ati ke takut sereta begetar. Sigi amat, timpuh ti penudi nya ila endang timpuh ti pedis ungkup sida nembiak Allah Taala. Tang, baka nubuatan pasal timpuh ti pedis nya amat deka nyadi, baka nya mega jaku semaya Tuhan ti deka nyelamatka sida nembiak Iya, amat deka nyadi.

Dalam Pemandang 12, antu Sitan ngagai bini Kristus [gerija] enggau pengeransi besai, tang Allah Taala datai lalu nyelamatka iya. Jerita Ester mega bisi ngembuan indu kuin ke bajik ti megai peranan besai dalam drama nya, lalu Allah Taala nguna iya enggau chara ti besai kena nyelamatka sida nembiak Iya.

`Bacha Ester 4:13, 14; Ester 5:1–3; enggau Ester 9:20–28. Nama pelajaar ke ulih diambi kitai ari ayat-ayat tu senentang penusah enggau nasit kitai ba timpuh pengujung sejarah dunya tu ila?`

Allah Taala udah numbuhka gerija Iya ti penudi tu ungkup napi timpuh ti spesifik dalam sejarah. Lebuh 1,260 hari/taun Jeman Pemetang kelia datai ba pengujung iya, Allah Taala mai “bini” Iya pansut ari belalai (bandingka enggau P’dang. 12:14) ngambika nyadung pesan pengasih Iya ti penudi ngagai dunya: iya nya, pesan tiga melikat. Engka tu meh kebuah kitai bisi ditu ba timpuh ke baka tu (Ester 4:14).

Ester nemu diri enda kediri besatup enggau penusah ti deka dikereja Haman ngagai sida sebansa: iya bulih sukung ari raja empu, lalu bansa sida pen diselamatka. Kitai mega enda kediri lebuh kitai datai ba timpuh pengujung sejarah dunya tu—laban Raja bisi setanah enggau kitai, lalu sida nembiak Allah Taala deka diselamatka mega.

`Ungkup sida nembiak Tuhan, semua utai mujur magang ba pengujung iya, dalam jerita tu. Tang, utai enda selalu iya nyadi baka nya, enda iya? Nya alai, nama kebuah kitai mesti selalu meda utai dalam timpuh panjai ngambika kitai ulih bepegai terus ba pengadang ke dikembuan kitai dalam Kristus?`