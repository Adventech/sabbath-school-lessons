---
title:  Pengawa Nesal Ati
date:   23/06/2025
---

Jonah mai pesan ti nyemetak ungkup orang Nineveh. “Jonah lalu belabuh bejalai nengah nengeri nya, lalu lebuh iya udah bejalai sehari, iya lalu bejaku enggau orang dia madahka pesan TUHAN, ‘Dalam empat puluh hari da agi nengeri Nineweh deka dirusak!’” (Jon. 3:4, NKJV). Udah nyata amat nengeri nya deka diukum. Kati enda pia deh, jaku nya pansut ari mulut nabi Tuhan empu, enda iya?

Tang, taja pia, nama nyadi enggau Nineveh udah nya?

`Bacha Jonah 3:5–10. Enti baka nya, nama kebuah jaku nubuatan tu enda dikamatka deh?`

Ya, semua sida ba nengeri nya nesal ati, lalu pengerusak ti ditilit nya pen enda nyadi datai, lebuh maya nya. “Pengerusak sida enda nyadi dipejalaika, lalu Allah Taala orang Israel pen dipuji sereta dibasa di seluruh dunya orang kapir, lalu adat Iya mega dibasa. Nyau beberapa taun udah nya baru Nineveh dialahka bansa bukai ke ngelingi sida ketegal sida udah lupaka Allah Taala laban penyumbung sida.”—Ellen G. White, Prophets and Kings, p. 271.

Kati tau utai baka tu nyadi baru ba timpuh pengujung dunya tu lebuh pesan ti penudi nya ditusi ngagai dunya ti bedosa tu? Ya—enggau enda. Reti nya, deka bisi, di serata dunya tu, mayuh orang ti deka ngasika kangau “Pansut ari iya, kita ke nembiak Aku, enggai ke kita bedosa enggau iya,

enggai ke kita sama enggau iya natka penusah ti besai” (P’dang. 18:4, NKJV). Di serata dunya tu, mensia deka angkat bediri ngelaban jelu nya, lalu deka “ngasika pesan Allah Taala, sereta tetap ati arapka Jesus” [tauka ngintu pengarap Jesus] (P’dang. 14:12). Bala sida tu, baka orang Nineveh, enda deka kena ukum ti ninggang orang ke enda selamat.

Dalam timpuh ti sama, taja pen sekeda nubuatan, baka jaku Tuhan ti madahka Nineveh deka dirusak, nya diberi enggau syarat; iya tentu deka dirusak enti sida enda nesal ati lalu ninggalka dosa sida (peda Jer. 18:7–10). Tang, bisi ga sekeda nubuatan ti nadai nitihka syarat tu. Sida nya tetap deka dikamatka, enda ngira respons ari mensia. Nubuatan pasal Messiah pasal penatai Kristus keterubah enggau kedua kali, tanda jelu nya, penuang tujuh penusah besai, pengawa ti beperinsaka orang ti arap ba timpuh pengujung tu—semua nya enda bersyarat; sida nya tetap deka nyadi enda ngira nama pen ti deka digaga mensia. Utai ti digaga mensia, enggau pilihan ti digaga sida, deka nentuka ba sepiak sapa sida bediri lebuh peristiwa ti penudi deka nyadi, baka ti udah dipadah sida nabi.

`Nama pilihan ti digaga nuan diatu ke ulih nyaup nentuka nama pilihan ti deka digaga nuan lebuh nya ila lebuh isu pasal nyembah Allah Taala tauka anak patung jelu nya dipejalaika ila?`