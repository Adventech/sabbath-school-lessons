---
title:  Sungai Eupratis Rangkai
date:   25/06/2025
---

Siti ari pengering Babilon nya meh baka ni Sungai Eupratis anyut ensuruk dinding kuta iya, mekal nengeri nya enggau chukup ai. Tang, nya mega nyadi pengelemi iya. Siku Kuin orang Babilon kelia, ke benama Nitocris, udah ngaduka tanah nebing sungai nya ngambika bisi jalai tama ngagai nengeri nya, lalu dalam proses nya iya udah ngelimpangka ai Sungai nya ngagai tanah paya ngambika bala pengereja pengawa nya ulih ngereja pengawa sida enggau mujur. Sairus mega nemu iya ulih ngereja utai ke sama, ngerangkaika Sungai Eupratis ngambika bala sedadu iya ulih tama kedalam nengeri nya ensuruk dinding kuta. Sekali sida udah tama ngelebus dinding kuta nya, sida meda dinding kuta ti nitihka tebing Sungai nya nadai dijaga, nya alai nengeri nya pen mudah amat ulih dialahka sida dalam semalam aja. Penulis sejarah bansa Grika kelia, ke benama Herodotus madahka kitai, “orang ke diau ba puak nengeri Babilon nya enda nemu kawasan luar bandar udah dilanggar munsuh, laban maya nya sida benung ba pengerami gawai besai, lalu semua orang benung betanda, benung ngelantangka diri enggau naka iya.”—Herodotus, The Histories, Tom Holland, trans. (New York: Penguin, 2015), p. 94. Nadai salah kitai enti ngumbai gawai tu meh pengerami gawai besai ti sama, ti disebut dalam Daniel 5.

`Bacha Daniel 5:18–31 enggau Pemandang 16:12–19. Nama penyemaka dipeda nuan dalam sekeda penusah [kutuk] dalam Pemandang enggau jerita pasal pengalah Babilon?`

Lebuh nerangka baka ni sida deka ngelala tanda-tanda timpuh, Jesus ngelalau bala murid Iya, “Nya alai, bejaga kita, laban kita enda nemu hari Tuhan kita deka datai. Tang kita enda tau enda nemu tu, enti orang ke bempu rumah nemu kemaya penchuri deka datai, iya tentu deka bejaga lalu enda nejuka rumah iya dirumpak” (Matt. 24:42, 43, NKJV). Sama baka lebuh Babilon dialahka munsuh, penatai Jesus ti ngenyit nya deka ngenyitka Babilon moden. Tang, utai enda ibuh nyadi baka nya; kitai udah diberi chukup mayuh bukti dalam mayuh nubuatan, pasal penatai Jesus enda lama da agi.

Dunya tu deka tekenyit ukai semina laban iya enda nemu pasal utai ti udah dipadahka Tuhan; iya deka tekenyit laban iya udah milih enggai arapka utai ti dipadahka Tuhan deka nyadi amat deka nyadi.

`Bacha Pemandang 16:15. Nama pesan injil ke bisi dalam ayat tu, taja pen kitai udah diberi mayuh jaku tangkan [amaran] pasal timpuh pengujung dunya tu? Nama reti “enda bejalai telanjai”?`