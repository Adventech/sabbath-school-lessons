---
title:  Pengerami Makai Besai Belsasar
date:   24/06/2025
---

Selepas nengeri Nineveh dialahka (taun 612 B.C.) bala serakup sedadu orang Media enggau Babilon (ti diuluka apai Nebukadnesar), nengeri Babilon ngasaika pengarap sida udah nyungkak idup baru, baka ti nadai kala diasaika sida dalam nengeri nya kenyau ari jeman Hammurabi, ke udah meri sida adat. Dibaruh Nebukadnesar, ke nadai agi penanggul ari serang orang Asiria, nengeri Babilon mansang maju dalam pengaya enggau pengaruh nyentukka bansa bukai ke ngelingi dia nyau nadai pilihan bukai tang nunduk semadi meh ngagai kuasa iya. Iya meh nyadi indu Kuin dunya tu, lalu semua bansa bukai enda tau enda ngaku diri taluk sereta nunduk ngagai iya enti sida mega deka mansang maju.

Dalam timpuh ti sama, naka ke ulih ditemu kitai, Nebukadnesar mati dalam pengarap ka Allah Taala, iya ngaku Allah Taala ti disembah Daniel, nya meh ke bisi hak merintah semua bansa mensia (Dan. 4:34–37). Jerita ti nangkanka nya ti diberi Daniel iya nya pasal Belsasar, ti nyadi ‘pemangku’ raja.

`Bacha Daniel 5:1–31. Nama pesan spiritual ke penting ulih diambi kitai ari jerita tu? Nama ti pengujung iya ngasuh Belsasar labuh?`

Bagi jerita tu ke pemadu ngenusahka ati, sereta trajis ditemu dalam Daniel 5:22. Sapengudah ti ngingatka raja pasal pengelabuh enggau pengangkat baru Nebukadnesar, Daniel pen bejaku enggau iya, “Tang nuan, Belsasar, ke anak iya, enda ngemaruhka diri, taja pen nuan nemu semua utai tu” (NKJV). Reti nya, taja pen iya udah bisi peluang nemu pemendar; taja pen iya engka bisi meda ka diriempu utai ti udah nyadi ngagai Nebukadnesar—iya mutus enda pedulika semua utai ti udah nyadi nya, tang, majakka diri nengah jalai ti sama, ti udah mai penusah besai ngagai raja ke dulu ari iya.

Sama baka Nebukadnesar ke udah nirika engkeramba emas, Belsasar udah terang ngelaban utai ti udah dipadahka Allah Taala Daniel deka nyadi. Lebuh iya bekenaka perengka Kaaba enggau chara ti ngeleseka iya, Belsasar ngemesaika fakta Babilon ke udah ngalahka orang Judah lalu diatu ngembuan semua perengka kudus Allah Taala. Enggau jaku bukai, sida mandangka diri lebih besai ari Allah Taala ke udah nilit pengerusak sida.

Iya ke bendar, utai ti dikereja sida nya nunjukka sida ngelaban penuh, taja pen Belsasar udah diberi lebih ari chukup “bukti” ke patut ngasuh iya lebih nemu agi. Iya udah diberi chukup penemu dalam pala dikena nemu pemendar; tang, penanggul iya, ukai ba pala, tang ba ati iya. Ba pengujung dunya ila, lebuh krisis ti penudi nyadi di dunya tu, mensia deka diberi peluang ti chukup ngambika nemu pemendar, mega. Utai ti deka nentuka pilihan sida, sama baka enggi Belsasar, nya meh ati sida.