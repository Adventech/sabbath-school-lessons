---
title:  Nabi ti Lembau Ngereja Pengawa
date:   22/06/2025
---

Jerita Jonah (peda Jonah 1–4), taja pen ringkas aja, tang bisi empas ti besai. Mayuh orang ti arap udah meda gambar diriempu dalam nabi ti lembau tu. Jerita tu mega ngundan penyemaka ngagai pekara-pekara ti deka nyadi ba pengujung dunya ila.

`Bacha Matthew 12:38–42. Ni bagi dalam jerita Jonah ke disebut Jesus lebuh iya bejaku ngagai sida pengajar adat enggau Parisi? Nama pelajar senentang pengawa Tuhan ti ngakim bisi ditemu dalam jaku Jesus ditu?`

Jesus madahka diri lebih besai ari Jonah. Iya nemu penatai Iya ngagai dunya tu reti nya regang, tang tetap ga Iya datai laban Iya deka “ngiga lalu nyelamatka orang ke tesat” (Luke 19:10). Jonah diau dalam perut ikan besai pengelama tiga hari ketegal dosa iya empu; Jesus diau tiga hari dalam pendam ketegal dosa kitai. Nya meh rega kena nyelamatka mensia ke udah tesat tauka lenyau.

Kemaya hari tu, kitai ngumbai Jonah nya meh nabi ke lembau, iya ke enggai ngagai Nineveh. Ari peda mensia, mudah kitai paham ka nya: orang bansa Asiria nya meh rejim ke jai: sida ngalahka bansa bukai lalu munuh sida ngena chara ti pemadu jai. Sapa orang ke betul runding ke sanggup ngenataika jaku pesan Tuhan pasal nesal ati ngagai indu nengeri orang ke jai baka nya?

Bisi siti masa ti penting dalam jerita nya ke nunjuk ke mua ngagai raban pergerakan ti penudi: lebuh Jonah ditanya, sapa iya, iya nyaut, “Aku tu orang Hebrew. Aku nyembah TUHAN Allah Taala ti di serega, ke ngaga tanah enggau tasik.”—jaku ke nyau deka munyi pesan melikat ti keterubah (Jon. 1:9, NKJV; P’dang. 14:7). Enggau bendar, jaku iya ti nyemetak ti madahka Tuhan Allah Taala nya meh “ke ngaga tanah enggau tasik” endang nunjuk ngagai Tuhan sebagai Penengkebang. Fakta tu meh nyadika kebuah alai kitai patut nyembah Iya, lalu pengawa nyembah nya sigi puak semua pekara ti penudi deka nyadi.

Dalam timpuh ti sama, kitai mega udah diarah ngambika nusi berita pesan ti enda rindu orang dalam Babilon spiritual ninga iya. Jaku ti ngangauka orang “pansut ari iya, kita ke nembiak Aku” (P’dang. 18:4, NKJV) reti nya madah ngagai dunya sida mesti nesal—pesan ke selalu ngasuh mayuh orang meri respons ti negatif—taja pen dikenataika enggau chara ti pemadu alus pen. Sapa kitai ke enda kala nerima respons ti negatif, tauka kasar, ari orang lebuh kitai nusi injil Tuhan? Tu endang asam-garam pengawa Tuhan.

`Berapa mayuh Jonah dipeda nuan dalam diriempu? Baka ni ku nuan deka ulih mansutka diri ari sikap ti salah tu?`