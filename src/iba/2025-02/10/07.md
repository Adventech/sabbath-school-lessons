---
title:  Tambah Penemu
date:   06/06/2025
---

Bacha Ellen G. White, “The Flood,” pp. 101, 102, in Patriarchs and Prophets.

“Imam besai enda ulih ngetanka diri tauka sida nembiak iya ngelaban jaku dawa Sitan. Iya nadai ngambu orang Israel nya nadai bisi penyalah. Ngena gari ti kamah, ti nyempamaka dosa mensia mayuh, ke dibai iya ti nyadi pengari sida, iya bediri ba mua Melikat nya, sambil ngaku penyalah sida, taja pia, iya nunjuk ngagai penesal enggau pemaruh ati sida, lalu ngarapka pengasih Penebus ti ngampun dosa. Enggau pengarap iya nuntut jaku semaya Allah Taala. . . .

“Sitan ti nawa sida ti ngiga Tuhan ukai laban iya enda lantang ati ka dosa sida. Iya ke bendar, iya lantang amat ati meda penyai perangai sida; laban iya nemu semina nengah pengawa sida ti ngelaban adat Allah Taala iya bulih kuasa ngalahka sida. Iya nawa sida ketegal iya begedika Kristus. Nengah pelan keselamatan nya, Jesus ngerusakka kuasa Sitan ti masung raban mensia lalu ngelepaska sida ari kuasa iya. . . .

“Ngena pengering diriempu, mensia enda ulih ngetanka diri ngelaban jaku dawa Sitan. Ngena gari ti kamah laban dosa, ngaku penyalah diri, iya bediri ba mua Allah Taala. Tang Jesus, Lawyer kitai, bejaku ngarika semua orang ke udah nesal ati lalu enggau pengarap udah mutus ati deka nyerahka pengidup sida ngagai Iya. Iya ngapil ka sida, lalu ngena bukti regang atas Kalvari, Iya ngalahka Sitan ti nawa sida. Pengasi Iya ti sempurna ka adat Allah Taala udah meri iya semua kuasa di serega enggau di dunya, lalu Iya nuntut ari Apai Iya pengasih enggau pengampun ka mensia ti bedosa.”—Ellen G. White, Prophets and Kings, pp. 583–586.

**Tanya Ti Deka Dipejuraika:**

`Jesus madah ngagai bala murid Iya, sida diau di dunya, tang ukai enggi dunya. (Peda John 15:19, John 17:14–16.) Baka ni ku kitai deka nimbang tanggung-pengawa kitai ti deka narit dunya tu enggau pengawa kitai ti “ngintu diri tuchi ari penyai dunya” tu? (James 1:27).`

`Nama ti diajar pengawa Noah ti ngenataika pesan nya sebedau Bah datai ngagai kitai pasal baka ni laya besai nya bejalai? Baka ni ku peranan kitai kemaya hari tu sama baka nya?`

`Sebedau nunu orang ke bedosa nya enggau api ti datai ari serega (baka ti dikereja Iya ngagai Sodom), Allah Taala deka ngangkatka sida ari pemati lalu ngemendarka Sitan bekereja enggau sida enda lama (P’dang. 20:7–9). Nama kebuah ke ulih dirunding nuan alai tu meh langkah penudi ti enda tau enda dikereja sebedau Allah Taala ngaga semua utai nyadi betul baru?`

`Lebuh nuan berundingka semua jerita ke dipelajarka kitai minggu tu, nama jaku lalau tauka jaku tangkan ke ditemu nuan dia ungkup pengidup nuan empu? Nama ti diajar jerita-jerita nya pasal pengadang [harapan] nuan dalam Kristus?`