---
title:  Pengakim Sebedau Penatai Jesus
date:   05/06/2025
---

Penerang pasal pengawa bechara tauka ngakim ke ditemu dalam Daniel 7 meri kitai peluang enda lama nyenguk utai di belakang tabir—lalu meda baka ni Allah Taala mutarka penanggul dosa, sambil Iya terus nyelamatka orang ti milih deka idup dalam kaul sempekat enggau Iya.

`Bacha penerang pasal pengawa ngakim tikas pemansik ti diberi dalam Daniel 7:9, 10, 13, 14, 22, 26, enggau 27. Nama batang fokus iya dalam pengawa ngakim tu? Nama pemutus ti diberi ba pengujung proses nya? Nama ti dipadahka tu ngagai kitai pasal pelan keselamatan nya?`

Nadai ditanyaka agi, mensia sigi deka diakim ulih Allah Taala. Pengajar 12:14 terang madahka “Allah Taala deka ngakim semua utai ti dikereja kitai” (NKJV), lalu Paul ngingatka kitai ngambika enda ibuh ngakim pangan diri, “Laban semua kitai deka bediri di mua Allah Taala, lalu diakim Iya” (Rom. 14:10). Iya ke bendar, Allah Taala sigi enda begunaka bup rekod kena nemu sapa ti selamat enggau enda selamat, tang bala melikat–ke selama tu meresa pelan keselamatan nya (1 Pet. 1:12)–tentu bisi mayuh utai tanya. Sida udah nyadi saksi ke meda Sitan angkat ngelaban Tuhan, lalu meda sebagi ari tiga bagi bala melikat serega dibuai ari serega (P’dang. 12:4)—lalu diatu Allah Taala benung mai kitai tama ngadap mua Iya. Allah Taala muka bup-bup Iya lalu ngemendarka orang ti selamat meda semua utai di dalam nya.

Jerita Abraham ti bendar betawarka Sodom enggau Gomorah—ti nyempamaka pengawa ngakim ila—meri kitai beberapa iti penerang ti penting pasal pengakim nya ila. Dosa-dosa Sodom sigi nyata benung dipansik; Allah Taala madahka penyai nengeri nya amat besai datai iya udah didawa udah ngereja utai ti amat jai (P’kal. 18:20). Tang ukai semina Sodom enggau Gomorah aja ti benung dipansik sebedau seduai dirusakka. Allah Taala mega udah meri peluang ka Abraham kena meratika sekalika Allah Taala ngereja utai ti lurus tauka adil dalam pemutus Iya ti deka ngerusakka orang ke jai.

Dalam timpuh ke sama, sapa ke pegari ba palan ngakim di serega nya, dalam Daniel 7, enti ukai “Anak Mensia,” Jesus (Dan. 7:13, peda mega Matt. 20:28), lalu Iya ke pegari nya meh nyadika kebuah pemutus pechara nya “ngarika bala nembiak Allah Taala ti Pemadu Tinggi” (Dan. 7:22, NKJV). Pengelurus Iya ti sempurna nya aja ti ngemujurka sida nembiak Iya dalam pengakim nya.

`Bayangkan diri nuan bediri ba mua Hakim lalu semua resia pengidup nuan dipandangka magang ba mua Allah Taala ti kudus. Nama pengadang [harapan] nuan ba timpuh ngakim nya? (Peda pelajar hari Jumaat).`