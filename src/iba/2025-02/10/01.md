---
title:  Ba Sida ke Alai Pengujung Udah Datai
date:   31/05/2025
---

### Bacha ka Pelajar Minggu Tu

P’dang. 6:12–17; Matt. 24:36–44; P’kal. 6:1–8; 2 Pet. 2:4–11; P’kal. 18:17–32; Dan. 7:9, 10.

> <p>Ayat Dikingat</p>
> “Semua utai tu nyadi ba sida ngambika nyadika chunto ke kitai, lalu utai nya dituliska kena ngajar kitai, laban pengujung dunya udah datai ba kitai. Nya alai enti kita ngumbai diri bediri tegap, bejaga kita ngambika kita enda rebah” (1 Korint 10:11, 12, NKJV).

Bup Kudus endang penuh enggau jerita pasal sida nembiak Allah Taala ti nunjuk ngagai pekara ti deka nyadi dudi hari ila, ti nyadika kunchi dikena nyaup kitai meretika “pemendar ke diatu.” Iya ke bendar, sekeda ari jerita nya ngayuka pekara ti deka nyadi ba timpuh pengujung enggau chukup silik, ti meri kitai pelasar ti lebih luas agi kena meretika nubuatan-nubuatan Daniel enggau Pemandang enggau lebih terang agi.

Enggau enda ngerampas kebebasan kitai milih, Allah Taala ulih nguingka pekara-pekara ti nyadi ba pengujung dunya tu, pekara ke udah dipandangka Iya ngagai sida nabi. Sekeda jerita ti penting nya nyata dipeda, laban Penyanggup Baru nyengala nyebut sida nya bejaku pasal pekara ti nyadi ba pengujung dunya: Sodom enggau Gomorah, Bah, enggau ke bukai. Sekeda ke bukai deka diperundingka sereta dipansik enggau lebih lenak ngambika kitai ulih tetemuka sida ari entara pemendar-pemendar ke udah diberi ngagai kitai dalam Jaku Allah Taala.

Selama beberapa minggu ti deka datai tu, kitai deka mansik beberapa iti jerita ti penting ngambika kitai ulih meda nama jaku sida pasal pekara-pekara ti deka nyadi, baka, Penatai ti Kedua Kali, ngakim tikas pemansik, krisis ti penudi, enggau mayuh pekara ke bukai. Lalu, dalam semua nya, kitai meda Kristus ba tengah-tengah iya, laban Iya endang pelasar sereta ujung tuju semua pengawa nubuatan kitai.

_*Pelajarka pelajar minggu tu kena nyediaka Sabat, June 7._