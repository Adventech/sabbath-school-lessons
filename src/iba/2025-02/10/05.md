---
title:  Hakim Ungkup Semua Dunya
date:   04/06/2025
---

Sebedau Sodom dirusakka, bisi siti jerita ti nyelai mimit nyadi ba emperan Mamre. Allah Taala pegari ngagai Abraham, disempulang dua iku melikat. Lebuh Abraham meda sida, iya ngelaluka sida ke rumah lalu mai sida makai, lalu dia meh Allah Taala meri semaya ti madahka Abraham seduai bini iya Sarah deka ngadaka anak lelaki ti deka nurunka Messiah. Endang amai, Jesus, datai ari peturun Abraham (bandingka enggua Gal. 3:16). Udah nya jerita nya terus nguing ngagai hal dua iti nengeri ti penuh penyai ba emperan nya.

`Bacha Pemungkal 18:17–32. Nama ti dipelajarka kitai ari ayat-ayat tu pasal perangai Allah Taala enggau chara Iya deka mutarka penanggul penyai ba dunya tu pengujung iya?`

Tuhan enda ‘wajib’ meri kitai penerang ke sebarang utai, tang Iya udah mutus enda ngelalaika tuju enggau perambu Iya ungkup mensia. “TUHAN ti Pemadu Tinggi nadai kala ngereja utai ngapa,” ku nabi Amos madah ngagai kitai, “enti Iya empai mandangka resia Iya dulu ngagai bala nembiak Iya, iya nya sida nabi” (Amos 3:7, NKJV).

Sebedau Allah Taala ngerusakka Sodom enggau Gomorah, Iya mutuska utai ti pemadu betul dikereja Iya nya meh madahka ngagai Abraham utai ti deka nyadi, pasal utai ti deka disaksika iya enda lama agi.

Allah Taala berandau enggau Abraham sekumbang dua iku melikat nya mansang ngagai nengeri ti jai nya lalu ngangauka orang ti deka ninga amaran nya ngambika pansut ari nengeri nya. Tu nyau ngasuh kitai ngingatka melikat nubuatan ti deka ngereja pengawa ti sama ba timpuh pengujung ila, lebuh iya ngangauka sida nembiak Allah Taala ke diau dalam Babilon ngambika pansut ari iya (P’dang. 14:6–12, P’dang. 18:1–4). Sekumbang amaran ti penudi nya diberi melikat, Allah Taala bejurai enggau Abraham pasal utai ti deka nyadi, lalu Tuhan sanggup ka Diri ditanya Abraham beberapa iti tanya.

“Nuan tentu enggai munuh sida ke nadai penyalah sama enggau sida ke bepenyalah.” Abraham nanya, “Kati enda ka Hakim ke ngakim semua dunya [patut] ngakim enggau lurus?” (P’kal. 18:25, NKJV). Abraham ukai semina meresa kes Sodom, iya mega meresa perangai Allah Taala. Baka nya mega, sebedau pengujung dunya datai, Allah Taala muka bup-bup di serega (P’dang. 20:4, 11–15) lalu ngasuh kitai meresa semua bukti sebedau Iya nurunka api ngagai dunya tu. Reti nya, kitai bisi timpuh seribu taun endur bulih saut ngagai mayuh tanya kitai, ke diatu, mengkang nadai disaut.

`Sebedau Tuhan bejalaika ukum ti penudi iya ngagai orang ti enda selamat, Iya meri kitai seribu taun kena kitai meretika utai ti deka nyadi ngagai sapa sereta nama kebuah iya. Nama ti dipadahka tu ngagai kitai pasal berapa tebuka Tuhan nya ngagai pansik tauka peresa ti dipejalaika mensia ke udah ditempa iya—mensia ti begantung penuh ka pengidup ba Iya—ke nadai bisi hak sama sekali patut nemu semua utai tu?`