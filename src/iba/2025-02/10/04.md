---
title:  Jerita Sodom Enggau Gomorah
date:   03/06/2025
---

Bisi siti agi jerita penting dalam Penyanggup Lama ke disebut Peter lebuh iya bejaku pasal pekara-pekara ti deka nyadi ba timpuh pengujung dunya: iya nya, pengerusak Sodom enggau Gomorah. Dua iti nengeri ba emperan tu udah nyadi tampak berita ketegal penyai sida lalu nyadika chunto keterubah iya nengeri ke dirusakka enggau api ke datai ari serega.

`Bacha 2 Peter 2:4–11, Jude 5–8, enggau Esekiel 16:46–50—lalu peratika semua butiran iya. Baka gaya kondisi perangai moral sida dalam nengeri nya ke ngujungka iya dirusakka, lalu baka keadaan ti sebaka bisi nyadi dalam dunya kitai ke diatu?`

Jaku tangkan [amaran] ti diberi ngagai mensia ti idup ba pengujung dunya tu nengah jerita Sodom enggau Gomorah tu terang amat, iya nya: pengujung iya ila, orang ke jai deka mega dirusakka ngena api, baka ti terang amat dipadahka dalam Pemandang 20. Dosa endang landik nipu kitai lalu ngemutaka mata kitai ngambika enda meda gaya ati kitai empu, ngelamun penyalah diri ngena lapis penemu ti ngumbai diri betul, tang meda enggau terang penyalah ti dikereja orang bukai. Dalam bagi ti sama ke endur Allah bejaku pasal berapa mayuh pengerindu ke udah dituang Iya ngagai bansa mensia, Iya mega meri jaku tangkan ngagai bansa mensia, taja pen sida enda ngaga dosa ti sama (Esek. 16:47), iya ke bendar iya, iya udah nyadi lebih jai agi ari Sodom.

Israel udah “nyadi indu sundal” (Esek. 16:41), udah bambai spiritul. Runding nuan berapa tenkenyit ati sida nembiak Tuhan lebuh sida ninga jaku Tuhan ti madahka sida lebih jai agi orang ti tebilang penyai sida.

Tu ukai utai ti baru nyadi, ukai semina ba bansa Israel kelia, tang mega ba semua bansa mensia. Dalam Rome 1:18–32, Paul ngerintaika tusun penyai mensia ti panjai amat, ke ulih diambi kitai ari surat berita kitai kemaya hari tu mega. Paul bejaku pasal dosa enggau penyalah orang bansa bukai ukai ngambika orang Israel tau ngasaika sida lebih manah ari bansa bukai tang ngambika nembiak Allah Taala tau pengujung iya mereti pasal pemerat dosa sida empu. Nathan ngereja baka tu lebuh iya bejaku enggau David: iya nusi jerita pasal siku orang kaya ke ngenchuri anak domba siku orang ke miskin. Jerita nya ngasuh David balat ringat (2 Sam. 12:5, NKJV), laban pengawa nya dipeda balat enda adil; lalu udah nya, sapengudah Nathan madah, “orang nya nuan empu!” (2 Sam. 12:7, NKJV) nya baru David meda diriempu dalam jerita nya.

Penting kitai ngingatka Bup Kudus nya ukai semina bejaku ngagai orang dunya di luar din, tang ngagai sida nembiak Allah Taala empu. Lebuh kitai meda dosa orang ke pemadu jai disebut dalam Pemandang 13 tauka 17, tu nyadika tangkan ngagai kitai, mega, kitai tau amat kena panjuk ti sama.