---
title:  Pengawa Nginjil Noah
date:   02/06/2025
---

Peter ngingatka kitai mayuh amat orang ti enda deka besediaka penatai Jesus baru laban sida “sengaja enggai arap” (2 Pet. 3:5, NKJV) ka utai ti udah nyadi ba Ai Bah Noah. Kemaya hari tu, taja pen seluruh dunya tu sama bisi jerita pasal Bah besai nya (mayuh budaya dalam dunya tu, berengkah ari orang Grika kelia, ngagai orang bansa Maya, sama bisi jerita pasal Ai Bah Besai nya), tang jerita Bah Noah nya meh siti ari jerita Bup Kudus ke pemadu dikeleseka mensia. Baka ke udah dipadahka dulu, seluruh dunya deka sengaja enggai arapka jerita nya, ngumbai iya mitos aja, taja pen iya terang ditusi dalam Penyanggup Lama sereta suah disebut dalam Penyanggup Baru.

`Jesus madahka keadaan dunya diatu deka nyadi “baka lebuh maya Noah kelia” dalam Matthew 24:37-39. Bandingka ayat tu enggau Pemungkal 6:1–8. Baka ni gaya adat moral [ulah] orang maya nya kelia ke ngujungka Bah nya datai? Nama keadaan ti sebaka entara dua maya tu?`

Bisi siti agi pelajar ti penting ungkup sida nembiak Allah Taala ba timpuh pengujung dunya tu ke datai ari pansik pelajar ti silik. Hebrews 11:7 madah ngagai kitai Noah “ngaga sebuah bandung kena iya ngidupka sida sebilik. Nya meh jalai orang di dunya tu diukum, lalu Noah nerima ari Allah Taala pengelurus ti datai ulih pengarap” (NKJV).

Uji nuan berunding nuan meritaka injil selama 120 taun, tang pengujung iya nadai bulih asil kelimpah ari kita diri sebilik aja tama kedalam bandung nya. Enti Noah nya guru injil dalam jeman moden tu, udah tentu kitai muai iya sebagai orang ti gagal: laban udah lebih seratus taun nginjil tang nadai bulih asil.

Seninjik ga, kemaya hari tu, mayuh bengkah endur di dunya tu ke benung tebuka nerima berita tiga melikat nya. Pengawa nginjil—ti nusi ajar kitai SDA ti unik nya—nyata mujur sereta maju di mayuh bengkah menua, lalu mayuh amat mensia ke udah tebuka deka nemu Jesus. Naka ke udah, nadai ga kitai udah meda kitai nadai bulih asil, taja pen kitai udah dipadahka bisi maya deka datai lebuh “timpuh deka abis, lalu pintu pengasih deka ditutup. Nya alai, dalam jaku siti ayat ti pandak aja, “sida ke endang udah sedia nya tama enggau lelaki nya ngagai pengerami gawai tikah. Pintu lalu ditutup,’ kitai dibai nengah pengujung pengawa Juruselamat kitai, ngagai timpuh lebuh pengawa besai kena nyelamatka mensia udah tembu.”—Ellen G. White, The Great Controversy, p. 428.

Nyentuk ngagai penatai hari nya, kitai sebagai gerija agi bisi pengawa ti patut dikereja kitai.

`Baka ni ku kitai deka nyaga diri ari putus asa enti pengawa nginjil ti dikereja kitai baka ti enda mansutka asil ke diatu? Nama kebuah kitai patut neruska pengawa kitai nya? (Peda John 4:37.)`