---
title:  Pengeringat Anak Domba
date:   01/06/2025
---

`Bacha Pemandang 6:12–17. Peratika silik respons sida dia lebuh meda pekara-pekara ti penudi amat nyadi. Nama ti dipeda nuan dalam respons sida nya?`

Peratika jaku orang ke enda selamat ditu, sida ukai nanya, “Nama utai baka tu?” tauka “Pengawa sapa tu?” Sida baka ke nemu utai ke benung nyadi. Sida nyebut Jesus nya sebagai “Anak Domba,” reti nya sida bisi nemu utai pasal jerita Jesus. Sida mega baka ke nemu “hari pengingat Iya udah datai,” lalu sida udah tepagang dalam posisi ti nadai daya: “Sapa ulih tan laban nya?”

Sebedau pengujung nya datai, injil endang udah ditusi ngagai semua bansa mensia di dunya tu (Matt. 24:14), lalu berita pesan tiga melikat nya udah mega ditabur ngagai seluruh dunya. Tang, taja pia, bisi ga orang ke enda ngadang—ukai laban infomasi ke enda chukup tang laban sida enggai arap sereta ngasi. Tu meh batang kebuah sida ti baka nya deka lenyau tauka enda selamat ba pengujung dunya ila.

`Bacha Matthew 24:36–44. Nama pelajar ti dipadahka Jesus tau diambi kitai ari jerita Noah?`

Jesus nunjukka kitai ngagai jerita Ai Bah Noah kena nangkan kitai pasal mayuh orang ke deka tekenyit lebuh penatai Iya ti kedua kali ila. Baka enggau Penatai ti Kedua Kali nya, Ai Bah Noah kelia mega ukai utai ti ngenyitka dunya ketegal sida enda chukup infomasi. Pengelama 120 taun Noah nusi pasal Ai Bah nya ngagai dunya ke kieh enggai arap. Sida udah dipadahka utai ti deka nyadi. Tang sida enggai arap.

Berindik ari nya, mayuh amat mensia deka ngibur ati diri madahka ketegal masa timpuh ke lama udah ngelebus reti nya jaku nubuatan nya bula magang. Ngambi jerita Ai Bah nyadika konteks, Peter nulis jaku tu: “ba hari ti penudi, orang ke ngelese deka datai, ngelese sereta nurutka pengingin sida ti kamah, lalu bejaku, “Ni Tuhan kita ke besemaya deka datai? Kenyau ari aki ini kitai udah mati kelia, semua utai mengkang enda berubah baka lebuh penumbuh dunya!” (2 Pet. 3:3, 4, NKJV). Lebuh taun beganti taun ngelebus, runding tauka penemu sida baka tu pen deka majak nyadi.

`Dalam pengalaman siku-siku kitai, penatai Jesus ti kedua kali nya (tauka dalam sekeda kes, penatai ti ketiga) endang semina sekejap aja sapengudah kitai mati, lalu kitai semua nemu berapa pandak pengidup kitai di dunya tu. Baka ni ku perening [perspektif] baka tu ulih nyaup kitai betapi enggau “delay” [betangguh] tu?`