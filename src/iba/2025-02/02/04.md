---
title:  "Jaku Tanya Isak: Ni Anak Domba Deh?"
date:   08/04/2025
---

Keterubah iya Bup Kudus nyebut seh (Hebrew: anak domba) dipeda dalam jerita ke sama ke alai pengerindu terubah iya disebut, dalam Pemungkal 22. Anak domba, nya endang siti simbol ke suah amat dikena dalam bup Pemandang, ke alai Jesus nya dikumbai “Anak Domba” lebih ari duapuluh kali. Dalam siti ari senario ke pemadu besai dalam Pemandang–lebuh John tama kedalam bilik penuduk diraja Allah Taala dalam bab empat enggau lima–Anak Domba bisi peranan besai dia.

`Bacha Pemungkal 22:7, 8; Pemansut 12:3–13; enggau Pemandang 5:5–10. Baka ni ku jerita Isak ke nyau deka bebadi nyadi piring nya nyaup kitai meretika baka ni anak domba dikena nyadika simbol tauka sempama? Baka ni ku jerita tu besangkut-paut ngagai utai ti dipeda John dalam Pemandang 5?`

Lebuh terubah seh (anak domba) disebut dalam Bup Kudus iya dipeda dalam bentuk jaku tanya Isak: “Ni anak domba deh?” (P’kal. 22:7). Utai ti patut diperatika kitai ditu, iya nya, semua bab Bup Kudus ke bukai nyaut tanya nya enggau chukup silik. Semua 38 iti bup ke bukai dalam Penyanggup Lama nguluka pemacha nengah jalai ke alai jaku tanya Isak nya disaut ngena chara ti progresif lalu makin silik-se-silik, berengkah ari ritual Paska ngagai timpuh David nyadi raja sereta selepas nya. Ari pun datai ka ujung, jerita nya diselitka enggau nubuatan-nubuatan ke enda alah diitung pemayuh iya pasal Messiah ke nyaut jaku tanya Isak nya. Udah nya, dalam Penyanggup Baru, jaku tanya nya disaut penuh lalu Jesus datai lalu pegari dalam tubuh mensia, bejalaika pengawa Iya ngagai mensia, lalu pengujung iya meri nyawa diri nyadika piring datas kayu regang.

Dalam masa ti sama, peratika terubah Anak Domba disebut dalam Injil John, dalam John 1:29–34. Ditu, John Pemaptisa baka ti nyaut jaku tanya Isak nya, ba timpuh ti pemadu engkeman. Orang ti bedosa udah nesal ati lalu dibaptisa dalam ai, ti nyempamaka pemati orang ti bedosa nya lalu diatu ngepunka pengidup ti baru. Dalam konteks tu, Jesus, ti Anak Domba Allah Taala nya, ngenyit pegari lalu, munyi ku ditusi Matthew, langit pen tebuka lalu bisi didinga munyi nyawa madah, “Tu Anak ke dikesayauka Aku. Aku rinduka Iya” (Matt. 3:17, NKJV). Peratika baka munyi nyawa, Melikat Allah Taala, mega, madahka ari serega chara dikena mutarka penanggul Abraham seduai Isak (P’kal. 22:11–14).

Lebuh semua tali benang nya ditenun kitai begulai, dia kitai deka meda enggau terang, Jesus, ti Anak Domba Allah Taala, nya endang amat Pengganti kitai. Tu meri kitai penerang kena meretika pasal Anak Domba ti disembelih ti dipeda John dalam genera iya.

`Nama kebuah nemu Jesus nya meh Pengganti kitai beguna amat ungkup keselamatan kitai? Enti Iya enda nyadi Pengganti nuan, nama meh pengadang [harapan] nuan, lebih agi lebuh maya Allah Taala ngakim dunya ila?`