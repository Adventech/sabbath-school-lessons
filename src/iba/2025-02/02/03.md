---
title:  Mereti Pasal Pengerindu Allah Taala
date:   07/04/2025
---

Ketegal kitai tu ngembuan gaya pengidup ti bedosa, reti nya kitai merening universe tu ngena mata ti chundung ngagai peyumbung enggau ngerunding diri. Kitai meda dunya tu ngena perening kitai ti bisi batas, lalu ukai ari perening Tuhan ti nemu semua utai (sigi pia meh iya). Engka nadai konsep bukai ke lebih bilut ketegal gaya pengidup mensia ti bedosa tu lebih ari konsep “pengerindu.” Budaya ke popular suah agi ngerembaika pemereti pasal pengerindu ti semina berunding deka ngemuaska diri aja lalu enda berundingka orang bukai. Chara berundingka pengerindu baka tu ngasuh kitai deka pedis meretika baka ni runding Allah Taala senentang pengerindu.

Nya alai, pemereti ke betul senentang pengerindu tu beguna amat kena meretika nubuatan Bup Kudus. Siti ari batang kenang dalam laya besai nya, nya meh penyaru penemu pasal perangai [karakter] Allah Taala. Ellen G. White, ngujungka simpul iya pasal Laya Besai [The Great Controversy] nya ngena jaku tu: “Seluruh universe tu udah beresi. Siti denyut harmoni enggau pengaga ati bedegup di seluruh utai luas ti udah digaga Iya. Ari Iya ti udah ngaga semua utai, pansut pengidup enggau pengaga ati, nembuska semua rampa ruang langit puang ti nadai batas. Ari atom ti pemadu mit ngagai dunya ti pemadu besai, semua utai, idup tauka enda idup, dalam pemanah sida ti nadai utai ngelindung enggau pengaga sida ti sempurna, semua madahka Allah Taala nya pengerindu.”—The Great Controversy, p. 678.

`Bacha Pemungkal 22:1–13. Keterubah iya “pengerindu” disebut dalam Bup Kudus bisi ditemu dalam Pemungkal 22:2. Nama ti diajar jerita tu ngagai kitai pasal gaya pengerindu Allah Taala?`

Kekadang, kelimpah ari tetemuka tempat ke terubah endur siti konsep ditemu dalam Bup Kudus, manah ga kitai ngiga dini konsep ke sama bisi disebut dalam siti-siti bup dalam Bup Kudus–lebih agi dalam bup Injil. Dalam Matthew 3:17, Mark 1:11, Luke 3:22, enggau John 3:16 kitai meda “pengerindu” terubah disebut dalam tiap iti Injil.

Ngambika chunto, terubah iya “pengerindu” disebut dalam Injil John (John 3:16) iya amat muka penemu kitai: iya baka ti ngingatka kitai ngagai jerita Isak diatas alta. Pengarap Abraham ba Allah Taala chukup kuat, dataika iya milih deka pechayaka Tuhan deka ngangkatka Isak idup baru enti iya terus nyemelih Isak nyadika piring (Heb. 11:19). Iya ngelambangka pengerindu Allah Taala ngagai mensia. Iya rindu amat ka kitai dataika iya sanggup “meri Anak Tunggal Iya” (peda P’kal. 22:2, 12, 16)—lalu, udah nya, ngangkatka Iya idup baru ari pemati. Enggau nya, kitai udah diberi pemandang pasal bansa pengerindu, ti sanggup meri nyawa diri, ke dikembuan Allah Taala ungkup kitai.

`Baka ni ku kitai mandangka ngagai orang bukai bansa pengerindu ti sanggup meri nyawa diri baka ti dikembuan Allah Taala ka kitai tu? Nama kebuah, ungkup ketebal agi bala kitai mensia, pengerindu bansa tu endang ukai utai ti asal bisi dalam kitai?`