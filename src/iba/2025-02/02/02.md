---
title:  Prinsip ke Dikumbai “Terubah Disebut”
date:   06/04/2025
---

Nyau deka semua program akademik berengkah enggau kursus am (biasa iya diberi lumur “101”), iya nya siti kursus ti luas rampa sereta nyebut prinsip ti dasar, ti deka nyadika pelasar pansik ti lebih dalam agi senentang siti-siti subjek. Baka nya mega, lebuh nuan macha seluruh Bup Kudus, nuan deka meda Allah Taala mega bisi kursus am dalam bup Pemungkal, ke endur Iya mansutka idea [penemu] ti deka dipansik lenak ka agi dalam seluruh Bup Kudus udah nya.

Bejaku secara am, lebuh terubah iya siti konsep tauka simbol disebut dalam Bup Kudus—lebih agi enti dalam bab-bab ti ba pun bup Pemungkal—nuan deka meda iya numbuhka pemereti [kefahaman] am senentang konsep nya, ti deka nyaup nuan meretika baka ni iya deka dikena udah nya.

Sekeda orang ke belajarka Bup Kudus nyebut tu sebagai “adat terubah disebut,” taja pen iya lebih engkeman disebut prinsip (tauka chuan), lalu ukai adat, laban iya ukai dipejalaika ngena kuku besi, lalu bisi mayuh pengelunggar dalam atur nya. Lalu chuan ti pegari ditu, sekalika dalam belajarka Bup Kudus secara am tauka dalam belajarka nubuatan Bup Kudus, iya nya, Allah Taala belubah-lubah meri informasi ngagai sida nembiak Iya dalam timpuh panjai, berengkah enggau konsep dasar lalu udah nya dikerembaika Iya beulang-kali selama timpuh panjai, tauka timpuh beratus taun.

`Bacha Isaiah 40:7, 8; Malaki 3:6; enggau Hebrews 13:8. Nama prinsip ke ulih diambi nuan ari ayat-ayat tu ke ulih nyaup nuan belajarka nubuatan ngena pelasar ti betul?`

Ketebal agi dunya moden tu bejaku pasal “pengamat” [“truthiness”] lalu ukai “pemendar” [“truth”] laban sida nganggap “pemendar” nya utai ti mudah ditempa lalu ulih berubah nitihka masa. Tauka, dalam sekeda kes, konsep “pemendar” nya empu enda tau dikarapka penuh.

Tang, lebuh Allah Taala netapka pemendar, Iya enda ngubah runding Iya. Pama Iya udah berengkah ngajar pemendar ngagai sida nembiak Iya, kitai ulih pechayaka fakta ke alai prinsip tauka tema Bup Kudus nya enda deka berubah reti iya taja ditandu selalu. Iya ke bendar, tiap kali iya ditandu, iya meri penerang tambah ngagai reti ti sama nya. Nya alai, lebuh belajar pasal nubuatan, chara ti betul amat iya nya nentuka diri bisi pemereti ti betul pasal bup Pemungkal, ke endur kitai tetemuka mayuh konsep kunchi ti diterangka kali keterubah dia, lalu udah nya belalauka pemereti dasar nya lebuh kitai belajarka tauka mansik seluruh Bup Kudus.

`Nama kebuah penting amat kitai enda nyagi sebarang orang tauka sebarang utai, enda ngira berapa alus tauka lojikal, ngelemika pengarap kitai dalam Bup Kudus enggau dalam pemendar ti nadai tau berubah ti diajar iya? Nama sekeda chara ti enda nyata dipeda ke ulih ngelemika pengarap kitai?`