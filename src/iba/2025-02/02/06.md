---
title:  Ular Nya
date:   10/04/2025
---

Isu senentang sembah endang siti ari batang randau dalam bup Pemandang. Orang ke numbuhka sereta ngemansangka sistem sembah ti pelesu nya dikumbai “naga” (P’dang. 13:2–4), lalu melikat ke udah labuh tu digelar ular lama. Tu terang nunjuk ke belakang ngagai Kebuh Eden, ke endur ular tama ngagai kebun paradiso nya lalu mujur nipu Adam seduai Awa ngambika sama enggau iya angkat ngelaban Allah Taala.

`Bandingka Pemungkal 3:1–5 enggau Pemandang 12:1–9. Nama sekeda tema ke sama bisi dalam jerita dua iti nya? Baka ni ku penerang ti silik pasal ular nya dalam Pemungkal ulih nyaup kitai meretika sekeda isu ti udah ngujungka perang nyadi di serega ti disebut dalam Pemandang?`

Bisi dua iti rekod dalam Bup Kudus ti nusi baka ni Sitan, nesatka seluruh dunya tu. Dalam Pemungkal, lebuh dua iku aja mensia ke bisi di dunya tu; enggau dalam rekod dalam Pemandang 12 enggau 13, ke endur Sitan dikumbai iya “ke nipu semua dunya” (P’dang. 12:9) lalu iya ke meri kuasa ngagai jelu ke pansut ari tasik ngambika “semua dunya” alit ati sereta nitihka iya (P’dang. 13:2, 3). Siti ari tema ti ditemu dalam nubuatan Bup Kudus nya meh pasal laya besai nya ti enda berubah gaya. Perangai Allah Taala enggau Jaku Iya enda berubah, lalu baka nya mega juluk ati antu Sitan.

Seninjik ga, laban gaya laya besai enda berubah, sereta laban kitai bisi lalau ti terang dalam ayat nubuatan Bup Kudus, orang Kristen ulih meratika utai ti nyadi lalu berengkah meda dini lubang panjuk spiritual bisi ba jalai sida. Allah Taala deka tetap meruan baka Iya Empu, lalu antu Sitan pen tetap baka iya empu. Sitan ulih bekenaka beribu chara ngelalaika diri ke bendar, tang beribu taun sejarah dunya ke udah labuh ke dalam dosa, begulai enggau gambar ti diberi nubuatan dalam bup Pemandang, udah terang mandangka Sitan nadai kala limpang ari chara ti dikena iya ba Kebun Eden. Allah Taala udah besemaya deka meri kitai penemu-dalam kena ngelala (James 1:5), sereta besenjataka jaku Bup Kudus, kitai enda patut mudah arapka pemula Sitan. Taja pen, ‘malangnya,’ mayuh amat mensia udah kena tipu, lalu lebih mayuh agi orang dudi ila deka kena tipu iya mega.

`Perundingka baka ni budaya berubah nitihka jeman. Lalau pendiau mensia mayuh tau berubah; utai ke tau suba diatu nyadi enda tau, utai ke diterima suba diatu enda diterima. Enda lupaka isu-isu ke besangkut-paut sereta enggau sida pelakon dalam laya besai nya enda berubah, nama utai ti patut diperundingka orang Kristen lebuh mansik pekara budaya ti majak berubah nya? Ngambika chunto, pemula asal ti dipadahka antu Sitan, ti madah kita enda deka mati, lalu kita deka nyadi baka petara—dini nuan ninga pemula nya disebut baru dalam budaya kita kemaya hari tu?`