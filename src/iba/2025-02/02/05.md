---
title:  Bejaku Pasal Pemati
date:   09/04/2025
---

Utai ti pemadu jai senentang pengidup kitai dalam dunya ti udah diseraraka ari Allah Taala tu, nya meh pemati ti samampai ngintai kitai, besedia deka nyerang kitai bila-bila aja. Nya meh endang “upah dosa,” ukum ke dibayar kitai ketegal kitai udah putus tali sambung seput ari pun penatai pengidup ti siti aja di seluruh universe tu: nya meh Allah Taala ti Penengkebang. Ketegal nya, iya bisi peranan besai dalam nubuatan Bup Kudus, sekalika dalam realiti enggau, lebih penting agi, dalam chara mutarka iya, ti semina ditemu dalam Jesus aja enggau dalam pemati enggau pengangkat Iya.

Ari terubah pemati disebut dalam Bup Kudus enggau lebuh terubah iya pemati nyadi, seduai nya sama meri penerang ngagai batang kenang [tema] dalam nubuatan, ti ulih nyaup kitai meretika pemerat penanggul dosa nya, lalu meri kitai kereban ti beguna kena kitai meretika ubat tauka chara Tuhan mutarka penanggul dosa nya.

`Bacha Pemungkal 2:15–17, Pemungkal 4:8–15, 1 Korint 15:15–19, enggau Pemandang 1:18. Nama ti dipadahka ayat-ayat tu—ti nyengkaum sebut ti terubah pasal pemati enggau penyadi iya ti terubah—ngagai kitai pasal nama kebuah mensia mati, sereta baka ni penemu Allah Taala pasal pemati, enggau chara Tuhan mutarka penanggul kitai tu?`

Suah kitai madah “pemati nya endang asam-garam pengidup kitai.” Tu siti pemula. Pemati nya bedanjang enggau pengidup, iya madamka pengidup; iya nya munsuh ti datai nyerang ti nadai patut nyadi dalam pengidup kitai ditu. Taja pen kitai nyau udah teleba enggau pemati, ati kitai balat nyakal iya lebuh kitai besatup enggau iya, baka reti iya kitai mensia tu sama bela ngasaika bisi utai salah amat pasal iya. Amat pen pemati nya utai pedis diasaika kitai, bisi sekeda pemati ti lebih agi tragis enti dibandingka enggau pemati ti bukai, iya nya pemati anak mit. Biasa iya, kitai nyangka apai indai ke dulu agi mati ari anak sida, lalu kitai kira ke nerima nya meh tusun ke biasa.

Tang pemati ti keterubah disebut dalam Bup Kudus udah nyadi enda nitihka tusun ti disangka kitai biasa. Sebedau pemati nuntung Adam seduai Awa empu, seduai udah dulu ngasaika tragedi pemati lebuh anak lelaki seduai ke lurus nya dibunuh anak lelaki seduai ke enda lurus nya. Pemati tu amat chukup enda adil.

Perundingka Jesus, Iya ti lurus nya dibunuh sida ti enda lurus, sama baka Abel. Kati bisi pemati ke lebih agi enda adil ari pemati Jesus? Nama utai bukai ke bisi penyama iya entara pemati Abel enggau pemati Jesus datas regang? Baka ni ku gaya pemati Abel ulih nyaup kitai meretika nama kebuah Jesus bisi “kunchi Pemati enggau Dunya pemati” sereta enggau utai ti deka diberi Tuhan ngagai kitai dalam Iya?

`Enti penanggul pemati tu enda diputarka, nama kebuah pengidup kitai pengujung iya nadai guna, nadai reti, nadai penunga lalu sia-sia aja? Nama ti diajar fakta tu ngagai kitai pasal berapa beterima kasih kitai patut ka utai ti udah dikereja Jesus ka kitai?`