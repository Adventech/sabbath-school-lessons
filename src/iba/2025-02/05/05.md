---
title:  Entara Tanah enggau Tasik
date:   30/04/2025
---

Sempama tanah enggau tasik dalam Bup Kudus, lebih agi dalam nubuatan, tau amat meri mayuh pelajar. Peratika sempama tauka simbol tanah enggau tasik dalam nubuatan Bup Kudus, ti nyata amat bebida.

“Ari segi simbol, lebuh tanah enggau tasik ditandingka, tanah suah agi nyempamaka dunya ti beatur, tauka tanah menua Israel, lalu tasik nyempamaka bansa-bansa bukai ke ngancam iya baka tasik ngacam tanah.”—Beatrice S. Neall, “Sealed Saints and the Tribulation,” in Symposium on Revelation, Book 1, ed. Frank B. Holbrook, (Silver Spring, MD: Biblical Research Institute, General Conference of Seventh-day Adventists, 1992), p. 260.

Nitihka jalai runding tu, tanah nya meh palan ti teguh [stabil], ti didirika datas perintah Allah Taala; lalu tasik nyempamaka bansa-bansa bukai ke guyat-guyat [enda stabil] ti didirika datas temegah mensia.

`Ngena idea ti disebut diatas tadi nyadika latarbelakang, diatu, bacha Pemandang 12:15, 16 enggau Pemandang 13:1, 11. Peratika baka ni tanah enggau ai dipetandingka ditu. Baka ni chara ngena sida iya, lalu nama ke diajar sida iya ngagai kitai pasal baka ni chara meretika nubuatan?`

Peratika baka ni naga nya nguna ai kena ngemediska indu nya (gerija). Baka ke udah dipeda kitai, dalam nubuatan, ai suah ngelambangka perintah dunya enggau penyarut enggau pengachau ti suah nyadi dalam iya. Ari nya, kitai ulih meda baka ni Sitan udah bekenaka mensia mayuh, diansak sereta diasut bala tuai sida, ngambika ngemerinsaka sida nembiak Allah Taala dalam ketebal agi sejarah gerija.

Dalam penemu kitai Seventh-day Adventists, Pemandang 12:16 bejaku pasal pemindah orang Kristen ke diperinsa nya ngagai Dunya ti Baru. Enti pemereti kitai pasal tanah enggau tasik nya betul, nama ti dipadahka tu ngagai kitai pasal penumbuh menua Amerika Republic?

Ulih ka enda kitai ngumbai iya tu meh “tanah nya” sama baka “Tanah Semaya” kelia—ti nyadi tempat ti udah diagihka Tuhan ungkup sida nembiak Iya? Tu kini kebuah jelu ti pansut ari tanah nya terubah iya dipeda baka anak domba? Taja pen Amerika nadai kala dikumbai “Israel ti Baru” munyi ku sekeda sida ti terubah numbuhka menua nya kelia, menua Amerika endang lama udah nyadi menua ti bebas agama ungkup bejuta-juta mensia ti diperinsa ketegal pengarap di dunya tu.

Tang, ‘malangnya’ bisi hari deka datai lebuh jelu ti baka ‘anak domba nya deka bejaku “baka naga” (P’dang. 13:11, NKJV). Menua Amerika Syarikat, ke selama tu nyadika teladan kebebasan agama ungkup orang ti diperinsa, deka nyadi kepala dalam pengawa ngemerinsaka orang ketegal pengarap! Tu nyadika siti agi chunto utai ti nyadi lebuh mensia milih deka megai perintah diriempu lalu enggai diperintah Allah Taala.