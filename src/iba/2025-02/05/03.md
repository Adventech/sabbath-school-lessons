---
title:  Daniel 2
date:   28/04/2025
---

Sekumbang ti diperintah Babilon, nengah nabi Daniel, Allah Taala meri gambar ti chukup terang pasal kaul entara sida nembiak Iya enggau perintah-perintah dunya tu. Sida nembiak Iya nadai agi kuasa merintah diri; diatu sida deka ngetau akibat [konsekuensi] pilihan ti udah digaga sida. (Engka diatu, kini, sida udah belajar ari penyalah diri?)

`Bacha Daniel 2:31–35, ti meri perening ngelansa pasal sejarah dunya nyentuk ngagai pengujung timpuh. Nama pemendar ti penting amat ti ulih dipelajarka kitai ari nubuatan ti luarbiasa tu?`

Ba pengujung abad ti kesembilan belas kelia, mayuh orang mandangka pengarap ati ka pemansang raban mensia. Ngambika chunto, The Paris Exposition (1900), amat luarbiasa mandangka pengarap ati mensia ti balat positif senentang dudi hari. Enggau semua pemansang teknologi enggau penemu sains, udah tentu meh, mayuh ari penanggul mensia ti pemadu jai, deka diputarka magang, ku runding sida. Lebuh mensia masuk ngagai abad kedua puluh, mayuh ari bala penyanding penemu balat amat mansutka runding optimis ngumbai penemu ‘Enlightenment’ nya: baka penemu ti ngumbai mensia deka nyadi lebih sempurna [human perfectibility] enggau kuasa berunding [power of reason]—deka mai mensia ngagai era baru ti chukup manah.

Tang, enda memukai, Perang Dunya Kesatu, nganchurka angan-angan nya, lalu lebuh datai ba pengujung abad ti kedua puluh nya, bisi lebih ari 200 juta mensia udah mati laban perang. Ari segi penemu teknologi engka amat udah mansang mensia, tang enda mansang dalam adat moral. Munyi ku Dr. Martin Luther King Jr., kitai bisi peluru berpandu, tang kitai mega bisi mensia ke salah panduan. Champur utai dua iti tu tau amat kenakutka ati kitai!

Mayuh orang ke belajar pasal nubuatan meratika ‘logam’ dalam engkeramba Daniel 2 nya berengkah ari iya ti pemadu berega nurun ngagai iya ti pemadu kurang rega: emas nurun ngagai pirak, pirak nurun ngagai engkeraju, engkeraju nurun ngagai besi, lalu pengujung iya besai bechampur enggau tanah liat.

Charles Darwin, Karl Marx, enggau bala penyanding penemu ke bukai dalam abad kesembilan belas udah nguji deka ngasuh kitai arapka mensia makin mansang manah ke manah ari segi biologikal enggau social. Taja pen, ari sekeda segi pengidup mensia udah betambah lebih manah (sekurang iya ari segi fisikal) sapa orang ke merening ke mua ngagai pengidup dunya tu dudi hari ila, nitihka gaya iya ti diperintah diatu, ulih ngasai optimis pasal pemaik, pengelikun, enggau penyenang ungkup dunya tu?

`Jesus udah meri kitai amaran, “Lalu kita deka ninga munyi perang, enggau berita pasal perang. . . . Laban bansa siti deka beperang ngelaban bansa siti, lalu menua siti deka beperang ngelaban menua siti, lalu lapar pungkang enggau tanah berenyang deka nyadi ba mayuh bengkah endur” (Matt. 24:6, 7, NKJV). Enggau bisi amaran tu, baka ni ku kitai ulih ngenyamaika ari diri ari nemu diri udah diberi amaran senentang utai ti deka nyadi nya?`