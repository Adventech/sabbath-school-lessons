---
title:  Benabi Baru
date:   01/05/2025
---

Gerija ti penudi [remnant church] tu diadaka dalam Dunya ti Baru nya, betul ba palan alai sida ti ngiga kebebasan agama udah ngelarika diri sekumbang abad ke tujuhbelas enggau lapanbelas. Enti kitai ngerunding semua macham penekul ari segi pengarap enggau politik ti nyadi di tempat bukai, tentu pemansang pergerakan tu enda ngenyampat sereta ngemaju nya nyadi di menua bukai enti dibandingka enggau iya ti nyadi ba menua ti baru tu, ti deka nyadi menua Amerika Syarikat udah nya.

`Bacha Pemandang 10:1–11, ti bejaku pasal pengada siti pergerakan. Peratika sekeda elemen ke udah dipelajarka kitai, baka “bansa-bansa,” tanah menua, enggau tasik. Belalauka jaku tangkan ti patut, ti ngasuh kitai bejimat ngambika enda nambahka ka utai lebih mayuh kedalam ayat-ayat ti dibacha kitai tu, nama penerang ke ulih ditemu kitai dalam jerita tu?`

Melikat tu ngangau enggau nyawa ke inggar, baka sida tiga melikat dalam Pemandang 14 enggau melikat dalam Pemandang 18. Tu timpuh ti beguna amat dalam sejarah mensia lebuh pengawa gerija ti penudi tu ditumbuhka ketegal “mayuh bengkah menua, bansa, jaku enggau raja” (P’dang. 10:11, NKJV).

Melikat nya megai siti “bup ti mit”—dipelabaka bup Daniel (peda Dan. 12:4)—ti terubah iya dibuka udah lepas mayuh serak. Kaki iya sepiak ba tasik lalu sepiak ba tanah. Tu tau nyempamaka idea ti madahka pesan nya nyerangkum seluruh dunya, sama Dunya ti Lama enggau Dunya ti Baru. Tau mega bejaku pasal idea ti madahka pesan tu endang diungkupka ngagai semua bansa: sida ti diau ba tanah enggau sida ti diau ba tasik “bansa bukai.”

Dunya tu, kepuas-puas iya, deka tampak terang laban mulia Allah Taala, lalu pesan Pemandang 14 ti penudi deka ditusui ngagai genap iku orang. Baka ti ba orang Israel kelia, mandat kitai sebagai gerija diatu nya meh meritaka injil ngagai “serata dunya, nyadika saksi ngagai semua bansa. Udah nya baru pengujung datai” (Matt. 24:14, NKJV).

Allah Taala benung ngenyung sejarah mensia tu nuju penutup iya ti besai: iya nya, pengujung perintah mensia enggau pengawa ti ngangkatka Jesus nyadi Raja ti meruan belama iya. Bacha Daniel 2:34, 35, 44, 45. Bup Kudus udah madah enggau chukup terang, semua perintah dunya tu deka dipadamka magang, dibuai abis lengis, nadai tinggal bekau agi, lalu deka diganti enggau perintah Allah Taala ti meruan balama iya, ke alai dosa, pemerinsa, penyakit, penyai, enggau pemati nadai deka nyadi agi.

`Peratika berapa betul jaku nubuatan Daniel 2 enggau 7 udah dulu madah pasal pengangkat enggau pengelabuh perintah-perintah dunya nya. Nama kebuah pemetul nya, ti amat ngalitka ati enti kitai ngingatka kemaya Daniel nya ditulis, nyaup kitai arapka jaku Tuhan ti besemayaka perintah ti penudi nya—perintah Allah Taala ti meruan belama iya?`