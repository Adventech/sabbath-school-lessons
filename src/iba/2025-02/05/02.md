---
title:  Pesan ti Keterubah Amat
date:   27/04/2025
---

Kebun Eden nya patut nyadika bilik sekula endur belajar ungkup sida nembiak Tuhan ti keterubah nya kelia, tempat endur sida begulai enggau utai ti udah digaga Tuhan ti deka seruran ngajar sida enggau peturun sida lebih mayuh agi pasal Allah Taala ti Penengkebang nya. “Pasangan ti kudus nya ukai semuti anak ti diibun Allah Taala ti Apai,” ku Ellen G. White, tang seduai mega anak sekula ti nerima pelajar ari Penengkebang ti nemu semua utai. . . . Misteri universe ti ulih dipeda—‘asil pengelandik jari Iya ti nemu semua utai enggau sempurna’ (Jop 37:16)—madahka sida nya meh endur bulih pelajar enggau pengadal ti enda nemu abis.”—Patriarchs and Prophets, pp. 50, 51.

`Bacha Pemungkal 2:9–17. Nama pesan [command] tauka jaku tagang, ti diberi Tuhan ngagai mensia, lalu nama kebuah iya penting amat?`

Terubah iya leka jaku tswh, “pesan” tauka ‘command,’ diberi Tuhan ngagai mensia bisi ditemu dalam Pemungkal 2:16, 17 iya nya pesan [command] enda ngasuh makai buah kayu penemu ti manah enggau jai nya. Nama kebuah sekeda penemu nya enda diasuh temu? Enda ka lebih manah enti kitai bulih peneleba ti baru enggau penemu baru ti lebih mayuh agi?

Enda baka nya ku Bup Kudus: Tuju Allah Taala sigi deka ngajar sida nembiak Iya enggau chukup lenak, tang nyeliahka sida ari pemedis jangka masa panjai ti datai ari sekeda bansa penemu, baka ti dipeda kitai nyadi udah nya lebih mensia milih deka megai perintah diriempu lalu enggai di baruh perintah Tuhan Empu.

Beribu taun udah nya, lebuh Israel minta raja, Tuhan enggau terang madah ngagai sida iya konsekuensi [akibat] (baka ti udah dipeda kitai minggu nyin kemari), lalu Iya mega madah ngagai sida nembiak Iya pemutus sida ti nyeliahka diri ari terus diperintah Iya nya deka meruan nyentuk ngagai pengujung timpuh.

Lebuh bala raja-raja Israel makin lama makin majak nyadi jai-se-jai, sida nembiak sempekat Allah Taala nyau nyadi baka orang dunya, lalu udah limpang jauh ari tuju ti diletak Tuhan, dia deh Tuhan pen meri sida mayuh agi utai ti dikedekaka sida: iya nya, perintah mensia.

Lebuh kitai muka ngagai bup Daniel ngena penemu latarbelakang tu dalam runding kitai, kitai deka lebih terang agi meda: ukai semina pengangkat bala perintah-perintah ti dipadahka dalam genera Daniel dalam bup nya, nyadika dawa ngagai sida “bansa-bansa”—iya nya bansa bukai—iya mega nyadika dawa ngagai bansa Israel empu ketegal penyalah sida, ti enggai nitihka mitswot (pesan)Iya. Udah ke beratus taun diperintah bansa bukai, ukai agi kebebasan ke terubah diberi ngagai sida ba Eden, tang dunya tu deka nyadi bilik kelas ke baru ke endur orang ke orang ke sanggup ati meda bida entara perintah mensia di dunya tu enggau perintah Allah Taala.

`Uji perundingka pasal sekeda penemu, ke bisi diatu, ke lebih manah agi ka kitai enti kitai enda nemu iya. Baka ni ku nya ulih nyaup kitai meretika agi pasal utai ti enda diasuh Tuhan temu sida ba Eden?`