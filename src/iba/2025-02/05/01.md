---
title:  "Raban Bansa: Bagi 2"
date:   26/04/2025
---

### Bacha ka Pelajar Minggu Tu

P’kal. 2:9–17; Dan. 2:31–35; Isa. 17:12, 13; Dan. 7:1–3; Rom. 3:10–19; P’dang. 12:15, 16; P’dang. 10:1–11.

> <p>Ayat Dikingat</p>
> “Diau jenuh; Aku deka ka kita nemu, Aku tu Allah Taala. Aku ditinggika ulih semua bansa, ditinggika di serata dunya!”

(Masmur 46:10, NKJV).

Ari kelia-lia, bisi sekeda orang ngumbai Allah Taala endang sengaja ngasuh mensia labuh kedalam dosa enggau pemati, ngambika—didalam Jesus—Iya diregang. Ni bisi jalai bukai agi ti lebih nyata sereta terang kena nunjukka penalam pengerindu Iya ka mensia kelimpah ari meri nyawa Iya mati datas kayu regang ungkup sida? Enti disimpulka pandak, dalam penemu sida tu, Allah Taala begunaka Pengelabuh mensia tu.

Tang penemu nya chukup jai sereta salah amat. Nadai kala Allah Taala bisi niat ati deka meda Sitan tauka mensia labuh. Pengawa Sitan, lalu udah mensia, ti angkat ngelaban Allah Taala nya endang siti tragedi ti mai konsekuensi ti pemadu berat. Pengelantang kitai sepatut iya bisi meruan belama iya enti Adam seduai Awa enda labuh.

Minggu tu, kitai deka terus meratika penanggul ti datai ketegal Pengelabuh nya, sereta meda pengingin mensia ka perintah mensia enti dibandingka enggau perintah Allah Taala. Pemendar-pemendar tu udah terang amat dipandangka dalam bup Daniel, ti nunjukka Allah Taala nya betul lebuh Iya ngelalau sida nembiak Iya pasal utai ti deka nyadi enti sida nguingka diri ari Iya lalu milih raja mensia. Tu meh utai ulih sida: raja mensia, orang ti bedosa merintah orang ti bedosa—sekarup ke nadai kala mai pemanah.

_*Pelajarka pelajar minggu tu kena nyediaka Sabat, May 3._