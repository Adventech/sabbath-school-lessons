---
title:  Tambah Penemu
date:   02/05/2025
---

Bacha Ellen G. White, “The Tower of Babel,” pp. 117–124, in Patriarchs and Prophets.

“Aku tepedaka langit ti baru enggau dunya ti baru; laban langit ti dulu enggau dunya ti dulu udah lesap, lalu tasik nadai agi” Pemandang 21:1. Api ti makai orang ti jai udah mega nuchi dunya tu. Semua bekau dosa udah dipupuska magang. Nadai bisi api neraka ti nunu belama iya deka ngingatka orang ti selamat pasal konsekuensi dosa ti ngenakutka nya.

“Semina siti aja pengingat ti deka bisi belama iya: iya nya, Penebus kitai deka meruan nyimpan litan telih Iya ti diregang. Bekau pengawa dosa ti jai nya deka meruan bisi ba pala Iya ti telih, rusuk Iya, jari enggau kaki Iya. Ku nabi, lebuh meda Kristus dalam mulia Iya ti besai: ‘Penampak bepijar pansut ari jari Iya. Dia meh endur alai kuasa Iya dilalaika.’ Habakuk 3:4. Ari rusuk Iya ti direjang nya pansut darah ti udah bebaikka kitai enggau Allah Taala—dia meh mulia Juruselamat kitai, ‘dia meh endur alai kuasa Iya dilalaika.’ ‘Kering deka nyelamatka,’ nengah piring genselan ti nebus kitai, nya alai Iya kering bejalaika atur ti adil keatas sida ti enda beberatka pengasih Allah Taala. Lalu kelai pemerinsa enggau pemalu Iya nyadika nulia Iya ti pemadu tinggi; lalu abi telih iya datas Regang nya deka ngayanka puji Iya lalu nusi kuasa Iya belama-lama iya.”—Ellen G. White, The Great Controversy, p. 674.

**Tanya Ti Deka Dipejuraika:**

`Ba pengujung iya ila, semua pemujur mensia di dunya tu, enda ngira berapa besai, berapa temegah, berapa manah sereta bemulia, semua nya deka nyadi debu magang, lalu dipupuska belama iya. Tu nyengkaum sebarang utai ti besai sereta bemulia ti udah dikereja nuan tauka benung dikereja nuan diatu. Nama kebuah penting kitai selalu ingatka tu dalam runding kitai? Baka ni ku perening baka tu ulih nyaup nuan ngatur prioriti nuan enggau betul?`

`Peratika enggau manah jelu ti pansut ari tasik nya dalam Pemandang 13:1–10. Baka ni chara jelu tu murihka jalai runding Babel? Iya tu endang nyata kukun semua “bansa,” berengkah ari Babilon terus ngagai perintah tanduk ti mit nya. Nama chiri tauka perangai genap iti perintah empayar nya ti dipeda nuan kekal bisi selama seluruh timpuh? Ngambika chunto, baka ni chara dunya tu ngembuan nilai-nilai Babilon tauka Rome?`

`Baka ni ku kitai, sebagai orang Adventist, nimbang enggau betul entara ngasika Tuhan sereta ngasika adat perintah menua ti endur kitai diau? Nama ti deka nyadi lebuh ngasika siti deka ngujungka kitai enda ngasika iya ti siti?`