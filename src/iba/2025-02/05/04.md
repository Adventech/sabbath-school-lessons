---
title:  Daniel 7
date:   29/04/2025
---

Mimpi dalam Daniel 2 terubah iya diberi ngagai siku raja orang Babilon. Genera dalam Daniel 7, diberi ngagai siku nabi orang Hebrew, iya nya siku ari raban bansa sempekat Allah Taala.

Daniel diasuh meda subjek ke sama dipeda Nebukednesar, tang ari perening ke lain agi. Iya nadai meda engkeramba, tang meda bansa mensia pansut ari tasik, ketegal tasik begirau dipangka kabut. Bansa-bansa nya semampai charut, ke ngujungka kuasa perintah seruran betukar-tukar entara sida. Ayat-ayat baka Masmur 65:5–8; Isaiah 17:12, 13; enggau Jeremiah 46:7, 8 nguna sempama ai bah enggau umbak kena ngambar penyarut ba entara bansa-bansa nya.

Bebida enggau nya, Tanah Semaya nya endang bisi, sekurang iya enda lama, baka siti pulau ti penuh pemaik enggau pengelikun ba tengah-tengah perintah bansa bukai—nyadika siti bansa ti kudus ti ditumbuhka datas pelasar perintah Allah Taala, ti bechanggah enggau bansa-bansa bukai ti charut sereta enda likun ngelingi iya.

`Bacha Daniel 7:1–3. Mayuh utai betekebut dalam scenario tu. Nama pelajar ti tau diambi kitai ari gambar tu, baka chunto iya jelu ti terubah nya pansut ari tasik?`

Daniel benung nengkilaka penyarut bansa-bansa bukai ti beperang nya ari tebing tasik, lalu enda memukai bala jelu nya niki ke pantai—ngagai kawasan iya! Penanggul orang bansa bukai diatu nyau nyadi penanggul bansa iya. Laban sida udah milih deka idup baka orang bansa bukai, nya alai, diatu, sida deka idup begulai enggau (sereta dibaruh) bansa bukai. Berengkah ari sida diperintah menua Babilon, sida nembiak sempekat Tuhan enda agi ngasaika penyamai merintah diri [autonomy] ti penuh sereta lama.

Penadai autonomy ungkup sida nembiak Tuhan kemaya hari tu deka kekal bisi nyentuk ngagai pengujung timpuh, lebuh Kristus pengujung iya diberi baru hak Iya ti nyadi Raja kitai. Dalam Penyanggup Baru, sida nembiak Allah Taala terus idup merinsa dalam tangan Empayar Rome lalu udah nya diperinsa ulih tanduk ti mit nya, ti angkat nganti perintah Rome kapir.

Taja pen, dalam sejarah, sekeda perintah mensia nya bisi ke lebih manah ari ke bukai, lalu sekeda era [jeman] lebih jenuh agi ari ke bukai, ketebal agi sejarah bansa, mensia, enggau perintah empayar endang jerita tragedi beganti tragedi, ari siti perintah ti ngindik ngagai siti ke bukai ti sama. Lalu suah utai tu dikereja sida raja ke ngumbai diri ngereja nya kena mai pemanah ngagai bansa ti dipegai sida. Tu jauh bebida ari perintah ti dikedekaka Allah Taala ungkup sida nembiak Iya, enti semina sida udah milih perintah Iya nya.

`Baka ni ku Rome 3:10–19 nyaup nerangka mayuh utai pasal dunya kitai tu? Baka ni ku ayat 19, lebih agi, nunjukka nama kebuah kitai beguna amat ka Injil dalam pengidp kitai diatu?`