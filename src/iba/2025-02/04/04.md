---
title:  Diberi Utai ke Dipinta Nuan
date:   22/04/2025
---

Nitihka perambu Tuhan, Israel sigi enda diasuh bisi raja mensia, baka bansa bukai bisi raja. Tang, nyau kelama-lama, pengarap orang Israel pen nyadi lemi, lalu sida pen berengkah inginka utai ke dikembuan bansa bukai.

`Bacha 1 Samuel 8:4–18. Pelaba nuan nama kebuah bala tuai Israel tetarit ati dekaka raja? Baka ni jalai kitai labuh kedalam penguji ti sebaka nya?`

Utai ti penting diperatika kitai ditu, iya nya, pengawa sida ti minta raja nya reti iya sida nulak Allah Taala ti nyadi Raja merintah sida. Nitihka perambu Tuhan, bansa Israel patut betuaika Allah Taala aja, lalu kaul sida enggau Iya deka dipandangka nengah Kaaba enggau semua servis ti digaga dalam iya. Ari minta bisi raja merintah sida, sida deka ngenataika pemerinsa enggau penusah ti nuntung bansa bukai ngagai bansa sida empu: baka, nyadi sedadu beperangka raja, dirampas reta, kena chukai, enggau semua pemedis bukai. Sida deka meda baka ni raja mensia deka merintah ngena chara ti nguntungka diriempu, lalu ukai nguntungka bala mayuh, baka ti dikereja Allah Taala.

Nambahka nya, atur ke baru tu deka kekal: Israel deka diberi utai ti dipinta sida, tang lebuh sida nyau sedarka utai ti dipinta sida nya salah, sida deka kekal enggau utai nya. “Lebuh maya nya ila, kita deka balat mutap ketegal raja ti udah dipilih kita empu, tang TUHAN enggai mendingka putap kita” (1 Sam. 8:18, NKJV).

Allah Taala nemu pengelemi sida nembiak Iya, lalu ari tumu Iya udah madahka Israel deka minta raja mensia. Lalu sida pen amat ngereja baka nya, lalu sejarah pengarap endang penuh jerita ti nusi empas [konsekuensi] pilihan sida nya.

Bacha Ulang Adat 17:14–20. Peratika ditu, ukai Allah Allah ti madah, “Aku deka meri sida iya raja,” tang, sida nembiak Iya ti milih deka bisi raja. Taja pia, Allah Taala udah nyediaka atur kena ngelindung sida nembiak Iya ari sekeda penyai perintah mensia, tang baka ti dipeda kitai dalam sejarah bansa Israel enggau raja sida, atur nya udah enda dikibuhka.

Peda aja sejarah bansa Israel lebuh sida udah bisi raja enti nuan deka meda penyai utai ti nyadi ba sida lebuh diperintah raja-raja nya. Taja pen bisi sekeda raja nya lebih manah ari sida ke bukai, sida ke “manah” nya pen kala ngereja penyalah (kingatka David enggau Bathsheba). Suah agi bansa Israel diperintah raja betangkan raja ke “bedosa ngelaban Allah Taala” (peda 1 Raja 11:6, 1 Raja 15:26, 1 Raja 16:30, 2 Raja 3:2, etc.).

Dulu kelia, tauka kemaya hari tu, semua perintah mensia sama aja dalam siti pekara: orang ke bedosa merintah orang ke bedosa. Enti baka nya, nama penyalah ti tau nyadi neh?