---
title:  Tambah Penemu
date:   25/04/2025
---

Bacha Isaiah 44:24–45:13.

“Bemimit-mimit, terubah iya senyap-senyap sereta enda berupai, udah nya makin lebih tebuka lebuh iya betambah kering sereta ulih nguasa runding mensia, ‘misteri penyai’ nya bejalaika pengawa ti nipu sereta busung nya. Enda berupai adat orang kapir tama kedalam gerija Kristen. Sikap ti deka bekompromi sereta nunda adat orang bukai terubah iya disakal pengawa orang kapir ti ngemerinsaka gerija. Tang maya pengawa ngemerinsaka nya udah badu, lalu pengarap Kristen udah masuk kedalam kort enggau istana raja-raja, iya pen ngiarka tisi sikap pemaruh ati Kristus enggau sida rasul, lalu bengepanka penyumbung, enggau pengelawa bala imam enggau raja orang kapir; lalu adat Allah Taala diganti sida enggau ajar enggau tradisi mensia. Lebuh, kenu iya, Constantine nyadi Kristen ba pun abad keempat kelia, semua dunya Kristen gaga amat ati; lalu semua dunya, ngerasukka sebengkah rupa pengelurus, pen nyingkang masuk kedalam gerija. Nya maya pengawa ‘korupsi’ jampat amat maju. Pengarap kapir, baka ti dipeda udah alah, diatu nyadi pemenang. Roh iya nguasa gerija. Ajar iya, upacara iya, enggau jalai pengarap ti betuaika roh jai diatu dipasukka kedalam pengarap enggau sembah sembiang orang ti ngumbai diri nitihka Kristus.”—Ellen G. White, The Great Controversy, pp. 49, 50.

Seraris enggau tanya ba pengujung pelajar hari Rabu, enda ka semua kitai dalam bahaya, lebih agi makin lama kitai agi diau ditu, deka “ngiarka tisi sikap pemaruh ati Kristus enggau sida rasul” lalu nukar iya enggau pengelawa, penyumbung, kuasa, enggau penguji orang dunya tu? Enti kitai ngumbai diri enda baka nya, kitai semina ngakal diriempu aja.

**Tanya Ti Deka Dipejuraika:**

`Lebuh Allah Taala muai sida nembiak Iya ngagai menua Babilon, nya meh timpuh ti pedis amat. Abraham udah dikangauka Tuhan ninggalka menua Kaldia ngambika numbuhka raban sempekat Tuhan lalu nyadika penampak dalam dunya tu, lalu diatu sida ditabanka munsuh ngagai menua munsuh. Sekumbang sida ti ditanka ba menua munsuh, Allah Taala mandangka ngagai Israel baka ni gamal sida enti sida udah taluk ngagai Tuhan. Nebukednesar, ti nyadi kepala sistem ti lumur satu ngelaban Allah Taala, datai ngagai Kristus (Daniel 4). Ba pengujung timpuh sida ti ditanka ba menua munsuh, Allah Taala ngangkatka siku raja Persia ti nyempamaka Kristus, ti ngelepaska sida nembiak Tuhan ari ti ditanka di Babilon lalu ngemendarka sida pulai ngagai Tanah Semaya nya. Sairus nya ukai orang Israel, taja pia, Allah Taala udah milih iya kena mandangka pelan jalai selamat ngagai dunya lebuh iya ngasuh sida nembiak sempekat Allah Taala pulai ngagai Jerusalem. Nama pelajar ti tau dipelajarka kitai pasal baka ni Allah Taala meda mensia ari fakta baka ni iya nguna orang ti ari luar Israel kena ngulihka tuju Iya?`

`Engka enda meh kitai tu di dalam Babilon, tang ni pemayuh Babilon nya bisi dalam kitai, kini? Baka ni jalai kitai ngelala penanggul tu, lalu udah nya, baka ni jalai kitai deka ngubah iya?`