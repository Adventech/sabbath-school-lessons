---
title:  Nimrod enggau Nineveh
date:   20/04/2025
---

Eden digaga nyadika rumah ti pemadu manah endur mensia diau. Tang lebuh dosa tama kia, Allah Taala nadai jalai bukai tang nyeraraka mensia ari Kebun Eden nya enggau ari pun kayu pengidup, sekurang iya ungkup ke diatu meh.

Diau diluar Kebun Eden nya, mensia enda tau enda bekereja keras kena ngidupka diri. Pengidup nyadi makin pedis; mensia idup dalam pemedis sereta bepeluh ngidupka diri (P’kal. 3:16–19). Adam seduai Awa arap penuh ka Raja ke bendar nya deka muka jalai pulai baru ngagai Eden, lalu sida mai piring sida ngagai gerebang Eden enggau ati taluk ti ngarapka pengelepas ti disemayaka Allah Taala ari pun iya ngagai dunya ke udah labuh tu.

“Kebun Eden nya bisi di dunya tu lama sapengudah mensia diburu pansut ari iya. . . . Adam enggau bala anak iya datai kia deka nyembah Allah Taala. Dia meh sida netapka baru sumpah semaya sida ti deka ngasika adat Allah Taala ti udah dilanggar sida ti ngujungka sida diburu ari Eden. Lebuh penyai udah ngachir ngagai serata dunya, lalu penyai mensia nya udah ngenataika pengerusak sida ngena ai bah, Allah Taala ke udah nanam Kebun Eden nya pen narit iya ari dunya tu. Tang ba pengujung iya ila lebuh semua utai udah digaga baru, lebuh udah bisi ‘langit ke baru enggau dunya ke baru’(Pemandang 21:1), Kebun Eden mega deka dipulaika baru lebih bemulia agi diias ari ti terubah kelia.”—Ellen G. White, Patriarchs and Prophets, p. 62.

Tang, bisi mega sida ke bukai, ngiga chara mensia kena mutarka penanggul ke baru ditapi sida nya, lalu kitai pen meda sida ngaga perintah-nengeri, ti dikarapka sida deka meri pengidup ke lebih nyamai agi, engka nguji deka ngasaika baru pengidup ba Eden ke udah lenyau.

`Bacha Pemungkal 10:1–12. Ditu meh Bup Kudus mantaika beberapa iku pemain politik ke penting dalam Bup Kudus, nyengkaum Nineveh enggau Babilon. Ari utai ke ditemu kitai pasal peranan nengeri-nengeri nya udah nya, nama ke tau disimpulka kitai ari ayat-ayat tu?`

Sekeda orang udah macha pasal Nimrod lalu nganggap iya nya ‘hero’ ke jelai nama, baka bala bujang berani dalam mitos orang kapir ke ngalahka menua. Tang lebuh Bup Kudus nyebut iya sebagai “orang ke terubah-rubah nyadi bujang berani di dunya tu,” enggau “orang ke landik ngasu,” nya ukai jaku puji nya. Nimrod tu nganggap diriempu besai, lalu iya bediri “ba mua” Tuhan dalam reti iya ngelaban Tuhan. Utai ti dipeda kitai dalam ayat-ayat tu, iya nya, pengawa ngelaban Tuhan nya udah ngelekai, lalu deka mengkang bisi, nyentuk ngagai pengujung iya lebuh semua pengawa ngelaban nya deka dipadamka belama iya.

`Nama kebuah dosa ngelaban Allah Taala nya lebih ‘licik’ ari ti disedarka kitai? Baka ni ku kitai ulih nyaga diriempu ari tepawah laban perangai mensia tu?`