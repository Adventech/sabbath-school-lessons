---
title:  Kangau Abraham
date:   21/04/2025
---

Dalam Pemungkal bagi sepuluh, kitai meda pengada mayuh bengkah bansa mensia. Leka jaku ti disalin nyadi “bansa” nya meh goyim, iya ke tau dikena nyebut Orang Bansa bukai mega. Pemungkal 10 madahka mensia dibagi ngagai menua, bansa jaku, raban sebilik, enggau “bansa” (P’kal. 10:5; peda mega P’dang. 14:6).

Enda lama udah ti magi mensia nya, Allah Taala pen ngangauka Abraham pansut ari siti ari raban bansa nya ngambika iya nyadi lain ari sida nya sereta lain ari gaya pengidup ti diarika sida.

`Bacha Pemungkal 12:1–9. Nama kebuah Allah Taala ngangauka Abram (udah nya nyadi Abraham) ninggalka menua asal iya empu?`

Tuju Allah Taala sigi deka nguna Abraham kena numbuhka siti raban bansa ti deka bediri teguh enti dibandingka enggau perintah mensia ke bukai. Sida enda patut bisi raja kelimpah ari Allah Taala Empu. Sida patut mandangka utai ti deka nyadi enti raban mensia pulai baru ngagai Allah Taala. Bansa Israel ditumbuhka ngambika iya nyadika berekat ngagai “semua bansa di dunya tu” (P’kal. 12:3, NKJV). Allah Taala udah nuang keatas sida penampak enggau peluang ke nadai udah kala dipeda di dunya tu, kenyau ari maya nya, enggau, sebedau Bah kelia.

`Bacha Ulang Adat 4:5–9. Nama ku jaku Tuhan ngagai sida peturun Abraham, iya nya, bansa ti ngamatka jaku semaya ti udah diberi Allah Taala ngagai Abraham?`

Tu ukai siku orang meri saksi ngagai siti komuniti aja; tang tu meh semua sida seraban bansa, enti sida bekerejasama enggau pangan diri sereta enggau Allah Taala, sida deka mandangka mulia perangai [karakter] Iya. Peratika mega, dalam jaku ti disebut ngagai sida, ukai semina adat ke udah diberi Allah Taala ngagai sida nya aja ti ngasuh sida iya spesel amat, tang pengasi sida ka adat nya ti deka ngasuh bansa bukai nyebut, “Naka meh penalam penemu enggau pemereti bansa orang tu!” (Ulang Adat 4:6, NKJV). Manah kilah kini pen pemendar-pemendar ke udah diberi Tuhan ngagai sida, enti sida enda nitihka nya, enda ngasika nya, sida deka bulih sumpah, ukai berekat, enggau pemati, ukai pengidup.

`Baka ni ku prinsip ti sama, iya nya, ukai semuti nemu pemendar-pemendar aja, tang ngasika sida, dikena [apply] ngagai kitai Adventist kemaya hari tu?`