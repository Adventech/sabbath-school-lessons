---
title:  Raja Orang Bansa Bukai
date:   23/04/2025
---

Chara Tuhan bekereja enggau bansa Israel kelia meri kitai penemu tauka penerang pasal chara Tuhan bekereja enggau gerija Penyanggup Baru diatu. Iya ke bendar, bansa Israel kelia nyempamaka penyalah ti deka dikereja gerija kemaya hari tu. Jauh pawi sida ulih ngambu diri lebih manah agi ari bansa Israel kelia, gerija Kristen sigi ari suba, nyentukka sehari tu, mengkang kena penguji ti sama.

`Bacha Matthew 20:25–28. Nama penyalah ti dilalau Jesus patut diseliahka bala murid Iya lebuh sida deka numbuhka gerija Kristen?`

Israel minta raja mensia, lalu tu meh peminta ti ngelabuhka adat moral bansa sida. Raja-raja sida makin nyadi jai ke jai nyentukka Allah Taala nejuka bansa Babilon ngalahka sereta merintah sida, kena mai sida pulai ngagai jalai ke betul baru.

Bisi utai nyau ka sebaka enggau nya udah nyadi dalam sejarah gerija Kristen. Taja pen sida enda patut nitihka struktur perintah Bansa bukai, lebuh Constantine nyadi raja lalu ngambu diri udah nyadi Kristen, orang Kristen berasai gaga ati maya nya: laban sida pen enda agi diperinsa! Tu meh berekat besai. Tang maya nya gerija pen bulih runding deka ngambi peluang bekenaka kuasa raja nya ngambi ulih ka sida empu.

Bisi beberapa bengkah penyarut nyadi ba entara orang Kristen dalam abad keempat kelia, lalu lebuh gerija meda diri enda ulih mutarka penyarut nya, sida nguing ngagai raja besai minta iya mutarka nya. Nyau lama-ke-lama, bishop Rome pen nyau makin besai kuasa, taja selama tu iya semina tuai bala bishop ke sama pangkat enggau iya. Gerija pen berengkah ngemendarka perintah menua masuk champur dalam hal agama, lalu sekali perintah menua udah nyingkang masuk kedalam gerija, utai ke jai nyau betambah nyadi jai agi.

Baka bansa Israel kelia, mayuh lambar sejarah Kristen ke pemadu jai udah nyadi ketegal gerija ‘berkompromi’ enggau dunya. Baka bansa Israel kelia ke tekuing ngagai nyembah engkeramba lalu raja-raja sida nyadi jai ketegal laparka kuasa—nyentukka orang Israel nyau meri anak sida nyadika piring ngagai engkeramba—baka nya meh gerija belubah-lubah niru kuasa enggau chara perintah orang kapir nyentukka mayuh orang Kristen ke amai taluk ngagai Tuhan dibunuh ketegal penaluk sida, laban sida nya dianggap baka ti mai penanggul ngagai institusi gerija ti begabung enggau perintah menua [church-state].

`Dalam budaya nuan empu, masyarakat nuan empu, baka ni jalai penguji ti sama nya ulih ngerusakka integriti pengarap kitai?`