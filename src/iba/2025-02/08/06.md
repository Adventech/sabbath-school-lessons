---
title:  Ngajar Pesan Nuan Ngagai Orang ke Bedosa
date:   22/05/2025
---

Udah lepas Tuhan ngayanka diri ngagai Isaiah dalam senario bilik penuduk diraja dalam Isaiah 6:1–8, lalu udah lepas Isaiah dipadahka “penyalah nuan udah dibuai, lalu dosa nuan udah diampun,” nya baru iya nyaut kangau Allah Taala, ku iya, “Tu aku, TUHAN! Kirumka aku!” (Isa. 6:8, NKJV). Reti nya, lebuh iya udah nemu diri udah betul enggau Allah Taala, taja pen iya nemu pengurang diri, iya pen besedia deka bekereja ungkup Tuhan.

Kati, enda baka nya ga iya enggau kitai? Kati ku kitai deka nusi pasal keselamatan ngagai orang bukai enti kitai empu bedau selamat? Lalu kitai tau bulih iya, ulih pengarap dalam Jesus enggau utai ti udah dikereja Iya ka kitai.

`Bacha Masmur 51:7–15. Nama ti disemayaka David deka dikereja iya udah lepas iya diampun sereta dituchi ari dosa iya?`

Dikangauka ngadap mua Allah Taala, reti nya, ba pengujung iya, kitai dikirumka pansut baru. Allah Taala ti besai penemu udah nyuruh orang ti udah diselamatka Iya ngambika nyadi suara Iya ngagai dunya ti udah labuh tu. Bisi siti hari deka datai ila lebuh empas bala nembiak Iya deka balat diasaika dunya. Pemandang 18:1 madah ngagai kitai baka ni kangau Iya ti penudi ngagai dunya ti udah labuh tu deka ngenampakka seluruh dunya tu.

“Sereta orang datai ngagai Jesus maya nya meh pengingin ada dalam ati iya deka nusi ngagai orang bukai pasal pangan iya ti pemadu manah dalam Jesus; pemendar ti nyelamatka sereta nguduska nya enda ulih ditutup dalam ati iya. Enti kitai udah digari enggau pengelurus Kristus lalu ati kitai penuh pengaga ari Roh Iya ti diau dalam kitai, kitai enda ulih diau diri aja. Enti kitai udah ngasaika sereta meda Tuhan nya chukup manah udah tentu kitai deka bisi utai ditusi ngagai orang. Baka Pilip lebuh iya udah tetemuka Juruselamat, kitai deka mai orang datai ngagai Iya.”—Ellen G. White, Steps to Christ, p. 78.

Dalam Pemandang 14, pesan tiga iku melikat nya bepelasarka “injil ti meruan” (P’dang. 14:6). Reti nya, sebedau pesan dikenataika pasal nyembah “Iya ti udah ngaga serega, tanah, tasik enggau mata ai!” (P’dang. 14:7, NKJV), tauka pasal Babilon ti udah alah (P’dang. 14:8), tauka pasal nyembah “jelu enggau anak patung iya” (P’dang. 14:9)—pelasar injil, pasal keselamatan dalam Jesus, endang udah ditusi. Kebuah pia laban jaku tangkan enggau pesan ari tiga melikat nya deka nadai reti enti enda ketegal pengadang [harapan] enggau jaku semaya ti dikemisi sida dalam Jesus enggau utai ti udah dikereja Iya ka sida. Enti nadai “injil ti meruan” nya, kitai, ke bendar iya, nadai utai ti bisi guna tauka reti deka dipadahka ngagai dunya tu.

`Perundingka dalam ke agi pasal fakta tu, iya nya, sebedau pesan tiga melikat nya belabuh ditusi, kitai endang udah ditunjukka ngagai “injil ti meruan” nya. Nama ti patut ditemu kitai ari tu pasal baka ni ku pemendar siti tu nyadika pelasar semua ajar pengarap kitai?`