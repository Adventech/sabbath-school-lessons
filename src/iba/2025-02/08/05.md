---
title:  Masmur 5
date:   21/05/2025
---

`Bacha Masmur 5. Dalam Masmur tu, David nunjukka bida entara sida ke enda diselamatka enggau sida ke udah diselamatka. Bandingka Masmur tu enggau jaku ti dikena dalam Pemandang 14:1–12. Nama utai ti dipeda nuan sebaka dalam nya, lalu baka ni iya nyaup nuan paham ka nama reti kitai bisi bagi dalam pergerakan nembiak Tuhan di penudi dalam timpuh penudi tu?`

Kitai tau bulih pelajar ari meratika jaku David ti majak madahka penyai “sigi enda begulai” enggau Allah Taala (Mas. 5:4, ESV). Kebuah Kaaba digaga ngambika Allah Taala ulih diau begulai enggau sida nembiak Iya, lalu utai ti sama baka nya mega deka nyadi dalam perintah Kristus (peda P’dang. 21:3). Semina orang ke udah ditebus aja ke ulih datai ngadap penuduk diraja Allah Taala.

Peratika mega David bejaku pasal pengawa nyembah dalam Masmur 5:7, ti deka nyadi batang isu tauka pekara ti dipetalatka dalam Laya Besai nya. Pemandang 13 nyebut “nyembah” lima kali, lalu pesan tiga melikat nya ngangauka dunya ngambika “nyembah Iya ti udah ngaga.” David madahka kitai iya “nangika” Allah Taala, lalu berita pesan ti ditusi gerija penudi mega ngangauka dunya ngambika “Nangika Allah Taala, lalu pujika mulia Iya, laban maya udah datai alai Iya deka ngakim” (P’dang. 14:7, NKJV).

Peratika mega baka ni orang ti udah ditebus dalam Pemandang 14 nya orang ti “nadai kala bula” (P’dang. 14:5, NKJV) tang sida nusi utai ti amat, lalu jaku enggau pengawa sida mandangka perangai Allah Taala ti lurus. Tang, munyi ku David, orang ke jai nya “jaku sida bula magang” (Mas. 5:9, ESV).

Tu meh senario ti amat ngalitka ati ti ditusi John dalam bagi Pemandang ti penting tu: mensia ti bedosa udah diselamatka ari pemati lalu diberi peluang bediri ngadap mua Allah Taala. Sida bulih hak tu ukai ari utai ti udah dikereja sida; tang iya udah diberi ngagai sida ketegal Anak Domba Allah Taala–Anak Mensia ti lurus nya–bisi dia bediri enggau sida. Sida udah diampun, udah ditebus; sida enda ibuh agi nanggung penyalah dosa diri (bandingka enggau Mas. 5:10), laban Anak Domba Allah Taala udah nanggung penyalah dosa nya ka sida (bandingka enggau Isa. 53:12 enggau 2 Kor. 5:21).

Pama nama Allah Taala udah ditulis di dalam ati kitai, tusah kitai deka diau diri. Sida nembiak Allah Taala meri kangau pengasih ti penudi iya ngena “nyawa ti inggar” (P’dang. 14:7). “Tang awakka semua orang ke ngiga pengelikun dalam Nuan, gaga ati; lalu awakka sida belagu gaga ati; lalu jaga meh sida, ngambika orang ke rinduka nama Nuan deka gaga ati ke Nuan” (Mas. 5:11, NKJV).

`Uji nuan ngambar diri bediri ba mua Allah Taala ti kudus ti lurus ti benung ngakim nuan, lalu semua utai ti udah dikereja nuan tebantai magang ba mua Iya. Nama ti dipadahka gambar nya ngagai nuan pasal berapa nuan beguna amat ka pengelurus Kristus?`