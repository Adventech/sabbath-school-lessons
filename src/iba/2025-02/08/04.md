---
title:  Adat Dalam Ati Kitai
date:   20/05/2025
---

Raban penudi ke begumpul ba Sion nya bisi nama ditulis ba kening sida: nama Apai enggau Anak Domba. (Bedau tentu dua iti nama nya lain ari pangan diri; laban Jesus nya pen endang gambar Apai!) Dalam Bup Kudus “nama” nya ukai semina kena ngangauka pangan diri; iya mega ngayanka perangai. Nyentukka diatu pen, ba mayuh budaya, orang dikumbai bisi “manah nama” lebuh bejaku ngemesaika pemanah perangai sida.

`Bacha Pemansut 33:18–23, Pemansut 34:1–7, enggau Masmur 119:55. Lebuh Moses minta deka meda mulia Allah Taala, nama ti disemayaka Allah Taala deka ditunjukka ngagai iya? Lalu lebuh Allah Taala udah madahka nama Iya ngagai Moses (P’sut. 34:5), nama nyadi udah nya?`

Sekeda orang ngumbai mulia Allah Taala nya enda ulih dikampir kitai laban iya kelalu terang perenching, lalu utai nya sigi amat. Tang mulia Allah Taala nya lebih ari ti semuti pemandang ti dipeda aja; mulia Iya nya meh perangai Iya. Baka nya mega nama Allah Taala.

Lebuh Bup Kudus bejaku pasal raban penudi ke bisi nama Allah Taala ditulis ba kening sida, utai nya ukai semuti urup ti ditulis dia; reti nya kitai ngembuan perangai Allah Taala ditulis dalam runding kitai, ati kitai, lalu pengidup kitai nyereminka pengerindu enggau perangai Allah Taala. Nuan udah dibatak semak ngagai Allah Taala, lalu nuan rinduka Iya ketegal sapa Iya enggau nama utai ti udah digaga Iya ka nuan.

Amat narit ati mega, lebuh Allah Taala madahka diriempu ngagai Moses, Iya ngereja nya beserimbai enggau Moses ti nerima lampang batu Sepuluh Pesan ti kedua, ti mega surat penerang senentang perangai Iya. Pia mega, raban ti bisi “nama” Allah Taala dalam Pemandang 14 nya meh sida ti “ngasika pesan Allah Taala.” Udah nya peratika leka jaku ti dikena dalam Hebrews: “Tu sempekat ti deka digaga Aku enggau sida udah bekau nya ila, ku Tuhan bejaku: Aku deka nyimpan Adat Aku dalam ati sida lalu nuliska Adat nya dalam runding sida. Udah nya Iya mega nyebut, “Aku enda agi ngingatka dosa enggau penyalah sida.” (Heb. 10:16, 17, NKJV). Terang amat injil dipeda ditu: taja pen adat Allah Taala dichereminka dalam pengidup kitai, agi meh kitai begunaka dosa kitai “enda dikingatka agi.”

Nama Allah Taala nya meh perangai Iya. Adat moral Iya nya meh surat penerang senentang perangai Iya. Semua orang ti enggau begumpul datas bukit kudus Allah Taala ba hari ti penudi ila deka penuh enggau pengerindu Allah Taala, pengerindu ti dipeda dalam pengasi sida ka adat Iya.

`Enti kitai diselamatka ulih pengarap lalu ukai ulih adat, nama guna adat Allah Taala nya deh? (Peda 1 John 5:3.)`