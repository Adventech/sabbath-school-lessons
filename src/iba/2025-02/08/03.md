---
title:  Datas Bukit Sion
date:   19/05/2025
---

Dalam Pemandang 14, kitai meda sida nembiak Allah Taala bediri datas Bukit Sion. Bukit Sion ke asal betempat adapka barat nengeri Jerusalem ke lama diatu lalu dianggap sebagai tempat penuduk diraja Allah Taala, tauka tempat Allah Taala bisi diau enggau sida nembiak Iya. Nyau kelama iya, bukit ke endur Kaaba, ba Bukit Moriah, dikumbai Bukit Sion, mega.

Disebut enggau jaku bukai, gambar ti penting pasal sida nembiak Allah Taala ti penudi tu, diberi ngena jaku Kaaba, baka gambar penting ke bukai dalam bup Pemandang. Terima kasih ngagai Anak Domba Allah Taala, sida nembiak Allah Taala bisi ba bukit kudus Tuhan!

`Bacha Masmur 15 enggau 24, ke endur David nanya siti tanya ti penting amat: “Sapa tau nyembah Nuan di Sion, bukit Nuan ti kudus?” Bandingka saut iya dalam Masmur tu enggau penerang pasal orang ti bediri ba Sion dalam Pemandang 14:1–5. Nama utai ti sebaka dipeda nuan dia? Baka ni ku orang ulih masuk enggau raban tu? Nama guna tauka reti nama Apai bisi ditulis ba kening sida? (P’dang. 14:1).`

Penerang pasal sida ti dikemendarka tama ngadap mua Allah Taala ke ditemu dalam Masmur David tu, nya siti peminta ke besai ke enda ulih diisi mensia ti bedosa tu. Sapa ba entara kitai ke berani madahka diri ngasika Allah Taala dalam semua utai lalu seruran ngereja utai ke ngena? Tauka seruran nyebut utai ti amat dalam ati kitai (Mas. 15:2)? Nadai siku kitai ulih madahka diri “deka diau likun berari” (Mas. 15:5, NKJV). Enti kitai madahka diri nadai kala bedosa, Bup Kudus madah, pemendar nadai dalam kitai (1 John 1:8).

Kitai nadai simpul ke bukai kelimpah ari ngaku semina Anak Domba Tuhan aja ti ngasuh kitai ulih bediri ba atas Sion. Anak Domba nya nadai disebut dalam Masmur David, tang Iya ngenyit bisi pegari dalam jaku penerang dalam Pemandang 14. Pemandang 14 baka ti nyaut jaku tanya David. Diatu, laban Anak Domba nya udah bediri datas Bukit Sion, dalam Kaaba nya, kitai mega ulih bisi dia laban pengelurus Iya ti sempurna udah diberi ngagai kitai ulih pengarap. “Nya alai, menyadi, laban kitai kempang ati tama ngagai Endur ti Pemadu Kudus ngena darah Jesus, jalai ti baru sereta idup tu, ti udah dibuka Iya ke kitai nengah kain tirai nya, iya nya, nengah tubuh Iya Empu” (Heb. 10:19, 20, NKJV). Enti nadai darah Iya, nama pengadang dikemisi kitai deh? Nadai.

`Perundingka semua semaya Bup Kudus pasal pemenang ngalahka dosa. Nama kebuah, taja pen bisi semua semaya nya, agi meh kitai enda tetitihka teladan Jesus ti sempurna ti udah diengkah Iya ba mua kitai, lalu nama kebuah kitai begunaka pengidup Iya ti sempurna nyadika penganti kitai?`