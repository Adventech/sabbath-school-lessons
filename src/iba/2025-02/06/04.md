---
title:  Anak Domba Paska
date:   06/05/2025
---

Bup Pemandang nyembut Jesus nya sebagai “Anak Domba” nyau ka tiga puluh kali. Endang ari terubah-rubah kelia, dalam pelan keselamatan, sida nembiak Tuhan endang bekenaka anak domba nyadika lambang Messiah ti deka datai. “Abel mai anak bungas ari raban bedus iya” (P’kal. 4:4, NKJV), lalu sebedau Israel bekejang ari Ejip deka mansang ngagai tanah semaya nya, sida diasuh nebus genap iku anak tuai mensia tauka jelu ngena anak domba umur setaun (P’sut. 12:5).

`Bacha Pemansut 12:1–11; Isaiah 53:7, 8; 1 Korint 5:7; enggau Pemandang 5:6. Nama ti diajar ayat-ayat tu pasal Jesus sebagai piring Paska? Nama reti nya ungkup genap iku kitai?`

Beberapa taun udah lepas pemati, pengangkat, enggau pemulai Jesus ka serega, Peter ngenang utai ti udah nyadi nya, lalu iya nulis tu, “Kita nemu, kita ukai ditebus ngena utai ti nemu rusak baka pirak tauka emas, lebuh Iya nebus kita ari jalai pengidup ti nadai guna, ti diajar aki ini kita, tang ngena darah Kristus ti berega, baka darah anak domba ti nadai penimpang tauka petik” (1 Pet. 1:18, 19, ESV).

Pengidup Jesus nya meh siti aja pengidup mensia ti ngemuaska pengudus Allah Taala; semua kitai bukai tu udah bedosa, lalu chara pengidup kitai ti bedosa tu udah meri gambar ti bula pasal gaya pengidup Penengkebang kitai.

Tang, Jesus nyadi “Adam ti penudi” (1 Kor. 15:45). Dini endur kitai gagal, Iya udah idup sempurna. Dalam pengidup Iya ti nyadi mensia, Iya meh semua utai ti sepatut iya penyadi kitai mensia. Iya mandangka mulia Allah Taala enggau sempurna. “Barang sapa udah meda Aku, udah meda Apai,” ku Iya madah ngagai Pilip. (John 14:9, CEV).

Jesus diregang lebuh Gawai Paska, sekali agi nunjukka Iya meh Anak Domba ti disempamaka jelu domba nya. Dalam John 18:19, 20, Jesus madahka Diri “udah bejaku enggau terang di mua semua orang” pasal ajar Iya. Dalam reti ti sama, senentang anak domba Paska dalam Pemansut 12:5, 6, sida nembiak Israel diasuh milih anak domba ungkup Paska, lalu “nyimpan jelu nya,” tauka mandangka iya ngambika dipeda, nyentuk ngagai hari iya dibunuh nyadika piring. Lebuh imam besai nanya Jesus pasal ajar Iya, Iya nyebut pasal Diri ti udah ngajar enggau terang ba mua mensia mayuh dalam rumah sembiang ngambika diperatika orang mayuh. Pengidup Iya, pengawa Iya, ajar Iya—semua mandangka sapa Iya ke bendar. Iya meh Anak Domba ti nadai penimpang tauka petik, iya nya, penerang ti pemadu terang pasal pengelurus enggau mulia Allah Taala.

`Baka ni chara kitai ulih enggau lebih manah agi mandangka perangai Jesus ti sempurna dalam pengidup kitai empu?`