---
title:  Jesus ba Rumah Sembiang
date:   07/05/2025
---

Bisi penyerekang dalam seluruh jerita keselamatan. Allah Taala keran deka ngidupka baru kaul ke bisi entara kitai enggau Iya dulu suba lalu Iya keran deka mai kitai semak ngagai Iya. Tang enti Iya mai kitai datai ngagai mua Iya, kitai deka mati. “Laban Nuan ukai Allah Taala ti rinduka penyai,” ku David nulis, “Penyai sigi enda begulai enggau Nuan” (Mas. 5:4, NKJV). Dalam timpuh ti sama, David mega nulis, “Tang ketegal pengerindu Nuan ti besai aku deka tama ngagai rumah Nuan. Aku deka nyembah Nuan dalam Rumah Sembiang Nuan ti kudus enggau ati ti nangika Nuan” (Mas. 5:7, NKJV).

`Bacha Hagai 2:7–9. Sekumbang rumah sembiang [Kaaba] ti kedua digaga, nabi Hagai ngaga siti semaya [nubuatan] ti ngalitka ati: rumah sembiang ti baru tu deka lebih agi bemulia ari iya ti dulu. Nama reti nubuatan nya kini?`

Lebuh Solomon nyerahka rumah sembiang ti keterubah nya ngagai Tuhan, mulia Shekinah—mulia Allah Taala ti nyempulang pejalai sida nembiak Israel ngagai Kanaan—ngemenuhka rumah sembiang nya, dataika sida imam nyau enda ulih nembuka pengawa sida dalam nya (1 Raja 8:10, 11). Lebuh rumah sembiang ti kedua di serahka ngagai Tuhan, Peti Janji, ti ngelambangka penuduk diraja Allah Taala, nadai dia laban udah dilalaika Jeremiah. Mulia Allah Taala nadai ngemenuhka rumah sembiang nya sekali tu. Asa sereta anchur amat ati sida. Enti baka nya, baka ni ku semaya Hagai nya deka nyadi amat deh?

Dalam rumah sembiang ti kedua tu meh, Jesus, Allah Taala ti nyadi mensia nya, pegari nyengenda, dalam isi darah dagin mensia. Allah Taala Empu udah pansut ari belakang tabir lalu nyadi mensia baka kitai lalu diau begulai enggau kitai dalam dunya ti bedosa tu. Laban Anak Allah Taala diatu udah nyadi Anak Mensia, kitai pen ulih meda mua Iya, ninga nyawa Iya, lalu meda Iya negu orang sakit lan ti kamah lalu ngeraika iya (Matt. 8:3). Iya enda matak kitai semak ngagai Iya ari ti mai kitai datai ngagai Iya, tang Allah Taala mai kitai semak ngagai Iya ari Iya ti datai semak ngagai kitai. Iya Empu nurun ngagai kitai. Aruh iya Bup Kudus madah pasal Jesus: “Siku dara bungas deka betubuh-bisi, lalu ngadaka anak lelaki siku, lalu iya deka dikumbai Imanuel” (reti nya, “Allah Taala enggau kitai”) (Matt. 1:23, NKJV). Uji perundingka reti tu: Penengkebang kosmos ukai semina idup begulai enggau kitai tang Iya udah mati ungkup kitai.

`Regang nya meh pemandang ti pemadu besai senentang pengerindu Allah Taala. Baka ni jalai bukai kitai ulih meda sereta ngasaika pengamat pengerindu Allah Taala?`