---
title:  Tambah Penemu
date:   09/05/2025
---

Bup Kudus terang madah semina Kristus aja meh ti patut ngulihka keselamatan kitai. Pengidup Iya aja meh pengidup mensia ti nadai bedosa, Iya aja meh chunto pengidup ti chukup ngemuaska pengidup ti meri mulia ngagai Allah Taala. Iya meh Anak Domba Allah Taala ti nadai petik, lalu diatu Iya nyadika jamin keselamatan kitai mensia belama iya. Dalam timpuh ti sama, Iya udah nanggung penyalah kitai, nerima ukum ti diberi Tuhan ketegal dosa enggau penyai. Lebuh John ti meratika bala di serega ke begumpul ngelingi penuduk diraja Allah Taala, iya diasuh badu nyabak laban “Singa raban bansa Judah,. . . udah menang” (P’dang. 5:5, NKJV).

Perundingka, mega, berapa jai dosa nya, enggau berapa jauh mensia udah labuh, dataika semina pemati Jesus, ti Allah Taala Empu, aja ke ulih tauka chukup kena mutarka penanggul dosa. Enti sema bisi jalai bukai kena Allah Taala nyelamatka kitai, ke enda ngelanggar prinsip perintah Tuhan, udah tentu Iya ngena jalai nya.

“Adat Allah Taala ti dilanggar nya nuntut nyawa orang ti bedosa nya. Dalam seluruh universe tu semina bisi siku aja ke ulih, ngarika mensia, ngemuaska tuntutan nya. Laban adat Tuhan nya kudus baka Allah Taala Empu, nya alai, semina siku ti sebela penuduk enggau Allah Taala aja ulih nyadika genselan kena muai penyalah nya. Nadai orang bukai kelimpah ari Kristus ke ulin nebus mensia ti bedosa ari kutuk ukum adat nya lalu mai mensia bebaik baru enggau Serega. Kristus deka nanggung ba Iya Empu penyalah enggau pemalu dosa—dosa ti pemadu beserekang enggau Allah Taala ti kudus dataika iya udah nyeraraka Apai enggau Anak Iya. Kristus deka nyapai kedalam darung penusah ti pemadu dalam tu laban deka nyelamatka mensia ti udah dirusakka dosa.”—Ellen G. White, Patriarchs and Prophets, p. 63.

**Tanya Ti Deka Dipejuraika:**

`John meda Anak Domba nya tama ngagai bilik penuduk diraja Serega baka ti udah “dibunuh.” Pemandang 13:8 madah ngagai kitai Jesus nya udah “dibunuh” kenyau ari sebedau penumbuh dunya tu. Nama ti ulih ditemu kitai pasal Allah Taala nengah fakta pelan keselamatan nya endang udah bisi disediaka sebedau iya diguna?`

`Mayuh orang ‘atheists’ [orang ke enda arap ka Tuhan] ngumbai kitai diau dalam universe ti nadai pengasih enggau pengibuh. Tang bebida enggau nya, Bup Kudus ukai semina bejaku pasal Allah Taala tang mega pasal Iya ti balat rinduka dunya tu dataika Iya nurun ngagai dunya tu, lalu mati ungkup dunya tu. Berapa lain patut perening kitai pasal dunya tu, enggau tempat kitai di dalam iya, enti dibanding enggau perening orang ke nadai arapka Allah Taala? Enggau jaku bukai, baka ni pengamat regang nya bisi empas ti patut dalam semua utai ti dikereja kitai?`

`Nama kebuah pengidup, pemati, enggau pengangkat Jesus nya meh siti aja jalai ti ulih nyelamatka mensia? Sekali agi, nama ti dipadahka rega ti pemadu besai nya ngagai kitai pasal berapa jai dosa nya ke bendar iya?`