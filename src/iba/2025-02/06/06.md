---
title:  Laban Nuan Udah Ngaga Semua Utai!
date:   08/05/2025
---

Bisi beberapa kali, sida nabi udah dibai semak ngagai Allah Taala dalam genera dataika sida dikemendarka Tuhan meda penuduk diraja Allah Taala. Esekiel bisi meda iya datas kebung langit (Esek. 1:26); Isaiah bisi ngusung rumah sembiang di serega lalu meda iya (Isa. 6:1), lalu John udah nusi enggau chukup terang utai ti dipeda iya lebuh iya dibai kin dalam genera dalam Pemandang 4 enggau 5. Lalu ‘type’ [sempama] ti dikena dalam servis rumah sembiang [Kaaba] dalam Penyanggup Lama mandangka semina bisi siti aja jalai ti ulih dikena mensia tama ngagai tempat Allah Taala: iya nya, nengah darah Kristus. (Peda Adat Lewi 16:2, 14, ka chunto.)

`Bacha Isaiah 6:1–5 enggau Pemandang 4:7–11. Nama elemen dalam dua iti genera tu ti sebaka? Peratika tusun utai ti nyadi: Nama subjek ti dipadahka dulu? Nama nangkan iya udah nya? Nama pemendar pasal Allah Taala ti dikemeranka dalam genera-genera tu?`

Dalam dua iti genera pasal bilik penuduk diraja tu, utai ti terubah nyadi iya nya bala orang ti di serega ngemesaika pengudus Allah Taala. Dalam genera Isaiah, senario iya amat narit ati: rumah sembiang nya penuh laban asap lalu “tiang rumah sembiang nya” berenyang lebuh melikat cherub bejaku enggau nyawa inggar madahka pengudus Allah Taala. Dalam genera John, melikat cherub meri jaku ti sama, “Kudus, kudus, kudus.” (Peda Esekiel 10:14, 15 ngambika nemu bala utai ti idup nya ti dikumbai melikat cherub.) Genap iku nabi nya udah diasuh meda mulia Allah Taala ti perenching.

Udah nya kitai meda reaksi sida nabi nya ngagai senario ti dipeda sida nya. Isaiah ngaku diri tulah laban mulut iya kamah (Isa. 6:5), lalu John nyabak laban iya sedarka pemendar ti amat tragis, iya nya, nadai bisi orang ke patut [layak] ulih ditemu (P’dang. 5:4). Lebuh pengudus enggau pematut Allah Taala diayanka terus ba mua kitai, nya baru kitai belabuh sedarka keadaan kitai mensia: kitai pemadu enda patut, lalu kitai begunaka Jesus nyadika Penebus kitai.

Sitan udah nibarka mayuh jaku tuduh ngelaban Allah Taala, madahka Tuhan nya ngaga adat ti enda patut, semina ngerunding diri aja, sereta terit enda tentu pasal; tang semina sekejap aja kitai dalam bilik penuduk diraja Allah Taala, semua pemula Sitan tebungkar. Lebuh meda Kristus baka sapa Iya ke bendar iya, iya nya, “Anak Domba ti udah dibunuh” (P’dang. 5:12, NKJV), nya ngasuh kitai ulih meda Apai nya baka sapa Iya ke bendar iya. Ati kitai berasai lantang laban kitai nemu lebuh kitai meda Jesus, kitai ulih meda baka ni Apai nya ke bendar iya (John 14:9). Lalu pemandang ti pemadu besai pasal baka ni Apai ke bendar iya ulih dipeda kitai dalam Jesus ti mati datas regang ungkup kitai.

Nya alai, regang nya patut mandangka dua iti utai ngagai kitai: keterubah, naka pemesai pengerindu Allah Taala ka kitai dataika Iya sanggup ngereja utai tu, meri nyawa Diri, ungkup kitai; kedua, iya patut mandangka ngagai kitai berapa balat kitai udah bedosa sereta labuh dataika kitai semina ulih diselamatka nengah regang nya.