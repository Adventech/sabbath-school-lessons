---
title:  Piring ti Enda Diterima?
date:   04/05/2025
---

Kekadang kitai tau amat bulih pelajar ari bebidaka dua iti idea. Mayuh utai tau dipelajarka kitai ari bansa piring dalam Bup Kudus ari maya Tuhan nulak tauka enda nerima piring ti dibai sida nembiak Iya.

`Bandingka Isaiah 1:2–15 enggau Isaiah 56:6, 7 enggau Masmur 51:17. Nama pelajar ti penting pasal piring diajar ditu?`

Episod ti tragis dalam sejarah Israel tu ukai ti terubah Tuhan nulak piring; bisi udah nyadi nyau deka sama enggau nya ba pun sejarah keselamatan mensia, lebuh piring Abel diterima Tuhan, lalu piring Kain enda diterima. Episod ke awal nya meri kitai peluang mandingka piring ti diterima enggau iya ti enda diterima. (Peda P’kal. 4:3–7 enggau Heb. 11:4.)

Lebuh maya Isaiah, orang Israel ngereja pengawa pengarap, semadi ngudahka aja, kena ngelantangka ati Allah Taala, tang iya ke bendar sida idup nitihka penyamai ati diriempu. Piring genselan sida nitihka peneka ati sida empu, baka enggi Kain, lalu ukai enggau ati ti nunduk sereta nyerah ngagai Allah Taala.

Sikap ti baka nya meh ti ngapika perintah di dunya tu: sikap ti manggaika pengarap ba diriempu. Baka Kain ke idup nitihka penyamai ati diriempu lalu nyembah Tuhan nitihka chara ti digaga diriempu. Tau kitai ngumbai iya nganggap Tuhan nya baka utai ti ngeribat iya, siti utai ti ngempang iya ari ngeletak pejalai iya empu, tang iya nangika Tuhan semadi kena ngudahka tuntut pengarap iya aja.

Tang, Abel, lain ari nya, iya meri piring baka ti dipinta Tuhan, iya nya piring ti mandangka jaku semaya Allah Taala pasal Messiah ti deka datai (P’kal. 3:15): iya nya anak domba, ti nunjuk ke mua ngagai Jesus ti nyadika piring kena nyelamatka mensia datas regang ba Bukit Kalvari.

“Abel udah meretika prinsip keselamatan ti besai nya. Iya meda diriempu nya orang ti bedosa, lalu iya meda dosa nya enggau ukum iya, nya meh pemati, ngempang kaul entara iya enggau Allah Taala. Iya datai mai piring jelu ti udah dibunuh, jelu ti nadai penyalah, nyadi mangsa iya, lalu enggau nya iya ngaku ukum ti dituntut adat ti udah dilanggar nya. Nengah darah ti siuh nya iya merening ke mua ngagai piring Anak Domba, Jesus Kristus ti deka mati datas regang ba Kalvari; lalu enggau pengarap ka genselan ti digaga dia, iya besaksika pengelurus diri, lalu piring iya pen diterima Tuhan.”—Ellen G. White, Patriarchs and Prophets, p. 72.

`Berapa penting kitai deka nyaga diri ari “ngereja pengawa sembiang semadi ngudahka aja”! Baka ni jalai genap iku kitai deka ulih ngasaika nama reti kitai pepanggai sepenuh iya datas pemati Jesus ti nyadika siti aja pengadang (harapan) kitai deka bulih selamat?`