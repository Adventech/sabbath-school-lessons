---
title:  Tambah Penemu
date:   20/06/2025
---

Bacha Ellen G. White, “God’s People Delivered,” pp. 635–652, in The Great Controversy.

“Dalam semua jeman, Allah Taala udah mantu sereta nyelamatka sida nembiak Iya ngena melikat kudus Iya. Bala melikat endang chakah ngambi bagi dalam hal mensia. Sida udah dipeda ngena gari ke perenching baka kilat; sida udah datai ngagai mensia bengepan baka orang perantau. Melikat udah ngayanka diri baka mensia ngagai orang kudus Allah Taala. Sida udah belelak ba baruh pun kayu lebuh tengah hari, baka orang ke udah lelak bejalai. Sida udah nerima pementas mensia ti ngelaluka sida ke rumah mensia. Sida udah nyadi malin ngagai orang perantau ke enda nemu jalai. Sida udah, ngena jari sida empu, ngidupka api ba alta. Sida udah muka pintu rumah jil lalu ngelepaska nembiak Tuhan. Begari ngena ngepan serega, sida udah datai lalu maringka batu ti nutup pendam Jesus.

“Begamal baka mensia, sida melikat suah datai ngagai gempuru orang ti lurus; lalu sida mega datai ngagai gempuru orang ke jai, baka sida ke datai ngagai Sodom, laban deka ngerikod pengawa jai sida, lalu deka nentuka sekalika sida udah ngelebus batas pengeliat ati Allah Taala. Tuhan rindu meri pengasih; lalu ketegal mimit orang ke amat betuaika Iya, Iya nagang pengerusak datai lalu ngemanjaika pengelantang orang mayuh. Orang ke bedosa ngelaban Allah Taala enda nemu diri berutang pengidup sida ngagai orang mimit ke taluk ngagai Tuhan, ti dikelese, dikemeli sereta ditekan sida.”—Ellen G. White, The Great Controversy, pp. 631, 632.

**Tanya Ti Deka Dipejuraika:**

`Bacha 2 Timoti 1:7. Bejuraika utai dalam nubuatan ke pemadu ngirauka ati nuan. Baka ni ku kitai deka muai ati ti takut lalu tetemuka berita Allah Taala ti meri pengadang taja pen nubuatan bejaku pasal kitai ti deka diperinsa ketegal pengarap kitai?`

`Taja pen jam tu engka pedis kitai deka meda baka ni hari Sabat enggau hari Minggu nya deka nyadi isi enggau puak pekara ti nyadi ba pengujung dunya, peratika berapa jampat dunya tu ulih berubah. Nama ti diajar pemendar tu ngagai kitai pasal enda manggaika pengarap kitai ba pekara ke benung nyadi diatu, ke ulih berubah dalam sekelip mata, tang semina ba Jaku Allah Taala ti udah dipandangka Iya?`

`Berunding pasal Daniel 2 (enggau 7). Semua perintah [empayar] datai lalu udah nya abis betul nitihka nubuatan. Diatu, lebuh kitai malik ke belakang ngagai sejarah, kitai ulih meda sida nya nyadi betul baka ti udah ditilit. Ari perspektif kitai kemaya tu, semina siti da agi perintah ti deka datai. Perintah ke ni nya, lalu nama kebuah kitai nemu iya amat deka datai baka ti ditilit dalam nubuatan?`