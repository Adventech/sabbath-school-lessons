---
title:  Daniel Dua Enggau Chara Historicist Kena Nerangka Nubuatan
date:   15/06/2025
---

Siti ari nubuatan ti pemadu kuat dalam semua Bup Kudus nya meh Daniel 2. Nulis lebih ari lima ratus taun sebedau Kristus, nabi tu nusi sejarah dunya tu, berengkah ari timpuh iya dalam Babilon, lalu terus nengah Media-Persia, Grika, Rome, enggau pemechah Rome nyentuk ngagai perintah-perintah mayuh bengkah bansa dalam dunya Eropah moden baka ke diatu.

Iya ke bendar, lebuh bejaku pasal mayuh bengkah bansa tauka menua di Eropah tu, siti ayat madah, “orang ke megai perintah di menua nya deka nguji berakupka ruang bilik sida ngena chara belaki bini bepasuk bansa, tang sida enda ulih, baka besi ti enda ulih bechampur enggau tanah liat” (Dan. 2:43, NKJV). Jaku nubuatan tu udah dikamatka enggau betul sekali. Reti nya, taja pen sida bebendar nguji berakupka ruang bilik ari ke belaki bini bepasuk bansa, sida tetap bebagi bansa.

Ngambika chunto, ruang bilik diraja British dikumbai The House of Windsor, siti nama English. Tang, ke bendar iya, tu nama baru ke semina berengkah dikena dalam taun 1917 aja. Sebedau nya, ruang bilik diraja nya dikumbai Saxe-Coburg-Gotha, ti nyata nama Jerman, laban mayuh ari peturun raja British—beduduk ari sida ke belaki bebini berasuk bansa nya—endang bekaban belayan enggau orang Jerman. Tang, taja pia, kaul darah sida nya enda ulih nagang sida ari beperang enggau pangan diri, nya alai, lebuh Perang Dunya Ke-1, laban ti deka mutuska kaul sida ari munsuh sida, bansa Jerman, tadi, sida lalu nukar nama iya ngagai The House of Windsor.

`Bacha Daniel 2:31–45. Nama mimpi Nebukednesar, lalu baka ni ku Daniel nerangka mimpi nya?`

Semua nubuatan pasal pekara ti deka nyadi ba pengujung dunya dalam bup Daniel, semua nitihka pelasar dalam Daniel 2. Reti nya, semua nubuatan ke bukai, baka Daniel 2, sama nitihka tusun perintah-perintah dunya ti betangkan enggau pangan diri, nyentuk ngagai maya Allah Taala nirika perintah Iya ti meruan belama iya (peda Dan. 2:44; Dan. 7:13, 14). Reti nya, nubuatan-nubuatan nya bejalai mansa sejarah dalam tusun perintah-perintah ti nadai putus-putus, berengkah ari kelia lalu abis ba dudi hari, ba timpuh kitai ke diatu. Tu ti dikumbai nerangka nubuatan ngena chara historicist [sejarah] laban ayat-ayat minta chara tu dikena. Nerangka nubuatan ngena chara historicist tu beguna amat enti kitai deka meretika pasal pekara ti deka nyadi ba pengujung dunya, lebih agi baka ti disebut dalam bup Pemandang.

`Baka ni ku Daniel 2 nunjukka ngagai kitai ukai semina Allah Taala nemu utai ti deka nyadi dudi hari, tang Iya mega ngawal [nguasa] dudi hari nya?`