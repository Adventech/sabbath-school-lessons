---
title:  Gerija Awal Kelia Diperinsa
date:   18/06/2025
---

Ukai semina Penyanggup Lama aja ke bisi meri kitai penulu ngagai utai ti deka nyadi ba pengujung ila, tang Penyanggup Baru mega bisi. Enda nyamai pengidup orang Kristen ba abad keterubah kelia. Keterubah iya mayuh orang ke sama jalai pengarap enggau sida begedika sida, laban sida nya dipeda baka ti ngancam pengarap Moses. Sida mega betapi enggau pengeringat Empayar Rome kapir. “Kuasa perintah dunya enggau neraka berakup ngelaban Kristus dalam bentuk bala penitih Iya. Orang kapir meda enti injil tu menang dudi hari ila, semua kuil enggau alta sida deka pupus; nya kebuah sida berakupka semua kuasa enggau tenaga sida kena mupuska pengarap Kristen. Orang Kristen pen berengkah diperinsa.”—Ellen G. White, The Great Controversy, p. 39.

Bisi siti jerita dalam bup Kereja Rasul ti nunjukka enggau terang, utai ti tau disadang sida nembiak Allah Taala deka nyadi lebuh kitai mansang nuju senario ti disebut dalam Pemandang 13.

`Bacha Kereja Rasul 12:1–17. Nama elemen dalam jerita tu ngayuka pekara ti deka nyadi ba timpuh pengujung?`

James udah mati dipumpung pala, lalu gintir Peter deka datai udah nya; bisi ukum mati udah diberi ngagai orang Kristen. Engka siti aspek ti pemadu luarbiasa dalam jerita tu nya meh senentang Peter ke ulih tinduk jenak ba malam ti pemadu jai dalam pengidup iya—jenak amat iya tinduk dataika melikat nyau nempap iya kena ngerak iya dani!

Peter pen dilepaska ngena kereja ajih malam nya, lalu iya bejalai ngagai siti rumah ke endur bala orang ke arap benung besampika iya, tang lebuh iya datai dia, sida enda pechayaka iya amat udah lepas ari jil. Bup Kudus madahka “sida balat alit ati”—lalu tu mega ngasuh kitai alit ati ka berapa suah kitai besampi tang enda berani arapka Allah Taala amat deka nyaut sampi kitai.

Sekeda orang ke arap enda dibunuh, tang sida ke bukai dibunuh. Lebuh kitai nyau semak datai ba pengujung timpuh, utai ti sama deka nyadi. Nyentukka Peter, taja enda dibunuh maya nya, pengujung iya mati mega ketegal pengarap iya. Jesus Empu udah madah ngagai iya baka ni iya deka mati: “Enggau bendar Aku madah ngagai nuan, lebuh nuan agi biak, nuan nanchangka belulang ke diri empu, lalu nuan bejalai ngagai sebarang endur nuan deka. Tang lebuh nuan nyau tuai, nuan deka ngunjurka jari nuan, lalu orang bukai deka nanchangka belulang ba nuan, lalu mai nuan ngagai endur ti enggai digusung nuan. (Jesus nyebut nya kena Iya madahka gaya pemati Peter kena Peter ngemuliaka Allah Taala.) Udah nya Jesus lalu bejaku ngagai iya, “Titihka Aku!” (John 21:18, 19, NKJV).

`Peratika Jesus, udah ke madahka baka ni Peter deka mati, agi bejaku ngagai iya, “Titihka Aku!” Nama ti dipadahka tu ngagai kitai pasal nama kebuah jaku emba orang ngena pemati enda patut nagang kitai ari nitihka Tuhan?`