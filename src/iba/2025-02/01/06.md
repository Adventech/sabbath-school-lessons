---
title:  Sempama Aja Tauka Amat-Amat?
date:   03/04/2025
---

Siti batang isu ti ditapi orang ke belajar pasal nubuatan nya deka nentuka sekalika jaku ti dikena Bup Kudus nya diambi sebagai jaku sempama aja tauka jaku ti amat-amat [literal]? Baka ni ku kitai deka nemu enti penulis nya ngena jaku sempama [simbolik], lalu baka ni ku kitai deka nemu nama ti disempamaka simbol nya? Chara ti penting kena ngereja tu iya nya kitai deka meda baka ni simbol nya udah dikena dalam seluruh Bup Kudus, lalu ukai meda baka ni simbol nya dikena dalam timpuh moden diatu. Ngambika chunto, sekeda orang meda simbol beruang dalam Daniel 7 nya nyempamaka menua Rusia, laban jelu beruang nya dikena kemaya hari tu nyadika lambang menua Rusia. Tu ukai chara ti betul kena nerangka reti simbol nubuatan.

**Buka ayat-ayat di baruh tu, lalu lakka Bup Kudus nerangka diri (ngeletak atur diri empu). Nama simbol nubuatan ke bisi dalam semua ayat nya, lalu ngelambangka nama simbol nya ku Bup Kudus?**

`Dan. 7:7, Dan. 8:3, Dan. 7:24`

`P’dang. 1:16, Epe. 6:17, Heb. 4:12`

`P’dang. 12:1; P’dang. 21:2; Epe. 5:31, 32; Jer. 6:2`

Ngena chara ti mudah tu ti ngelakka Bup Kudus nerangka diri empu, mayuh utai ti dianggap misteri senentang simbol nubuatan deka lenyau magang. Ngambika chunto, kitai meda tanduk nyempamaka kuasa politik tauka menua tauka bansa. Pedang nyempamaka Jaku Allah Taala. Lalu indu nyempamaka gerija. Ditu kitai terang meda Bup Kudus nerangka diriempu.

Tang utai ti deka ditemu kitai iya nya, nama kebuah Allah Taala bejaku ngena simbol lalu enda bejaku terus terang deh? Ngambika chunto, nama kebuah Peter bejaku pasal nengeri Rome nya sebagai Babilon, dalam 1 Peter 5:13?

Bisi mayuh kebuah alai Allah Taala bejaku ngena simbol dalam nubuatan. Dalam kes gerija Penyanggup Baru, ngambika chunto, enti bup Pemandang beterus-terang madahka Rome nya ti ngereja penyai ti ngemayuh nya, udah tentu gerija maya nya deka lebih balat agi diperinsa. Enda ngira nama aja kebuah iya, kitai ulih pechayaka Allah Taala sigi dekaka kitai nemu nama reti simbol-simbol nya.

`Taja pen sekeda simbol enggau nubuatan nya mengkang nyadi misteri, baka ni ku numpuka fokus kitai ngagai utai ke udah ditemu kitai reti ulih ngeringka pengarap kitai?`