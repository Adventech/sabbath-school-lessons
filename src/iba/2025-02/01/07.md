---
title:  Tambah Penemu
date:   04/04/2025
---

Bacha Ellen G. White, “An American Reformer,” pp. 319–324, in The Great Controversy.

“Bala paderi enggau mensia mayuh ngumbai nubuatan Daniel enggau Pemandang nya misteri ke enda ulih ditemu kitai reti. Tang Jesus ngarah sida murid Iya ngagai jaku nabi Daniel ti bejaku pasal utai ti deka nyadi ba timpuh sida, lalu ku Iya: ‘Awakka orang ke macha meretika utai tu.’ Matthew 24:15. Lalu jaku ti madahka Pemandang nya meh misteri, ke enda ulih ditemu reti, nya jaku ti belaban enggau tajuk bup nya empu, ti madah: ‘Tu pemandang ari Jesus Kristus, ti diberi Allah Taala ngagai Iya, ngambika Iya ngayanka ngagai bala nembiak Iya utai ti enda tau enda nyadi enda lama da agi. . . . Beberekat meh orang ke macha jaku ti benabi tu ngena nyawa ti inggar, lalu beberekat meh orang ke ninga sereta ngasika utai ti ditulis dalam bup tu, laban maya nyau semak. Pemandang 1:1–3.

“Enggau bisi jaku saksi Inspirasi tu, baka ni ku mensia tau berani ngajar madahka Pemandang nya misteri ke enda ulih ditemu mensia reti? Iya tu meh misteri ke udah dipandangka, siti bup ti tebuka. Belajarka bup Pemandang ngarahka runding kitai ngagai nubuatan bup Daniel, lalu kedua iti nya meri kitai ajar ti pemadu penting, ti udah diberi Allah Taala ngagai mensia, senentang pekara ti deka nyadi ba timpuh pengujung dunya tu.

“Gambar udah diberi ngagai John senentang utai ti berat sereta ngeransing dalam peneleba. Iya udah meda penuduk, bahaya, konflik, enggau pengelepas sida nembiak Tuhan ba pengujung iya. Iya udah nulis pesan ti penudi ti deka ngemansauka dunya tu diketau, sekalika nyadi gandum ti disimpan dalam tibang tauka ampa ti deka ditunu. Subjek-subjek ti pemadu penting udah dipandangka ngagai iya, lebih agi ungkup gerija ti penudi tu, ngambika sida ke ninggalka penyalah lalu nguing ngagai pemendar deka diajar pasal bahaya enggau konflik ke bisi ba mua sida. Nadai orang patut gegama dalam petang pasal utai ti deka nyadi ngagai dunya tu.”—Ellen G. White, The Great Controversy, pp. 341, 342.

**Tanya Ti Deka Dipejuraika:**

`Enggau chara baka ni pengarap kitai tau betambah amat lebuh kitai belajarka nubuatan? Nubuatan ni—sekeda nya ditulis beribu taun kelia pasal utai ti deka nyadi beratus tauka beribu taun udah nya—ke udah nambahka pengarap nuan dalam Bup Kudus, sereta, lebih penting agi, dalam Allah Taala ti meri iya? Ngambika chunto, baka ni Daniel 2 meri kitai kebuah ti kuat sereta lojikal kena ukai semina pechayaka Allah Taala amat bisi tang mega Iya nemu pasal dudi hari?`

`Baka ni chara ti pemadu manah kena nyaga diriempu ari mayuh macham penerang ti sebarang sangka pasal nubuatan, nyengkaum ari sida ti datai ari gerija kitai empu? Nama kebuah kitai mesti selalu bejimat sereta “uji dulu semua utai. Bepegai teguh ba utai ti badas” (1 Tes. 5:21, NKJV)?`