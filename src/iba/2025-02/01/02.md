---
title:  Barang Sapa ke Macha, Awakka Iya Mereti
date:   30/03/2025
---

Uji nuan tama ngagai sebarang kedai bup Kristen lalu meratika semua bup-bup pasal nubuatan dia. Nuan deka terus meda semua macham penemu ti nyarutka untak senentang penerang [intepritasi] nubuatan, lalu mudah orang deka ngumbai nadai bisi siku mensia ke deka nemu amat reti nubuatan dalam bup Pemandang. Ngambika chunto, siku pengarang madahka ‘antikristus’ nya semina metafora [sempama] aja; siku ke bukai madahka antikristus nya deka datai dudi ila; siku ke bukai madahka iya nya siku orang tauka siti utai lebuh jeman Empayar Rome pagan kelia. Munyi ku siku pengajar injil ti tuai madah, “Bup Kudus nya kira ke baka siti belula ke tuai; nuan ulih nabuh sebarang tiun ti kadeka nuan ngena iya.”

Tang Bup Kudus empu, nadai meri penemu munyi nya. Iya minta kitai macha iya, nganggap Allah Taala enda bejaku sengapa, lalu kitai ulih nemu pemendar utai ti disebut Iya nengah Jaku Iya.

`Bacha Matthew 24:15; Pemandang 1:3; Matthew 11:29; enggau Jeremiah 9:23, 24. Nama ku ayat-ayat tu pasal tuju ati Allah Taala kena ngasuh kitai nemu [mereti] pasal Iya?`

Mayuh universiti meri kursus senentang “The Bible as Literature,” [Bup Kudus sebagai Sastera] tauka utai bukai ke nyau deka sebaka. Ungkup orang ke arap, tau teganga ati iya duduk mendingka licha ke enda alah itung pemayuh nya, tang pengujung iya tetemuka professor nya macha Bup Kudus sama baka orang macha bup mitos orang kapir. Penemu nya nganggap, engka bisi “pemendar” mimit dalam jerita-jerita nya, tang kitai tau ngaga ka diri reti jerita nya nitihka peneka ati diriempu. Ungkup sida pengajar tu, penemu ti madahka bup nya datai ari iring Roh Tuhan, diketawaka sida aja nya.

Ari nya, pengajar baka nya macha Bup Kudus, tang iya enda ninga munyi nyawa Allah Taala bejaku. Sida ke bukai datai ba simpul ke terang belaban enggau ajar Bup Kudus. Orang ke enda nyerahka diri ngagai Tuhan, lalu enda ngembuan ati ti tebuka ngagai pemendar, lebuh sida macha Bup Kudus, sida ukai semina enda tetemuka ajar [mesej] iya tang mega deka saru penemu pasal pengerindu enggau perangai kudus Allah Taala ti dipandangka dalam bup nya. Tu tau mudah amat nyadi lebih ari ti disedarka, nya kebuah enti semina macha Bup Kudus aja, tang enda bekenaka perengka ke betul (lebih penting agi) sikap ke betul, ari iring Roh Kudus, iya tau ngemediska kitai.

`Bisi siku orang ke ukai orang ke alim dipeda macha Bup Kudus. Lebuh orang nanya iya nama ti digaga iya, iya nyaut, “Aku ngiga penyilap tauka utai ke enda betul.” Nama kebuah nya dikumbai sikap ti salah lebuh macha Jaku Allah Taala?`