---
title:  Daniel—Tutup Bup Nya
date:   01/04/2025
---

`Bacha Daniel 12:4 [Bacha mega dalam jaku English enggau Terjemahan Baru, dalam jaku Indonesia, tauka Alkitab Versi Borneo]. Nama ti diasuh Tuhan gaga Daniel ditu? (Bandingka enggau Pemandang 22:10.)`

Suah kitai ninga orang berkhutbah ngena Daniel 12:4 kena nilit penambah penemu teknologi enggau sains sebedau penatai Jesus ti kedua kali. Mayuh mega ke ngena ayat tu bejaku pasal pemansang ti jampat ba chara orang mindah kin kia ke udah nyadi dalam kandang bepuluh taun tu. Mayuh bup dalam gerija kitai empu mega nitihka penemu tu. Taja pen penerang nya endang patut, tang jaku ayat nya tau mega bisi reti ke bukai.

Bacha ayat nya baru. Jaku melikat nya ngagai Daniel berengkah enggau “tutup bup nya, lalu lekatka chop tambit ba iya.” Bup ti disebut ditu nya meh bup Daniel empu. Enti baka nya, kada enda penemu ti deka betambah ba timpuh pengujung dunya tu, nya meh penemu pasal bup Daniel tu empu, deh?

Tu ngaga bup Daniel tu lain ari bup Pemandang, ke alai John enda diasuh nutup bup iya (P’dang. 22:10). Bup Pemandang sigi diasuh temu reti ari terubah iya, laban “maya nyau semak.” Bebida enggau nya, bup Daniel deka ditemu reti lebih terang agi dudi hari ila ari timpuh Daniel.

Dalam beberapa ratus taun ke udah, mayuh orang Kristen ke landik bepikir udah nguji deka nerangka bup Daniel tu, lalu mayuh ari sida nya udah nyulut. Tang penemu pasal Bup Daniel tu udah balat amat betambah, selepas pengujung timpuh nubuatan 1,260–taun nya, ke tembu ba taun 1798, lebuh mayuh orang ke landik nerangka Bup Kudus di serata dunya tu berengkah nyimpulka bisi utai luarbiasa deka nyadi kira urung taun 1843. Orang ke pemadu tebilang ba tu, nya meh William Miller, ajar enggau khutbah iya udah ngelancharka the Great Advent Movement [Pergerakan Advent ti Besai] ba abad kesembilan belas ke numbuhka serantai pekara [event] ti ngadaka gerija ti “penudi” [“remnant”] enggau pemereti ti terang pasal berita tiga melikat.

Pengada gerija kitai, reti nya, ngamatka nubuatan Daniel ti madahka “penemu deka betambah” ba “timpuh pengujung dunya.”

Bebida enggau nya, lalu kitai ukai ngakim orang, perundingka pasal “pemetang” ke alai lebih mayuh orang Kristen diau diatu. Ajar Bup Kudus ke terang pasal hari Sabat ba hari ti ketujuh, ti ditumbuhka ba Eden, udah enda dikibuhka, udah dibuai ke tisi pega, lalu diganti enggau hari Minggu, hari ti beurat ba Roma pagan [kapir]. Tauka, perundingka pemeli orang pasal pemati, ke alai ketebal agi orang Kristen pechayaka ajar pengarap orang pagan [kapir] ke ngumbai orang ke mati nya tikala nya deka pindah ngagai gaya pengidup bukai, ke nyengkaum dibuai ngagai api neraka.

Bebida enggau nya, kitai patut amat beterima kasih—enggau ati baruh—laban kitai nemu pemendar ke betul.