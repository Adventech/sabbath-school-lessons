---
title:  Sekeda Prinsip Senentang Nubuatan
date:   29/03/2025
---

### Bacha ka Pelajar Minggu Tu

Jer. 29:23, 24; Mas. 139:1–6; Dan. 12:4; P’dang. 22:10; 2 Tim. 3:15–17; Heb. 4:12.

> <p>Ayat Dikingat</p>
> “Enti orang deka temegah, sida patut temegahka diri ti bepenemu-dalam, lalu nemu Aku rindu ngayanka pengerindu enggau pengelurus di dunya tu, laban nya meh utai ti ngasuh ati Aku gaga. Aku ti TUHAN, udah bejaku” (Jeremiah 9:24, NKJV).

Baka enggau mayuh utai bukai dalam Bup Kudus, orang Kristen enda setuju penemu senentang nubuatan, lalu nya ngujungka orang bukai ngaga pemutus ngumbai belajarka nubuatan semina masau timpuh aja. Enti orang Kristen, nyau charut penemu pasal tiap iti titik enggau jaku dalam nubuatan, kada tau dikarapka nya deh? Lalu, utai ke enda manah, iya nya mayuh orang Kristen nyau berengkah ngumbai sekeda bup, baka Pemandang, nya enda ulih ditemu kitai reti. Nya alai, sida enggai macha nya, lalu nyeliahka nya, kekadang nitihka jaku lalau bala paderi ke ngasaika belajarka nubuatan-nubuatan nya deka ngenataika lebih mayuh agi penanggul lalu nadai mutarka nama-nama.

Utai tu endang baka nya ari suba. Selama lapan belas abad ke terubah dalam sejarah Kristen, ketebal agi orang Kristen nadai penanggul arapka nubuatan Bup Kudus, lalu sida sama setuju senentang reti enggau ajar nubuatan nya. Sigi baka nya meh ti kedeka Allah Taala: “Diatu, dalam nama Jesus Kristus Tuhan kitai aku minta kita, menyadi, sama besetuju enggau pangan diri, enda beserekang, tang begempung enggau pangan diri, sama seati, sama sepenemu, sama juluk ati enggau pangan diri” (1 Kor. 1:10, NKJV).

Minggu tu, kitai deka mansik sekeda prinsip-prinsip ti meri kitai pemereti pasal nubuatan ti konsisten sereta tau dikarapka.

_*Pelajarka pelajar minggu tu kena nyediaka Sabat, April 5._