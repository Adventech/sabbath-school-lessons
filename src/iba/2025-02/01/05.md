---
title:  Belajarka Bup Kudus
date:   02/04/2025
---

Kitai Seventh-day Adventists berutang mayuh ba William Miller ka pemereti kitai pasal nubuatan Bup Kudus. Amat pen penemu iya senentang ayat ti penting (baka Daniel 8:14) enda sempurna, tang metod [chara] Miller amat penting, laban iya muka jalai ti ngadaka pergerakan gerija kitai ti penudi tu.

`Bacha Matthew 5:18, 2 Timoti 3:15–17, enggau Luke 24:27. Nama ti diajar ayat-ayat tu ngagai kitai pasal chara kitai patut ngadap nubuatan Bup Kudus?`

Belajarka Bup Kudus nya kurang lebih baka ti nusun gambar ‘jigsaw puzzle’ ke besai. Enti nuan ngambi beberapa iti kerimpak iya aja, sigi enda ulih nuan meda gambar ke seluruh iya ari nya. Engka ba siti tau dua keping nya nuan engka ulih meda gambar kuda kini, lalu ari nya nuan ngumbai diri nusun gambar kuda kini. Tang keping ke bukai ngayanka manuk enggau chapi, udah nya, udah lepas nuan nusun beratus iti keping, pengujung iya nuan meda diri nusun gambar siti landskap, ke nyengkaum siti bandar, siti ladang ke bisi bala jelu, enggau bukit gunung di belakang din.

Siti ari jalai ti ngujungka sekeda orang Kristen salah dalam belajarka Bup Kudus iya nya, sida nganggap Bup Kudus nya baka siti koleksi jaku-dalam tauka jaku sempama ke ulih dikena sida bejaku pasal siti-siti situasi ti spesifik. Sekeda orang deka muka ngagai lalau pelajar ke mudah ba mua Bup Kudus Gideon, ke alai kitai tetemuka ayat-ayat ti beguna senentang beberapa topik lalu sida ngumbai semua ajar Bup Kudus senentang topik nya udah bisi dia magang.

Penyalah iya ditu, sida nya ngena chara ke sama lebuh ngadap nubuatan, sida ngambi siti ayat keluar ari konteks iya lalu mandingka nya ngagai utai ti nyadi diatu, tang enda mandingka nya enggau ayat-ayat bukai dalam Bup Kudus. Tu meh sekeda utai ti nyadi, ke udah ngujungka mayuh bup moden ti nerangka nubuatan mesti deka di tulis baru [dikemaskini] sapengudah beberapa taun laban sida meda diri udah salah madahka utai ti deka nyadi—enggau kemaya.

Nya alai beguna amat kitai enda tau semina milih beberapa iti ayat spesifik ti bejaku pasal sebarang topik, tang kitai patut mansik tauka belajarka enggau silik semua utai ti disebut Bup Kudus senentang topik nya, sereta meratika enggau betul konteks iya disebut mega. Mudah amat kitai ngambi ayat keluar ari konteks iya lalu ngasuh iya nyebut sebarang utai kedeka kitai.

`Nama pengalaman nuan enggau orang ke nguna ayat ti dipilih iya nguji deka ngajar pasal gaya orang ke mati, ngambika chunto ditu? Tauka hari Sabat? Nama chara respons [saut] ti pemadu manah ngagai orang baka nya?`