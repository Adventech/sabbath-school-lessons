---
title:  Bini ti Bajik
date:   14/04/2025
---

Esekiel 16 mandangka siti gambar ti amat ngalitka ati pasal runding Allah Taala ngagai kitai. Iya bejaku pasal bansa Israel nya baka anak mit ti ditinggalka ba tanah ngambika mati. Iya ngambi anak mit nya lalu mai iya pulai, lalu meresi iya, lalu lebuh iya udah besai, diambi iya nyadika bini. Tu gambar ti besai amat reti pasal penikah ti enda patut nyadi.

`Bacha Esekiel 16:4–14. Nama ti diajar penerang ti silik tu pasal indu ti diangkatka nyadi bini ditu ngagai kitai pasal niat tauka tuju Allah Taala senentang kitai?`

Allah Taala madah ngagai Israel, dalam ibun Iya, Israel udah mansang nyadi indu “ke bajik amat” (Esek. 16:13, NKJV). Lebuh Allah Taala terubah nemu iya, nadai orang ngumbai iya bajik; iya nya anak ke dibuai ari entara bala anak bukai, ditinggalka pia aja ngambika iya mati. Allah Taala ibuh amat ka iya, lalu iya pen mansang nyadi bajik, nyentukka iya nyau nyadi buah kenang semua dunya. Tu utai ke amat nyadi lebuh terubah Israel bisi raja, dibaruh David enggau Solomon. Nyentukka Kuin ari Sheba datai laban deka meda ka diriempu pemanah [pemajik] menua Israel!

Tang, pemanah [pemajik] Israel nya, endang semua iya pemeri ari Allah Taala. Iya bajik—nyadika buah jaku semua bansa bukai—laban iya nyadi ‘bini’ Kristus. Allah Taala madah, “Aku udah ngaga nuan ngemajik nya,” (Esek. 16:14, NKJV).

Tu meh tema ti beulang-ulang dalam Bup Kudus: ‘Bini’ Tuhan nya bajik, ukai laban sebarang utai ti udah dikereja iya tang laban Allah Taala udah meri pengerindu ngagai iya lalu ngaga iya nyadi baka nya. Enggau jalai ti sama, orang ti arap dipeda bajik ba mata serega ukai laban sebarang utai ti udah dikereja kitai kena ngulihka iya tang laban pengasih Allah Taala, iya nya penyelamat ti udah diberi Iya ngagai kitai. Kitai bajik laban kitai dibalut enggau pengelurus Iya, iya nya “pengelurus Allah Taala” Empu (2 Kor. 5:21).

Semua utai manah magang, nyentuk ngagai ayat ti nangkanka nya dalam Esekiel: “Tang nuan ngambi ulih ari pemajik nuan, enggau ba nama nuan ti tebilang, lalu nuan tinduk enggau semua orang ke datai ngagai nuan” (Esek. 16:15).

Kitai ditempa ngambika mandangka pemanah enggau mulia Allah Taala. Tang lebuh mensia ti ditempa Allah Taala ngumbai pemajik nya enggi sida empu, pemajik nya nyadi nadai rega, lalu nya meh maya penusah datai.

`Nama bahaya iya enti kitai ngarapka “pemajik diriempu”? Reti nya, baka ni kitai ulih ngumbai bisi utai dalam kitai empu tauka utai ti ulih dikereja kitai empu kena kitai ngulihka poin ba mua Allah Taala tauka ngasuh kitai bisi pematut nerima pengerindu Iya? Baka ni jalai kitai nyaga diri selalu ari nyadi sumbung dalam pengidup spiritual kitai?`