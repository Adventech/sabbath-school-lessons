---
title:  Gambar Ari Penikah
date:   12/04/2025
---

### Bacha ka Pelajar Minggu Tu

P’kal. 2:23–25, Epe. 5:29–32, Esek. 16:4–14, P’dang. 18:1–4, P’kal. 24:1–4, P’dang. 19:1–9.

> <p>Ayat Dikingat</p>
> “Melikat nya lalu bejaku ngagai aku, ‘Tuliska tu: Beberekat meh orang ke udah diambi ngabang ngagai gawa tikah Anak Domba.’ Lalu ku iya bejaku ngagai aku, ‘Tu jaku ti bendar ari Allah Taala.” (Pemandang 19:9, NKJV).

Bup Kudus endang penuh enggau jerita pasal pengerindu ti terang mandangka mayuh aspek keselamatan enggau pengerindu Allah Taala ungkup sida nembiak Iya. Kaul ti pemadu rapat [intim] nya meh kaul dalam tikah, tau amat nyadika sekula ke endur kitai tau bulih pelajar ti pemadu dalam pasal pengerindu Iya ka kitai, pasal kaul kitai enggau Iya, sereta pasal ni penyauh iya sanggup ngereja utai kena nyelamatka kitai, enti kitai meri diriempu peluang ngasaika iya nitihka tuju Allah Taala.

Penemu moden pasal pengerindu enggau penikah udah ngerusak pengulih kitai meda utai ti bendar ti deka diajar Tuhan ngagai kitai nengah sempekat penikah. Taja pen gaya pengidup mensia ti bedosa tu udah balat ngerusakka penikah (enggau semua utai bukai mega), penikah agi mengkang nyadi siti jalai ti terang kena mandangka pemendar, nyengkaum pemendar dalam nubuatan. Lebih ari semuti meri kitai pengelantang, penikah patut nyadika sekula ke endur kitai ulih belajarka pelajar ti dalam pasal kitai empu enggau pasal kaul kitai enggau Allah Taala.

Minggu tu kitai deka mansik mayuh bengkah chara Jaku Allah Taala bejaku pasal penikah, iya ke manah enggau iya ke jai. Udah nya kitai ulih ngambi pelajar ari chunto-chunto nya ke ulih nyaup kitai mereti manah ka agi pasal baka ni Allah Taala ngaul Diri ngagai umat Iya, taja pen sida suah ngasaka ati Tuhan, lalu kitai ulih belajar pasal sekeda pemendar pasal pengerindu Iya ke ulih nyaup kitai meretika agi pasal pekara [event] ti nyadi ba pengujung dunya tu.

_*Pelajarka pelajar minggu tu kena nyediaka Sabat, April 19._