---
title:  Satu Tubuh
date:   13/04/2025
---

Enda mayuh sempama Bup Kudus ti nekanka pengerapat ti dikinginka Allah Taala enggau mensia lebih ari sempama penikah. Sempama [metafora] tu endang suah amat dikena dalam Bup Kudus—sereta nyata amat pegari dalam Pemandang—dataika sida ti belajarka Bup Kudus enda tau enda nangkap utai ti dipadahka Allah Taala lebuh Iya nyebut nya dalam Jaku Iya.

`Bacha Pemungkal 2:23–25 enggau Epesus 5:29–32. Baka ni jalai penikah mensia nyereminka tali kaul entara Kristus enggau mensia?`

Bisi sekali lebuh Jesus bejaku ngagai sida Parisi, iya nyebut jerita pasal penikah Adam enggau Awa dalam Pemungkal, lalu sida Parisi pen jampat nanya ngagai Iya, “Nama kebuah Moses ngasuh laki meri surat sarak lalu muru bini diri?” (Matt. 19:7, NKJV).

Orang Israel nganggap Moses tu nabi ti numbuhka bansa sida. Ditu sida nguji deka nyabung Tuhan ti numbuhka penikah ngelaban nabi Iya Empu. Sida endang selalu ngena chara baka tu ngelaban Jesus: sida suah nguji deka nunjukka ajar Jesus nya ngelaban ajar Bup Kudus.

Penikah ti meruan taluk seumur idup nya endang tikas ti pemadu manah ti diletak Allah Taala nyadika pelasar pengidup mensia. Tang ketegal dosa, mensia udah ngerusakka pelasar ti diberi Allah Taala tu.

Engka laban Bup Kudus nekanka pemesai reti enggau guna penikah, nya alai iya enda badu-badu diserang. Sama enggau hari Sabat, penikah meh siti ari pemeri ti diberi Allah Taala ngagai kitai ba Eden, lalu kedua-dua nya endang diagihka kena mandangka pengingin Allah Taala ti deka bekaul rapat enggau semua utai ti udah ditengkebang Iya.

Penikah, ke endur dua iku mensia ke enda sempurna dikawinka, deka seruran meri kebuah ti ngenataika penyarut. Penikah entara gerija enggau Kristus nya meh endur Juruselamat ti sempurna nya dikawinka enggau bini ti enda sempurna. Tang taja pia, kitai ulih belajar pasal pengerindu Allah Taala ari penikah ti manah.

`Tu bisi tiga iti prinsip penikah. Keterubah, ampun meh laki bini diri, taja pen iya enda patut amat diampun, sama baka Kristus ti ngampun kitai, taja pen kitai anda patut amat diampun. Kedua, terima meh laki bini diri, nyengkaum semua penyalah enggau pengurang iya, sama baka Kristus nerima kitai, nyengkaum semua penyalah enggau pengurang kitai. Ketiga, sama baka Kristus ngengkah kitai dulu ari Iya Empu, baka nya meh kitai ngengkah laki bini kitai dulu ari kitai empu. Baka ni ku semua tiga iti prinsip ti datai ari injil tu ulih nyaup kitai ukai semina meretika baka ni Tuhan bekaul enggau kitai tang mega ulih nyaup sebarang penikah?`