---
title:  Tambah Penemu
date:   18/04/2025
---

Bacha John 2:1–11, Matthew 22:1–14, 2 Korint 11:1–5, enggau Matthew 25:1–13.

Pama nuan udah meda berapa mayuh data ke bisi dalam seluruh Bup Kudus ke ulih nyaup nuan nambahka penemu nuan pasal nubuatan, mudah amat ati nuan asai ti deka nguna [apply] iya enggau kelalu lebih. Sekumbang beratus taun tu, sekeda orang Kristen udah kelalu fokus ngagai simbol enggau gambar sempama dalam jerita Bup Kudus dataika sida nyau berengkah ngumbai jerita lama nya semina baka mitos aja. Taja pen bisi mayuh penerang tauka reti ulih ditemu kitai dini-dini alai dalam Bup Kudus, kitai mesti selalu ingatka Tuhan bisi jalai Iya Empu ngambi utai ke amat udah nyadi ngagai mensia ke amat bisi lalu nya dikena Iya ngajar kitai pasal utai ti deka dikereja Iya enggau gerija dudi hari ila.

Ngambika chunto, gawai tikah di Kana nya, tau meri penerang ngagai sempama penikah ti dikena dalam nubuatan, tang gawai tikah nya utai ti amat udah nyadi. “Jaku Kristus udah meri bantu ti chukup ngagai gawai tikah nya. Baka nya meh pemayuh pengasih ti diberi Iya kena madamka penyalah enggau dosa mensia, lalu ngidupka mensia baru.”—Ellen G. White, The Desire of Ages, p. 149.

Tauka, baka ti ditulis iya ditu: “TUHAN ti Pemadu Tinggi nadai kala ngereja utai ngapa enti Iya empai mandangka resia Iya dulu ngagai bala nembiak Iya, iya nya sida nabi.” Amos 3:7. Taja pen “Utai ti resia endang enggi TUHAN Allah Taala kitai, tang utai ti dipandangka endang enggi kitai, enggau ke peturun kitai.” Ulang Adat 29:29. Allah Taala udah meri kitai semua utai tu, lalu berekat Iya deka diberi ngagai kitai lebuh kitai belajarka nubuatan-nubuatan Bup Kudus enggau sampi sereta enggau ati ti bebasa.”—The Desire of Ages, p. 234.

**Tanya Ti Deka Dipejuraika:**

`Bacha John 2:1–11. Bisi mayuh elemen dalam Injil John ti ngayuka pengawa Kristus ti deka datai, lalu sida ti landik pasal Bup Kudus udah meratika chara John ti sengaja nguluka pemacha iya mansang ke mua ngagai Regang nya. Dini nuan meda beberapa aspek perangai Kristus enggau perintah Iya ti deka datai dipadangka dalam jerita tu? Nama ti diajar iya ngagai kitai pasal pelan jalai selamat Tuhan, tauka pasal gawai tikah ti pemadu besai ti udah disemayaka ngagai Anak Allah Taala?`

`Jerita sempama sepuluh iku indu dara nya tebilang ditemu sereta dikerinduka sida ti belajarka Bup Kudus. Nama ti dipadahka jerita ti penting tu ngagai kitai pasal utai ti deka nyadi ba timpuh pengujung dunya? Kati bisi reti ti penting senentang pengantin lelaki nya ti betangguh datai? Nama pelajar ti diajar jerita sempama tu ngagai kitai pasal kaul siku-siku kitai ngagai Kristus enti dibandingka enggau chara Kristus ngaul diri ngagai gerija seraban mayuh?`

`Perundingka amalan-amalan pelesu ke udah masuk kedalam pengarap Kristen ari luar pengarap nya. Kelimpah ari siti ti pemadu nyata, iya nya, ngintu hari Minggu, ti ngelaban ngintu hari Sabat nundaka ajar Bup Kudus, nama ajar pelesu ke bukai ke udah mega masuk? Baka ni chara sida nya udah masuk, lalu nama ke ulih dikereja kitai ukai semina kena nyaga kitai empu ari sida tang mega nyaup orang bukai meda ajar nya ke sebenar iya? Baka ni chara pesan tauka berita tiga melikat nya nguji deka ngereja baka tu, lalu nyaup mensia meda ajar pengarap ti pelesu nya ke udah masuk kedalam pengarap sida?`