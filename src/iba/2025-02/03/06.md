---
title:  Indu Sundal nya Diakim
date:   17/04/2025
---

`Bacha Pemandang 19:1–9. Dua iti utai diramika serentak: pengujung indu sundal nya enggau penikah Kristus enggau bini Iya. Baka ni ku deka nyadi utai ti dua iti nya ulih mandangka perangai Allah Taala ti lurus sereta rindu sama-sama?`

Pengawa bekendak (bambai lalai) sigi bisi mai upah ke berat sereta pedis. Pemedis iya ngempaska pengidup sida anak enggau orang bukai. Laki tauka bini ti kena keduan nya ke pemadu sabar pen bisi maya iya nuntung ba timpuh endur nadai agi jalai nikal, lalu penikah nya pen enda ulih diselamatka agi. Lebuh dunya kitai datai ba tikas ndur ati mensia ke udah kelalu kering dataika iya nadai ulih nesal agi, dia deh nadai kebuah agi sejarah dunya tu agi dilakka besambung lalu pengerusak ti dibai dosa enda disagi bejalai terus. Taja pen ati anchur ngenang orang ke enda selamat, sida ke udah merinsa dalam perintah dunya ti bedosa tu, deka berami besai laban ba pengujung iya dosa deka dipupuska—lalu dunya tu deka digaga baru pulai ngagai gaya iya ti asal digaga Tuhan. Sekali tu, nadai agi mensia deka ngelaban Allah Taala, laban sida udah belajar enggau jalai ti pedis, lalu nemu Allah Taala nya betul senentang pengerusak ti datai ketegal kitai nyeraraka diri ari Tuhan.

`Bacha Pemandang 21:1–4. Nama reti sempama penikah ditu, lalu nama kebuah iya penuh enggau pengadang enggau semaya? Nama jamin ti diberi ngagai kitai senentang pengadang ti disebut dalam ayat-ayat tu?`

“Penikah [jadi melaki-bini] nya tampil ti seumur idup, lalu nyadika lambang tampil entara Kristus enggau gerija Iya. Sikap ati ti dipandangka Jesus ngagai gerija patut amat nyadi sikap ti dipandangka laki enggau bini ngagai pangan diri.”—Ellen G. White, Testimonies for the Church, vol. 7, p. 46.

Pemedis ti diasaika Jesus enda ulih dikira kitai lebuh mensia nulak Iya lalu meri pengerindu ti semina patut diberi ngagai Iya, ngagai petara bukai. Tang, taja pia, Iya sanggup meri nyawa diri ungkup kitai, lalu mayar dalam Diriempu penyalah kitai ti enda taluk ti butang enggau petara bukai, lalu enti kitai nasal ati lalu ngelengka penyalah nya, kitai udah disemayaka Iya pengidup ti meruan belama iya.

`Bacha 1 Peter 1:18, 19. Nama ti dipadahka ayat-ayat tu ngagai kitai ke meri kitai jamin ka pengujung dunya ti dipadahka dalam Pemandang 21:1–4?`