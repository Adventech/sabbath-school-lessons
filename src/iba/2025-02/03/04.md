---
title:  Bini Indu Sundal Hosea
date:   15/04/2025
---

Utai diasuh Tuhan dikereja Hosea tu meh siti tugas ti pemadu nyelai ti kala diberi tuhan ngagai nabi Iya: iya nya ngasuh iya ngambi indu sundal ka bini—sigi sengaja! Tang Allah Taala nguna Hosea kena nyaup kitai meretika, ari segi perening Iya Empu, pemedis ti diasaika Iya ketegal dosa mensia ti ngelaban Iya. Allah Taala enggau chukup pengerindu udah milih Israel ka bini Iya, tang Israel beulang-kali nipu Iya, tang taja pia, amat ngasuh ati kitai alit, Tuhan ngambi iya pulai baru nyadi bini Iya.

`Bandingka Hosea 1:2; Hosea 3:1; Pemandang 17:1, 2; enggau Pemandang 18:1–4. Nama pengawa nyundal ti disebut ditu? Nama pelajar ti ulih dipelajarka gerija Kristen ari jerita Hosea tu? Baka ni chara gerija udah ngereja dosa-dosa orang Israel dalam Penyanggup Lama?`

Bup Kudus madahka penyalah-penyalah ti dikereja orang Israel dalam Penyanggup Lama kelia deka dikereja gerija Penyanggup Baru Kristus diatu. Sida nembiak sempekat Allah Taala kelia jauh amat limpang sebedau sida dibuai ngagai menua bukai, ketegal mai pengawa nyembah engkeramba ti dikereja orang bansa bukai ngelingi sida ke dalam bansa sempekat Allah Taala nya. “Irau meda gerija nyau makin bebelah dua ketegal penemu Arius, Constantine ngatur Council of Nicaea kena mutarka penanggul nya.”—Christopher A. Hall, “How Arianism Almost Won,” Christianity Today (2008). Dalam genap iti kes nya, sida nembiak Allah Taala udah limpang keluar ari tali kaul sida enggau Iya laban deka ngiga chara mutarka pekara ti dianggap sida penanggul nya.

Leka jaku ti dikena Allah Taala nya nyata mandangka Iya ukai semina nunjukka ngagai kitai utai ti salah ti udah dikereja kitai tang mega mandangka asai ati Iya. Orang ke udah dikeduan laki tauka bini ulih sida berengkah ngasaika pemedis ati ti diasaika Tuhan ketegal kitai enda taluk ngagai Iya. Asai aku utai ti balat ngalitka ati dalam jerita Hosea tu, nya meh pengeliat ati nabi nya ti bebendar deka nyelamatka bini iya ti jai ulah nya.

Lebuh kitai meda kangau ti penudi ngagai mensia, ke alai Tuhan ngangauka sida nembiak Iya pansut ari Babilon, utai ti penting diperatika kitai ditu, iya nya, Iya benung ngangauka raban nembiak Iya Empu, lalu ukai ngangauka orang ti enda dikelala. Iya nemu sida nya enggau lenak sereta rapat. Iya sayauka sida. Lalu lebuh dunya tu mansang nuju timpuh iya ti pemadu jai, Tuhan mengkang deka bekenaka rega ti udah dibayar Iya kena nyelamatka kitai ngambika Iya ulih meli kitai pulai baru ngena darah Iya Empu. Regang Kristus nya, lebih ari semua utai bukai, patut nunjukka ngagai kitai berapa bebendar Allah Taala deka nyelamatka raban nembiak Iya ke udah lenyau tesat.

`Baka ni ku sebarang gerija, nyengkaum gerija kitai, kemaya hari tu, ulih bemain-main butang spiritual?`