### Penulu Ungkup Nubuatan

Lebuh Perang Teluk Keterubah suba nyadi ba taun 1991, bisi siku penulis enggau pengkhutbah ti tebilang dalam pengarap Protestant mutus amat ati ngumbai bup Pemandang bisi nilit pasal konflik tu. Penemu iya tu bepelasarka fakta ti alai sekeda helicopter [bilun engkabang] ti dikena dalam perang nya begamal baka buntak ti disebut dalam Pemandang 9. “Bintang nya lalu muka lubang kebung nya. Asap lalu pansut ari lubang kebung nya, baka asap ti pansut ari serumbung api ti besai. Mata hari enggau angin lalu petang laban asap ti pansut ari lubang kebung nya. Bala buntak lalu pansut ari asap nya lalu nurun ngagai dunya. Sida diberi kuasa baka kuasa kala” (P’dang. 9:2, 3, NKJV).

Enda berapa betul chara nerangka nubuatan Bup Kudus baka tu, enda iya? Tang, nya meh, chara nerangka nubuatan baka tu endang suah amat nyadi. Iya ke bendar, ari suba-suba mayuh bup, artikel, video, lalu diatu laman web, semua deka nerangka nubuatan, udah meri mayuh tilit, nyengkaum meri haribulan, ka pekara-pekara ti penudi deka nyadi—suah bepelasarka perang tauka penyarut ti nyadi ba Timur Tengah.

Lalu, utai ti pemadu ngenyitka ati kitai, iya nya nadai siti pen jaku tilit sida nya udah nyadi.

Nyadi kitai orang Seventh-day Adventists tu, ngena chara ti lain agi, chara ti bepelasarka Kristus, ke alai fokus nubuatan nya ukai agi ba siti lokasi [tempat] geografi di Timur Tengah enggau sebarang perang ke nyadi dia. Sebalikanya, kitai meda nubuatan nengah lensa laya besai entara Kristus enggau Sitan—iya nya siti perang spiritual ti deka datai ba kemuchak iya lebuh umat Tuhan, iya nya, orang Judah enggau orang bansa bukai (peda P’dang. 12:17, P’dang. 14:12) deka nunga krisis ti penudi nya, ti fokus senentang nyembah Allah Taala ti Penengkebang (peda P’dang. 14:7), ti dilaban jelu nya enggau anak patung iya.

Siti kunchi penting kena kitai meretika nubuatan-nubuatan hari-penudi tu nya meh Daniel 2, iya ke ngundan ukai semina langkar sejarah nubuatan-nubuatan nya tang kunchi kena muka sereta nerangka reti iya, mega.

Daniel 2 madahka bisi empat perintah besai dunya tu—Babilon, Media-Persia, Grika, Rome—ditangkanka perintah Allah Taala ti enda nemu abis, ke “enda ulih dialahka, tang iya deka ngerusak semua perintah bukai, lalu udah nya iya deka meruan belama iya” (Dan. 2:44, NKJV). Nubuatan ti segembar enggau nya dalam Daniel 7 enggau 8 mega bisi langkar ke sama, iya nya empat iti perintah dunya ti deka angkat lalu lenyau udah nya nyentuk ngagai maya Allah Taala nirika perintah Iya ti deka besai belama iya.

Dalam Daniel 7, melikat ti nerangka nubuatan nya madah ngagai kitai: “Jelu ti empat iku nya empat iku raja ti deka pegari di dunya. Lalu bala nembiak Allah Taala ti Pemadu Tinggi deka nerima kuasa diraja, lalu kuasa nya deka diempu sida belama lama iya” (Dan. 7:17, 18, NKJV).

Empat iti perintah dunya nya (Babilon, Media-Persia, Grika, enggau Rome) bebaris betunda-udi nengah Sejarah nyentuk ngagai maya sapengudah Jesus datai ti kedua kali, lebuh Allah Taala deka numbuhka perintah Iya ti meruan belama iya.

Ke diatu, kitai agi mengkang bisi ditu, idup ba timpuh perintah Rome, iya nya perintah dunya ti keempat enggau ke pengujung, ke udah bebelah-bagi, sebedau Jesus datai baru.

Nyadi enggau tinjau sejarah tu nyadika pelasar kena kitai meretika nubuatan, kitai deka, dalam kuarter tu, belajarka baka ni kitai deka nerangka nubuatan Bup Kudus, lebih agi sekeda jaku sempama, jerita, gambar, enggau metafora ke muka pemendar dalam nubuatan enggau utai ti deka nyadi ba timpuh pengujung.

Kitai berangkah ari jerita pasal Allah Taala ti nengkebang dunya tu dalam bup Pemungkal—laban tu penting amat kena meretika ukai semina nubuatan tang mega utai ti nyadi nangkanka nya, lebih agi regang nya enggau pemati Jesus ti nyadika genselan kena ngampun dosa kitai—ngagai kota Babel, ngagai servis sembiang dalam Kaaba, ngagai Masmur, nyentuk ngagai sekeda penikah dalam Penyanggup Lama. Dalam semua tu, enggau mayuh agi kelimpah ari nya, kitai deka tetemuka gambar, lambang, simbol, sempama, metafora, enti dipelajarka enggau sampi enggau ati ti baruh sereta nunduk (laban enti nuan datai ngagai Bup Kudus enggau ati ti ngelaban, nuan deka semina masau timpuh nuan aja), iya deka ngaga nubuatan-nubuatan pasal timpuh pengujung tu, lebih agi nubuatan dalam Pemandang, angkat lalu idup.

Siti kuarter endang enda chukup kena berengkah belajarka semua jerita enggau gambar ke ulih nyaup kitai nyerungkai pemendar nubuatan. Ni nemu—kada enda kitai begunaka timpuh ti belama iya kena belajarka nya, neh? Nganti maya nya ke datai ila, ulih pengasih Allah Taala, kitai deka belajar naka ni ke ulih kitai diatu meh.

_Shawn Boonstra is speaker/director for the Voice of Prophecy ministry. His broadcasts and books have been a source of inspiration around the globe, and over the years, his live evangelistic events have been presented on every continent except Antarctica._