---
title:  Allah Taala Begulai Enggau Nembiak Iya
date:   14/05/2025
---

Nitihka iring Allah Taala ke bisi dalam remang nya, sida Israel deka ngetu dalam pejalai sida nuju Tanah Semaya nya, nirika langkau sembiang sida, udah nya sida pen nirika kem sida ngelingi iya–tiga iti peturun (tauka raban bansa) ba tiap iti tisi. Pembisi Allah Taala dalam remang nya pen nurun sereta tama kedalam Bilik ti Pemadu Kudus lalu diau dalam nya begulai enggau sida nembiak Iya.

**Bisi siti raban bansa (peturun) ti nyadi tuai dalam empat iti raban bansa ba empat iti tisi langkau sembiang nya. Sapa sida empat raban bansa ti nyadi tuai nya, ku Penyampau 2?**

`P’pau. 2:3 (Timur):`

`P’pau. 2:10 (Selatan):`

`P’pau. 2:18 (Barat):`

`P’pau. 2:25 (Utara):`

Peratika niap iti raban bansa ti nyadi tuai nya nirika “menira,” diriempu, nyadika lambang raban sida. Taja pen Bup Kudus enda meri penerang ti silik pasal tiap iti menira nya, bisi cherita tradisi—ti dipelabaka pepelasarka perangai raban bansa [peturun] nya ti disebut dalam Pemungkal 49 enggau Ulang Adat 33—ti ngeletak siti ari mua nya ngagai genap iti ari empat iti poin Kompas nya. “Nitihka tradisi sida rabbi, menira Judah ngayanka mua singa, enggi Reuben mua mensia tauka pala mensia, enggi Epraim gambar sapi, lalu enggi Dan gambar menaul; ngambika empat utai ti idup nya semua berakup dalam gamal melikat ti dipadahka Esekiel semua bisi diengkah ba empat iti menira nya.”—Carl Friedrich Keil and Franz Delitzsch, Commentary on the Old Testament, vol. 1 (Peabody, MA: Hendrickson, 2011), p. 660.

Kitai patut bejimat enda kelalu belalauka tradisi, tang, taja pia, bisi ga pemanah ditu enti tradisi kelia dibandingka enggau penerang Bup Kudus pasal Jerusalem ti Baru nya. Bisi siti tusun pegari ditu: bisi pintu gerebang ti ngarika tiga raban bansa ba semua empat tisi nengeri nya (P’dang. 21:12, 13).

Penerang pasal kem orang Israel enggau Jerusalem ti Baru nya ngayanka siti fakta ti penting: iya nya, tuju Allah Taala sigi deka narit mensia semak ngagai penuduk diraja Iya. Bup Pemandang ngajar kitai pasal “Tuhan Allah Taala ti Pemadu Bekuasa Empu enggau Anak Domba nyadika Rumah Sembiang dalam nengeri nya” (P’dang. 21:22, NKJV).

`Sigi amat meh kitai enda diau dalam kem orang Israel. Tang nama sekeda jalai kitai ulih, dalam pengidup kitai ke diatu, datai semak ngagai mua Allah Taala?`