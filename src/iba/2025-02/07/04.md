---
title:  Baka Bara Api ti Mau
date:   13/05/2025
---

Cherubim, sekalika idup (Esek. 10:8) tauka digaga ari emas (P’sut. 25:18), endang selalu dipeda dalam seluruh Penyanggup Lama. Sida suah agi dipeda bediri ngimbai penuduk diraja Allah Taala, mancharka mulia Tuhan ngagai seluruh universe. Gambar cherubim mega disulamka ba tabir ti nutup Bilik ti Pemadu Kudus (P’sut. 26:1). Dalam bup Masmur, Allah Taala ti bekuasa keatas semua utai ti udah digaga Iya disebut dalam leka pantun ke alai Allah Taala dibai melikat cherubim terebai nengah langit (Mas. 18:10). Allah Taala ngasuh Moses ngengkah dua iku melikat cherubim ti digaga ari emas tulin datas tudung Peti Janji lalu sayap seduai dikerembaika ngagai pangan diri datas peti nya. (Pemansut 25:18–20).

`Bacha Esekiel 1:4–14. Nama utai ti nyau deka sebaka dipeda nuan dalam ayat-ayat tu enggau gambar ti dipeda dalam Isaiah 6:1–6 enggau Pemandang 4:1–11?`

Esekiel meda kuasa Allah Taala dipandangka ditu. Terubah iya utai ti dipeda iya ditu ngasuh ati iya bingung, sebaka enggau penusah ti benung ditapi sida nembiak Allah Taala maya nya: iya nya, bansa sida ti udah dipilih Allah Taala ukai diau di tanah semaya nya tang ditanka munsuh di menua Babilon. Sekumbang Esekiel ti meratika utai ti diasuh Tuhan dipeda iya ditu, iya malik keatas lalu tepedaka penuduk diraja Allah Taala diatas semua nya.

Peratika utai ti sebaka ti penting dalam genera “penuduk diraja” ke bukai. Utai ti idup ti dipeda Esekiel sebaka mua enggau utai ti idup ti dipeda John: singa, menaul, sapi, enggau mensia.

Bala utai ti idup ti penuh misteri, ti bisi empat mua nya enda dipadahka nama dalam penerang Esekiel terubah iya; tang udah nya, dalam genera bukai ke endur iya meda bilik penuduk diraja (peda Esek. 10:1–21), sida nya dikumbai “cherubim,” lalu kitai mega meda bara api ti menyadi dalam genera Isaiah pasal sida melikat nya. Sida sama ngembuan mua bala utai ti idup ti disebut dalam genera John.

Tiap kali kitai meda penuduk diraja Allah Taala–sekalika nya datas tutup Peti Janji, ti nyadi tempat Allah Taala betemu enggau Moses (P’sut. 25:22), tauka dalam genera ti dipeda sida nabi–sida melikat cherubim nya endang seruran bisi dia. Sida endang bekait rapat enggau penuduk diraja Allah Taala. Semua utai ti udah ditempa Allah Taala endang digaga ngambika mancharka mulia Iya–sekalika nya kitai mensia ke udah digaga dalam gamal Iya tauka bala melikat ke diengkah Iya ba tisi penuduk diraja Iya ti bemulia.

`Kudus, kudus, kudus meh Tuhan Allah Taala ti Pemadu Bekuasa. Baka ni pengudus kitai enti dibandingka enggau pengudus ti dipeda Esekiel ditu? Nama ti dipadahka saut nuan ngagai nuan pasal pemalat nuan begunaka Injil?`