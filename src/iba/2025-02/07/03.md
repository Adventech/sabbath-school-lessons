---
title:  Dua Iku Cherubim
date:   12/05/2025
---

Sereta Adam seduai Awa dibuai ari Kebun nya, Allah Taala pen meri pengadang [harapan] senentang Messiah (P’kal. 3:15). Udah nya Tuhan Allah Taala ngengkah dua iku melikat cherubim ba pintu gerebang ngagai Kebun Eden nya: dua iku cherubim ti megai pedang ti beapi-api ba entara seduai iya. Kitai patut ingat senario tu nyau deka sebaka enggau peti janji, ti nyadika simbol penuduk diraja Allah Taala (P’sut. 25:18).

`Bacha Pemungkal 3:21–24. Nama pengawa ti diberi ngagai melikat cherubim nya, lalu nama kebuah iya?`

Amat pen melikat cherubim nya diberi tanggung-pengawa nagang mensia ke bedosa nya ari datai ngagai pun kayu pengidup nya (P’kal. 3:22), sida mega ngelambangka pengadang, ka semaya ti madahka bisi siti hari deka datai alai mensia deka dipulaika baru ngagai paradise. “Kebun Eden nya agi bisi lama di dunya tu selepas mensia udah diburu ari iya. Sida mensia ke udah labuh nya lama dikemendarka merening ngagai rumah sida lebuh bedau bedosa suba, tang sida enda ulih tama kia laban bisi melikat ke nyaga dia. Mulia Tuhan dipandangka ba pintu penama ngagai Paradise ti dijaga melikat cherubim nya. Kia meh Adam enggau bala anak lelaki iya datai deka nyembah Allah Taala. Dia meh sida nandu baru sumpah semaya sida ti deka ngasika adat Tuhan ti udah dilanggar sida ke ngujungka sida diburu ari Eden. . . . Tang ba pengujung iya ila, lebuh Tuhan udah ngaga ‘langit ti baru enggau dunya ti baru’ (Pemandang 21:1), iya deka digaga lebih bemulia agi ari iya ti keterubah kelia.”—Ellen G. White, Patriarchs and Prophets, p. 62.

Peratika jaku ti dikena dalam Pemungkal 3:24. Bup Kudus madahka Allah Taala “ngengkah” cherubim ba tisi timur Kebun Eden, lalu leka jaku asal dalam Hebrew ti dikena ditu, nya meh shakan, lalu ari leka jaku nya datai leka jaku “tabernacle” [langkau sembiang] (peda P’sut. 25:9, P’pau. 3:26), ke endur Allah Taala bisi diau enggau sida nembiak Iya. Taja pen leka jaku ti suah dikena, nya meh Shekinah, kena nyebut Allah Taala bisi dia, nadai dipeda dalam Bup Kudus, tang, iya mega, datai ari leka jaku ti sama, ti suah disalin nyadi “tabernacle” [langkau sembiang]. Enti disalin terus leka jaku shakan tu munyi tu, “Allah Taala ngaga langkau cherubim ba tisi timur Kebun Eden.”

Dalam Bup Kudus, melikat cherubim tu selalu bisi kaul enggau pembisi [kehadiran] Allah Taala (peda 1 Bansa Israel 13:6, Mas. 80:1, enggau Isa. 37:16), lebih agi bekait enggau penuduk diraja Iya, ti alai nama Iya dikemesaika. Anang kitai enda ingat meratika sida 24 iku tuai ke bekereja ngelingi penuduk diraja Allah Taala dalam Pemandang 4 enggau 5 ke belagu muji Iya lalu madahka Iya endang patut megai perintah laban Iya ti udah ngaga semua utai (P’dang. 4:11). Tu ulih nyaup kitai meretika pasal senario bilik endur penuduk diraja Allah Taala sereta enggau peranan kitai mensia ti udah diampun dosa tu dalam kaul kitai enggau Allah Taala Penengkebang kitai.