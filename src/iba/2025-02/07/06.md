---
title:  Pengelabuh Lucifer
date:   15/05/2025
---

Enda alah sagam untak kitai baka ni Lucifer nya, dulu suba, udah mangku pengawa melikat cherub ti mungkur penuduk diraja Allah Taala, bediri tinggi ngimbai penuduk Allah Taala. Penuduk iya nya udah patut amat nyaup mandangka mulia Allah Taala ngagai seluruh universe. Tang, enda memukai, iya berengkah berudingka mulia diriempu, ukai mulia Allah Taala ti Penengkebang; tauka, ngena jaku ti lebih nyemetak agi, iya berengkah berundingenda puas ati ka diri ke enda diberi basa ti patut udah diberi ngagai iya.

`Bacha Esekiel 28:11–17 enggau Isaiah 14:12–14. Nama ti ngasuh Lucifer labuh? Bandingka ayat-ayat tu enggau Pemandang 14:1–12. Baka ni ku bida entara pengelabuh Lucifer enggau peninggi penuduk mensia dalam Kristus nyaup kitai meretika utai ti nyadi dalam Pemandang 14?`

Peratika baka ni Lucifer dibuai ari bukit ti kudus, lalu orang ti udah ditebus bediri datas Bukit Sion enggau Anak Domba Allah Taala. Lucifer udah kala diau ba Kebun Eden; mensia pen udah kala diau dia, tang bebida ari nasit ti nganti Sitan, mensia diangkatka pulai baru ngagai kebun paradise nya nengah Kristus. (Peda P’dang. 22:1–3.)

Dalam konteks tu, jaku Ellen G. White ti nangkanka tu, bisi reti ke besai amat: “Serega deka menang, laban tempat ti puang di serega ti ditinggalka Sitan enggau bala melikat iya ti labuh deka diisi penuh ulih mensia ti udah diselamatka Tuhan.”—The Advent Review and Sabbath Herald, May 29, 1900.

Lalu sida nya bisi din, di serega, semina laban injil. Iya ke bendar, tema ari injil, tema penebusan nya, ulih dipeda enggau nyata dalam bilik penuduk diraja dalam Pemandang 4 enggau 5. Ngambika chunto, sida melikat bejaku enggau nyawa ti inggar, ku sida: “Nuan endang patut ngambi gulung surat lalu muka chop tambit nya, laban Nuan udah dibunuh, lalu ulih darah Nuan, Nuan udah meli ke Allah Taala mensia ari semua raban bansa, jaku, menua enggau bansa” (P’dang. 5:9, NIV). Tu meh gambar ti terang amat diberi injil, madahka pemati Jesus kena nebus mensia!

Peratika mega, baka ni jaku ditu nyemaka pesan melikat ti keterubah, ke alai kitai diasuh meritaka “injil ti meruan belama iya . . . ngagai orang ke diau di dunya, ngagai semua bansa, raban bansa, jaku enggau” (P’dang. 14:6, NKJV). Tu chukup terang nunjukka enggau penuh semua utai ti udah dikereja Kristus ungkup dunya tu. Nadai bisi siku pen mensia dalam seluruh sejarah dunya tu ti enda disengkaum dalam pemati Jesus nya. Chuma sida deka perlu belajar pasal iya lalu udah nya milih deka nerima iya.

`Nama peranan kitai sebagai gerija, enggau sebagai individu, dalam pengawa nusi ngagai mensia pasal utai ti udah dikereja Jesus ka sida?`