---
title:  "Dalam Masmur: Bagi 2"
date:   24/05/2025
---

### Bacha ka Pelajar Minggu Tu

Masmur 46, Jer. 4:23–26, Mas. 47:1–4, 1 Tes. 4:13–17, Masmur 75, P’dang. 14:6–12.

> <p>Ayat Dikingat</p>
> “Awakka semua bansa muji Nuan, O Allah Taala, awakka semua bansa muji Nuan! Awakka semua bansa lantang lalu belagu gaga ati, laban Nuan ngakim semua bansa enggau pengelurus lalu ngiring genap bengkah bansa di dunya tu. Selah” (Masmur 67:3, 4, NKJV).

Lebuh kitai ngenang pekara [events] ti penudi deka nyadi, suah agi kitai fokus ba jelu-jelu enggau kuasa-kuasa dalam Pemandang. Sigi amat, sida nya bisi peranan ti besai, sereta penting amat. Enti enda pia, udah tentu Allah Taala enda ngengkah sida nya dalam Bup Kudus ngambika kitai mereti pasal sida (peda P’dang. 1:3).

Tang, nubuatan mega bejaku pasal isu-isu ti penting ti bekaul enggau dosa enggau pemerinsa, pengakim, perang entara pemanah enggau penyai, gaya keadilan enggau pengenda-adil, pengawa ti beperinsaka orang, enggau mayuh utai bukai.

Bup Pemandang mega bejaku pasal isu-isu nya enggau chukup lenak, mansik enggau naka ulih setiap emosi mensia—ari penusah ati ti pemadu iya ngagai pengaga ati ti pemadu iya. Kitai meda Israel nyediaka diri deka beperang ngelaban kuasa pemetang. Kitai macha pasal individu ti belaban enggau tanya pasal nama kebuah Allah Taala enda nagang penyai tauka ngambi tindakkan tikala nya, tu meh utai ti ditanya semua orang. Kitai diasuh ngiga saut iya dalam Kaaba, lalu dia mega bisi ngapil beulang-kali ngagai status Allah Taala sebagai Penengkebang. Kati enda ka isu-isu enggau tanya-tanya tu, utai ti dipetalatka kitai kemaya hari tu mega?

Udah tentu—nya meh kebuah kitai deka terus mungkar bup Masmur ngambika kitai ulih belajar ari iya pasal pemendar-pemendar ti penting tu.

_*Pelajarka pelajar minggu tu kena nyediaka Sabat, May 31._