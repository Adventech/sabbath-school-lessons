---
title:  Tambah Penemu
date:   30/05/2025
---

Bacha Masmur 133, Kereja Rasul 1:4–9, enggau Pemandang 5:4–7.

“Sekumbang jeman sida ke lelaki megai perintah, pengaruh Roh Kudus suah dipandangka enggau chara ti luarbiasa, tang nadai kala enggau sepenuh iya. Diatu, ngasika jaku Juruselamat, bala murid besampi minta pemeri tu, lalu di serega Kristus nambahka intersesi [seruan] Iya. Iya minta pemeri Roh Kudus, ngambika Iya ulih nuang nya ngagai sida nembiak Iya.”—Ellen G. White, The Acts of the Apostles, p. 37.

Sida murid diarah nyadika saksi ungkup Kristus, “ngagai ujung dunya” (Kereja Rasul 1:8, NKJV), siti pengawa ti deka nusi tauka mai ngagai penatai Jesus baru (Matt. 24:14). Pengawa kitai nya meh nyambung pengawa ke udah dipunka sida.

Lebuh Jesus ngarah kitai meritaka injil ngagai semua dunya, Iya enda ngelengka kitai kediri ngira baka ni pengawa nya deka dikereja. Pengawa tu diarah ari Kaaba serega. Pengawa kitai dibungkus rapat dalam Kristus: Iya ngiring sereta meri kitai kuasa. Tu pengawa Kristus, ukai pengawa kitai: kitai diarah nitihka iring Iya. Kitai ulih meratika baka tu meh iya nyadi ba orang Israel: Allah Taala ngasuh sida nitihka jaku ajar Iya, lalu udah nya Iya ngasuh nyadi utai ti enda ulih nyadi. Roh Kudus endang udah gawa dalam ati mensia ke ngelingi kitai; kitai diasuh bisi dia lebuh masa ngaga pemutus datai, ngambika kitai ulih ngangauka sida ngambika sida ulih enggau sida nembiak Allah Taala bediri enggau Anak Domba Sion. Enda ibuh kitai nengkebang chara tauka jalai ke baru, laban kitai endang nadai kala diberi tanggung-pengawa ngatur pengawa tu.

**Tanya Ti Deka Dipejuraika:**

`Agi bisi mayuh amat raban mensia ti bedau dijingkau injil, taja pen berita pesan tiga melikat tu udah ditusi ngagai semua dunya. Dalam kelas, bejuraika baka ni kitai sebagai gerija ulih lebih manah agi ngereja tugas ti udah diserahka Jesus ngagai kitai tu. Baka ni ku kitai deka nyeliahka diri ari putus asa lebuh kitai meda agi mayuh amat mensia ke bedau ninga pemendar-pemendar ti diungkupka timpuh pengujung dunya tu?`

`Dalam Pemandang 5, John meda gulung surat nya diserahka ngagai Anak Domba nya laban Iya patut. Lebuh chop tambit gulung surat nya dibuka dalam Pemandang 6, kitai meda sejarah gerija Penyanggup Baru ditilit enggau terang nyentuk ngagai pengujung timpuh. Ari penerang ti diberi nya, nama ti ulih dipelajarka kitai pasal baka ni chara Allah Taala deka nembuka pengawa tu?`

`Nama pekara ti dipeda kitai nyadi kemaya hari tu ti nyata dipeda kitai mai kitai ngagai utai ti deka nyadi dalam Pemandang 13 enggau 14? Nama utai ti agi nagang iya ari nyadi?`