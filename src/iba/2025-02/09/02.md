---
title:  Seruran Sedia Deka Nulung Lebuh Maya Penusah
date:   25/05/2025
---

`Bacha Masmur 46. Nama berita pasal pengadang ke ulih diambi kitai ari tu lebuh kitai betapi enggau pengidup ke kachau-bilau diatu enggau utai ti ditemu kitai deka nyadi di dunya tu ba timpuh penudi ila lebuh Laya Besai nya datai ba kemunchak iya?`

Masmur 46 baka ke bejaku pasal tema ke bisi ditemu kitai dalam bup Hebrews: iya nya, pasal utai ti manah agi. Jesus nya manah agi ari Imam Besai dunya, piring Iya manah agi ari semua piring jelu, lalu Kaaba serega nya manah agi ari chunto iya ti bisi di dunya tu.

Tang Masmur tu ngena chara ti lain agi. Penulis iya ukai ngambi utai ti manah lalu dibidaka iya enggau utai ti manah agi; iya bebidaka dunya ti ngelaban Tuhan tu—enggau konsekuensi ti jai ti datai ari nya—enggau semaya pasal utai ke manah agi ke diperambuka Allah Taala ka kitai.

Iya ke bendar, Masmur tu endang penuh enggau pengadang enggau semaya, taja pen betapi enggau pengerusak enggau penguji enggau pemerinsa enggau perang, pengujung iya, kitai patut “diau jenuh aja, lalu nemu Aku tu meh Allah Taala” (Mas. 46:10), lalu bepegai ba jamin ti madahka bisi siti hari ila semua utai tu deka nadai agi lalu Allah Taala “deka ditinggika di serata dunya” (Mas. 46:10).

Peratika, mega, nama ti ditulis ditu. “Nya alai kitai enda takut, enti sema tanah berenyang lalu bukit labuh ngagai buntut tasik” (Mas. 46:2, NKJV).

Tu ngingatka kitai pasal utai ti deka nyadi ba Penatai ti Kedua Kali ila: “Langit lesap baka surat ti digulung, lalu semua bukit enggau pulau dipindahka ari endur sida” (P’dang. 6:14, NKJV). Enggau tu: “Nganti sereta minta Hari Allah Taala datai enggau jampat. Ba Hari nya, langit deka dirusak ngena api lalu semua utai deka luluh magang laban api nya” (2 Pet. 3:12, NKJV). Dunya kitai ke diatu, enggau semua penyai ke bisi dalam iya, enda deka bisi belama iya, lalu utai ti deka nyadi udah nya besemaya deka meri kitai utai ke enda ulih disagam ati kitai. Tang, ungkup timpuh ke diatu, kitai diasuh beretan aja dalam pengarap kitai lalu bepegai teguh ba pemandang Allah Taala ti dikemisi kitai, lebih agi dalam Jesus datas regang nya.

`Jai kilah kini pen utai di dunya tu (lalu kitai nemu iya deka nyadi lebih jai agi), nama pengadang ke ulih diambi nuan ari penemu nuan senentang pemanah, kuasa, enggau perangai Allah Taala (rundingka: regang nya)?`