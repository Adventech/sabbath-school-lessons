---
title:  Pengadang Dalam Kachau-Bilau
date:   26/05/2025
---

Ketebal agi jaku ti dikena dalam Masmur nya jaku simbolik, tang jaku ti dikena bejaku pasal utai ti deka datai lebuh dunya kitai tu deka digaga baru, kitai nadai kebuah ngumbai nya semuti jaku simbolik aja. Masmur 46 ngingatka kitai dunya fisikal kitai tu deka balat kena empas penatai Jesus baru ila. Tang ukai semina batu enggau tasik aja ti kena empas; kemunchak sejarah dunya tu bereti perintah-perintah dunya tu deka runtuh–iya nya, sistem perintah mensia ke udah ngenataika mayuh amat pemerinsa selama beribu-ribu taun ti udah.

Ba pengujung iya ila, semua kuasa-kuasa nya, enggau semua penyai enggau pemerinsa ke dibai sida ngagai mensia, semua nya deka abis magang.

`Bacha Jeremiah 4:23–26. Nama ti dipadahka tu ngagai kitai senentang nasit dunya tu, sekurang iya nyentuk ngagai nyau bisi “langit ke baru enggau dunya ke baru” (P’dang. 21:1)?`

Nubuatan Bup Kudus madah ngagai kitai utai ti deka nyadi ngagai dunya tu. Ngambika chunto, genera Daniel 7 mandangka ngagai kitai tasik ti kudi ke alai bansa-bansa dunya tu pegari. Kabut penyarut enggau perang mangkaka tasik bansa bukai (reti nya dunya tu), lalu ngadaka perintah dunya tu ke betunda-udi pangan diri, lalu nadai siti sida nya ulih mutarka penanggul ke bendar ke mangkaka raban mensia. Bala tuai perintah dunya ke dikarapka kitai nya pen sama mensia ke bedosa sereta semina ngerunding diri aja baka kitai bukai tu.

Nadai siti perintah ti dipandangka ngagai Daniel nyadi menua ti likun ungkup sida nembiak Allah Taala (taja pen bisi sekeda ke lebih manah agi ari ke bukai). Tang kitai nemu kitai nyadi peranak perintah Allah Taala (Pil. 3:20), lalu tinggi din kilah semua kachau-bilau di dunya tu bisi penuduk diraja ti enda ulih dialahka (peda Esek. 1:26). Ku ajar Jesus dunya tu deka nyadi lebih kachau-bilau agi makin semak agi kitai datai ngagai penatai Jesus baru (Matthew 24), tang taja pia, kitai enda tau enda beretan ba pengarap, enda ngira baka ni gaya keadaan dunya kitai tu, laban kitai nemu Tuhan agi mengkang ngawal semua utai, lalu Iya tetap deka ngamatka semaya Iya: “Semua bansa bukai deka takut, perintah beguyat. Allah Taala deka bejaku munyi guntur, lalu dunya deka lela. TUHAN ti Pemadu Bekuasa bisi enggau kitai. Allah Taala Jakop ngelindung kitai” (Mas. 46:6, 7, NKJV). Ba timpuh pandak, gaya utai enda berapa manah, lalu iya enda deka nyadi manah. Ba timpuh panjai? Ah—puji Tuhan—nya lain cherita lain pekara.

`Nadai ditanyaka agi, dunya kitai tu sigi kachau-bilau sereta enda ulih dikawal. Baka ni ku nubuatan Daniel 7, ngambika chunto, nyaup kitai meda, ba pengujung iya ila, utai deka nyadi manah ungkup kitai enti kitai tetap taluk ngagai Tuhan?`