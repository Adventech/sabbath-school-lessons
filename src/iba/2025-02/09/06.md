---
title:  Ngambika Pengelepas Nuan Ditemu
date:   29/05/2025
---

`Bacha Masmur 67. Baka ni ku pantun puji tu ngasuh nuan nemu peranan sida nembiak Allah Taala dalam Pemandang 14:6–12?`

Bala injinir ba MIT udah nengkebang sebengkah chat chelum ke baru ke ngasuh utai ti dichat enggau iya nyau deka enda ulih dipeda. Ditengkebang ari utai ti dikumbai ‘nanotubes,’ iya belipat kali lebih chelum ari sebarang chura chelum ke udah digaga dulu ari tu. Material ke baru tu ulih nginsap 99.995 percent semua penampak ke ulih dipeda. Nyentukka penampak ti pemadu terang pen enda ulih ngasuh objek ti dichat enggau chat chelum tu dipeda.

Masmur 67 berengkah enggau kangau ngagai Allah Taala ngambika “kasihka kami lalu berekatka kami [tauka pandangka mua Nuan ngagai kami]. Peda meh kami enggau penelap Nuan, ngambika semua dunya nemu peneka Nuan, lalu semua bansa nemu pengelepas Nuan” (Mas. 67:1, 2, NKJV). Dalam pelan keselamatan [pengelepas], Allah Taala udah muka jalai ngambika mensia ke bedosa ulih dikemendarka masuk ngadap mua Allah Taala, enda mati dibunuh ulih mulia Iya; lalu diatu pen, dalam pengidup tu, regang Kristus ngasuh mua Allah Taala ulih dipancharka ngagai kitai.

Tang bisi mayuh agi utai bukai kelimpah ari nya: tuju Allah Taala ngambika kitai nyereminka penampak Iya ngagai semua dunya. Tu tugas ke udah diberi ngagai Israel: Kaaba nya patut nyadi rumah sembiang ungkup semua bansa: “Aku deka mai kita ngagai Sion, bukit Aku ti kudus, meri kita ati ti gaga dalam rumah sembiang Aku, lalu nerima piring ti diberi kita ba alta Aku. Rumah Aku deka dikumbai rumah sembiang ke orang ari semua bansa.” (Isa. 56:7, NKJV).

Dalam Masmur tu, David ngingatka kitai Allah Taala dekaka “peneka Iya, enggau pengelepas Iya ditemu semua dunya enggau semua bansa” (Mas. 67:2, NKJV). Tang, malangnya, sida nembiak Allah Taala udah suah gagal bejalaika tugas tu. Rikod bansa Israel dalam Penyanggup Lama endang penuh enggau jerita ti lembau kitai deka ngenang iya, sama baka rikod gerija Kristen selama dua ribu taun tu ke udah meh. Kitai baka ke udah ngechat ati kitai ngena chat ti pemadu chelum, ke semina nginsap penampak Allah Taala tang enda mancharka iya.

Kekadang, kitai ngaga pergerakan ti penudi gerija Tuhan tu baka bilik VIP ba padang bilun ungkup orang ke spesel ke pelanggan ke suah terebai dalam pengarap, nganti diri ti deka bekejang, lalu kitai ngasai puas ati ka diri lalu nejuka semua orang bukai duduk ba tempat bala mayuh ke inggar di luar din, enda besedia ungkup pejalai sida. Tang, gerija ti penudi dalam Pamandang 14, enda bepuas ati semina bediri datas Sion enggau Kristus, ngadap mua Allah Taala. Tang, sida terebai kin-kitu di serata dunya, ngumbuk, ngansak dunya ngambika enggau sida bediri datas bukit kudus Allah Taala.

`Nama tanggung-pengawa ti patut diasaika kitai sebagai gerija, enggau sebagai individu, senentang ngajar orang bukai pasal pemendar-pemendar ti dikerinduka kitai amat?`