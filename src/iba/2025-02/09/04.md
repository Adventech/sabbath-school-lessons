---
title:  Dibaruh Kaki Iya
date:   27/05/2025
---

`Bacha Masmur 47:1–4. Nama ku ayat tu pasal tempat kitai, pengujung iya ila, dalam perintah Kristus?`

Ba timpuh panjai, masa depan kitai ila chukup tampak. Tang sebedau hari nya datai, mensia udah nyerahka kuasa merintah dunya tu ngagai Lucifer, lalu datai ba maya Sitan ngayanka mua iya ba kunsil serega dalam bup Jop, iya bebegah ngambu dunya tu enggi iya. “TUHAN lalu nanya Sitan, “Datai ari ni nuan?” Sitan lalu nyaut, “Aku udah bejalai kia-kia, segau-segau nengah dunya tu” (Jop 1:7, NKJV).

Sitan ngambu diri ngempu dunya tu; dalam jaku orang kelia, kaki nyempamaka hak ngempu. “Nya alai diatu, bejalai nuan lalu peratika semua menua tu, laban Aku deka meri semua menua tu ngagai nuan” (P’kal. 13:17, ESV) ku Tuhan madah ngagai Abram.

`Bandingka 1 Tesalonika 4:13–17 enggau Sekariah 14:4, lalu peratika lebih agi kaki Kristus. Nama bida dipeda nuan dalam dua iti ayat tu, lalu nama ti diajar iya ngagai kitai pasal dua aspek ti bebida tu, taja seduai bekaul, senentang kuasa Kristus ti merintah atas dunya tu?`

Bejaku pasal utai ti deka dikereja Jesus ba pengujung seribu taun nya, Ellen G. White nulis: “Kristus deka nurun ngagai atas Bukit Kana, ke alai Iya, udah Iya ke angkat ari pemati, niki pulai ka serega, lalu bala melikat nandu jaku semaya Iya ti deka datai baru. Ku nabi madah: ‘TUHAN Allah Taala aku deka datai, mai semua melikat [tauka orang ti kudus] enggau Iya.’ ‘Iya deka bediri ba Bukit Kana, tunga ke timur ari Jerusalem. Udah nya siti darung ti besai deka melah Bukit Kana ari timur nyentuk ke barat.’ ‘Udah nya baru TUHAN deka nyadi raja ke semua dunya. Genap iku orang deka nyembah Iya, ngena nama Iya siku aja.’ Sekariah 14:5, 4, 9. Lebuh Jerusalem ke Baru nya, ti beperenching laban mulia, nurun ari serega, iya deka terengkah ba tempat ke udah dituchi sereta dikemaska endur nerima iya, lalu Kristus, enggau semua nembiak Iya enggau semua melikat, deka tama ngagai Nengeri Kudus nya.”—Ellen G. White, The Great Controversy, pp. 662, 663.

`Peda meh pengadang ke udah diberi ngagai kitai dalam Jesus. Uji nuan ngerunding berapa pedis pengidup kitai tu enti sema pemati nya meh pengujung semua utai belama iya. Amat nadai guna kitai idup, enti baka nya, enda iya?`