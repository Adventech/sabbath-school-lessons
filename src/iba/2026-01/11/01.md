---
title:  Idup enggau Kristus
date:   07/03/2026
---

### Bacha ka Pelajar Minggu Tu
Kol. 3:1–17, Rom. 1:18, Rom. 6:1–7, Epe. 4:22–24, Ul. Adat 7:6–8, 1 Sam. 16:23.

> <p>Ayat Dikingat</p>
> “Lebih ari semua, rasukka pengerindu kena ngempung semua utai nyadi siti [tauka pengikat ti ngaga kitai nyadi chukup badas]” (Kolosi 3:14, NKJV).

Suah amat jaku orang ngelalau kitai anang kelalu numpuka ati kitai ngagai utai ti di serega, enggai ka kitai nadai bisi guna di dunya tu. Taja pen bisi pengamat mimit dalam jaku nya, Paul bisi meri kitai lalau ti sama penting ke dikejakuka iya dalam Kolosi 3: iya nya, enti kitai kelalu numpuka ati kitai ngagai utai di dunya tu, kitai deka nyadi nadai beguna ba Tuhan di serega.

Paul narit perening kitai ngagai mayuh prinsip ke datai ari serega ke praktikal sereta ulih dititihka dalam pengidup sereta ulih di pahamka semina orang ke “udah diangkatka idup baru enggau Kristus” (Kol. 3:1). Jaku lalau Paul tu ngemeranka prinsip-prinsip ti beguna ke ulih ngemanahka semua kaul kitai, ukai semina di dalam gerija aja, tang di luar mega.

Jesus madah, “rinduka munsuh kita, lalu besampika orang ke merinsaka [tauka begedika] kita, ngambika kita nyadi anak Apai kita ti di serega, laban Iya ngasuh mata panas manchar ngagai orang ke jai enggau ngagai orang ke manah, lalu ngasuh hari ujan ke orang ke lurus enggau ke orang ke jai” (Matt. 5:44, 45, NKJV).

Munyi ke enda ulih dikereja, enda iya? Ba kitai mensia, sigi enda ulih. Nya kebuah kitai enda tau enda mati dulu sebedau kitai ulih idup amat ungkup Tuhan. Nya meh kebuah kitai mesti numpuka ati kitai ngagai utai ti di serega enti kitai ngarapka diri ulih diguna Apai kitai ti di serega di dunya tu.

Minggu tu kitai deka meda baka ni idup enggau Kristus nya ulih mai ubah, diatu, enggau belama iya.

_*Pelajarka pelajar minggu tu kena nyediaka Sabat, March 14._