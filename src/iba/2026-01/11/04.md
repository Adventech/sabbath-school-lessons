---
title:  Nyadi Baru Dalam Penemu
date:   10/03/2026
---

`Bacha Kolosi 3:6–11. Baka ni ku Paul terus nyambung kuing jalai runding iya?`

Leka jaku ti dikena ngepunka ayat Kolosi 3:8 nunjukka ubah ti nyengala sereta nyemetak ari pemati ngagai pengidup: “Tang diatu.” Leka jaku “diatu” di dalam Grika nya jaku ti nyemetak. Diatu, iya nya, laban kita udah diangkatka enggau Kristus lalu ngiga utai ti diatas, pengidup kita ke diatu mandangka bida ti nyata amat ari pengidup kita ke suba. Udah ke munuh “semua pengingin [tauka utai] dunya ti dalam kita” (Kol. 3:5, ESV), “diatu buai semua utai nya ari kita, baka: pengeringat, ati ti ngeransi, ati ti bedendam, ati ti seruran deka bejakuka orang, enggau jaku ti kamah” (Kol. 3:8, NRSV).

Pengeringat enggau pengeransi sama tau dikena bejaku pasal respons Allah Taala ti lurus ngagai dosa (udah dikenang kemari) baka ti tau dikena bejaku pasal Jesus (Mark 3:5, P’dang. 6:16). Dibandingka ngagai nya, kitai diansak ngambika kitai “enda tau enda jampat mending, lubah mansutka jaku, lubah ringat, laban pengeringat kita enda ulih mansutka pengelurus ti dikedekaka Allah Taala” (James 1:19, 20, NKJV). Niat ti jai ngajihka utai jai nyadi ba orang. Jaku petenah sigi dikena ngenyaika nama orang. Paul mantah orang bekenaka jaku kasar tauka jaku jai enggau jaku kamah. Penudi iya, enda tau bulaka pangan diri (bandingka Adat Lewi 19:11, 18), “laban kita udah ngelengkaka pengidup ti lama, enggau semua pengawa” (Kol. 3:9, NKJV).

`Nama reti jaku Paul nyebut “mensia ti lama” enti dibandingka enggau “mensia ti baru”? Peda Rome 6:6 enggau Epesus 4:22–24.`

Jaku kereja ti dikena Paul bejaku pasal transformasi [ubah] ari mensia ti lama ngagai mensia ti baru disempamaka baka baju, baka kitai ke muka sereta muai gari ke lama lalu masukka gari burak ti baru (banding Sekariah 3:4). Banding ti sama mega dikena bejaku pasal sempekat ke lama enggau sempekat ke baru, ke dikelai ngena adat ditulis di luar ba siti enggau adat ti ditulis didalam ati ulih Roh Kudus ba siti (2 Kor. 3:4–18).

Metafora [sempama] tu bejaku pasal utai ti nyadi lebuh orang bertobat, ti dikumbai Paul “mensia ti baru” (2 Kor. 5:17, NKJV). Kitai “majak diubah nyadi baru belama dalam penemu neladan gamal Iya [Kristus]” (Kol. 3:10, NKJV), Iya ti gamal Allah Taala ti enda ulih dipeda (Kol. 1:15). Penemu pasal Kristus ti diulih kitai nengah Jaku Iya deka ngubah kitai “nyadi sebaka gamal enggau Iya, enggau mulia ti nambah-menambah” (2 Kor. 3:18). Tu ngengkah kitai ari atas semua batas bansa, menua, enggau penuduk rama (Kol. 3:11), laban kitai nyadi peranak menua ti lebih tinggi.