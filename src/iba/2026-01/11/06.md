---
title:  Idup Dalam Pengidup ti Baru
date:   12/03/2026
---

Ayat-ayat ti penudi dalam Kolosi 3 terang nunjukka pengirau ati Paul ka pemaik enggau harmoni dalam gerija. Kitai udah meratika pemaik Allah Taala enggau silik (peda Pelajar 7). Enda baka pax Romana [pemaik Rome], pax Christi [pemaik Kristus] tu ukai pemaik ti datai ari luar tang iya “merintah” kitai ari dalam. Iya semina ulih nyadi enti Kristus megai kuasa ngawal kitai.

`Bacha Kolosi 3:16, 17. Nama utai spesifik ti ngasuh Kristus megai kuasa, lalu nama peranan musik dalam semua nya?`

Jaku ti dikena ditu udah meri penerang ti chukup. Iya ngambar jaku Kristus ngaga pendiau iya di dalam kitai. Utai tu nyadi lebuh kitai macha Bup Kudus enggau penuh perati ngambika kitai ulih mendingka sereta belajar ari penemu-dalam Allah Taala. Taja pen teks dalam jaku Grika enda berapa nyemetak reti iya, musik bisi peranan ti penting dalam pengawa ngajar lalu ngerara pangan diri (Kol. 3:16).

Tang tu ukai sebarang musik. Paul madahka bansa lagu ti patut dikena ditu enggau dalam Epesus 5:19, iya nya: “ngena masmur, pantun, enggau lagu Roh” [lagu rohani].

Taja pen kitai enda ulih nentuka pengamat iya, kitai meda baka ke bisi lebas entara lagu-lagu masmur di dalam Penyanggup Lama enggau lagu-lagu sembiang di dalam Penyanggup Baru. Lagu-lagu sembiang enggau puji ke bekaul enggau pengidup spiritual enggau pengidup gerija, nya ke dikumbai “lagu-lagu rohani.” Leka lagu-lagu nya nyadika chara kena ngajar pemendar sereta ngajar baka ni orang Kristen ke baru nya deka idup dalam pengidup sida ti baru nya. Mayuh lagu-lagu sembiang ke dikena ari beratus taun ke udah, bisi ngundan ajar ti chukup manah senentang pengadang enggau penentu, ke amat diguna di dalam dunya ke mudah amat ngirit kitai labuh ke baruh.

Musik bisi pengaruh ti kuat. David ke nabuh belikan iya ulih ngenyamai sereta ngeraika ati Raja Saul (1 Sam. 16:23). Tang lebuh David nyau nyadi lawan iya, Saul pen begedi ka iya lalu enggai meda iya (1 Sam. 18:10, 11). Musik klasikal ke berentak ayun lundai udah nyata dipeda ulih ngurangka pengirau ati, ngasuh untak berfungsi enggau penuh, ngasuh kitai lebih relaks, ngurangka pemedis, lalu ngemanahka kaul sosial kitai.

Sapa kitai ke enda kala meda ka diriempu kuasa pengaruh musik, sekalika iya mai pemanah tauka penyai, sereta bisi empas ba emosi enggau runding kitai? Musik—iya ke manah sereta betul—ulih amat ngangkatka pengidup roh kitai.

`Kitai diajar dalam sebarang utai ti dikereja kitai, “kereja semua utai nya dalam nama Tuhan Jesus” (Kol. 3:17). Kati ulih nuan madahka diri amat udah ngereja baka nya? Enti enda, baka ni nuan ulih ngubah iya; reti nya, nama utai ke mesti nuan badu ngereja iya enti nuan enda ulih ngereja iya dalam nama Tuhan Jesus?`