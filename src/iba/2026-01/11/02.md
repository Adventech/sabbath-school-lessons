---
title:  Berundingka Utai Serega
date:   08/03/2026
---

`Bacha Kolosi 3:1–4. Nama kondisi tauka syarat diberi Paul ke enda tau enda dititihka ngambika ati kitai berundingka utai serega? Nama reti nya dalam runding nuan?`

Ari tuchung bukit, kitai ulih ninjau rampa menua ke luas ngelingi kitai. Endang ari kelia-lia, mensia betikika bukit tinggi laban sida dekaka pengalaman ke lebih rapat enggau Allah Taala (peda Mas. 121:1, 2). Nyentukka orang kapir [pagan] nyau ngaga bukit ka diriempu, ke dikumbai sida “ziggurat” kena ngulihka tuju ke sama—iya nya deka betemu enggau petara sida. [Nya kebuah kitai Iban nampuk datas bukit kena ngulihka tuju ke sama]. Nemu kita, nengeri Ur, ke diasuh Tuhan tinggalka Abram, bisi siti ziggurat ke besai amat, ke ulih dipeda ari jauh. Tang niki bukit ke pemadu tinggi pen enda deka mai sapa-sapa orang lebih semak ngagai serega ari segi spiritual [pengidup roh] sida. Nadai utai ulih dikereja mensia kena ngulihka asil nya.

Tang, semina nengah kereja ajih pengasih aja, ke alai kitai mati enggau Kristus lalu udah nya diangkatka idup baru enggau Iya (ke disempamaka baptisa) [Kol. 2:12, 13]), baru kitai ulih dibai lebih semak ngagai serega.

Peratika ari pun Kolosi 3 beulang-kali nyebut pasal utai ti diatas, iya nya, utai ti di serega: “utai ti di serega,” “alai Kristus ke duduk,” “utai serega,” “enggau Kristus dalam Allah Taala,” “enggau Iya dalam mulia” (Kol. 3:1–4, NKJV).

Kitai ngaku, sigi mayuh utai dalam pengidup Kristen ke enda ulih diterangka kitai. Baka ni ku orang amat “mati” lalu “diangkatka idup baru” lebuh, dipeda mata kitai, iya nya mengkang orang ke sama lalu nadai udah ngasaika pengalaman pengidup-enggau-pemati nya? Mayuh amat utai ke enda masuk akal dalam runding kitai mensia ti asal tu, ti enda dipengaruh ulih Roh Kudus. Tang ba orang ke ngembuan runding roh, laban sida udah nerima ati ke baru ke udah disemayaka Allah Taala, pemati ka dosa lalu diangkatka baru di dalam Kristus, nya utai ke amat nyadi. Munyi ku leka lagu tu nanya: “Nuan nanya baka ni aku nemu Iya amat idup? Iya idup di dalam ati aku.”

Taja pia, Paul meri kitai pesan tu laban pengidup roh kitai semampai beguna deka diidupka baru (peda 2 Kor. 4:16). Kitai sigi mudah amat deka limpang lalu lenyau! Lalu kitai pen nadai kala selamat ari kena penguji dalam pengidup tu.

Nya kebuah, kitai mesti milih tiap hari deka numpuka “ati kitai ngagai utai ti di serega” (Kol. 3:1). Pengidup kitai ti meruan belama iya, diatu, selamat “dilalaika enggau Kristus dalam Allah Taala” (Kol. 3:3, NKJV), tang pengidup kitai ti ulih dipeda diluar tu sigi enda dilalaika.

`Dini alai ati tauka runding nuan: kati iya suah agi ba utai diatas tauka utai dibaruh ditu? Enti iya dibaruh ditu, baka ni ku nuan deka ngubah iya?`