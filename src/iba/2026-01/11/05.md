---
title:  Perangai Pengidup ti Baru
date:   11/03/2026
---

Udah ke bejaku pasal ulah tauka perangai tauka kualiti ke jai ke dibuai ari kitai lebuh kitai datai ngagai Kristus, Paul pen bejaku pasal iya ke positif—baka kitai ke pansut ari pemetang ngagai penampak.

`Bacha Kolosi 3:12–14. Baka ni ku orang ke bepengarap nya dikejakuka ditu lalu dalam runding nuan baka ni iya bekait ngagai kualiti manah ke patut “dirasukka” kitai?`

Baka orang Israel, ke udah dikangauka Allah Taala ngambika nyadi bansa ti spesel ungkup Iya sereta mandangka perangai Iya, baka nya mega orang ke bepengarapka Jesus “udah dipilih Allah Taala” (Kol. 3:12, NKJV). Tang, taja pia, enda semua orang amat idup nitihka kangau nya. Munyi ku Jesus, “Mayuh dikangau, tang mimit aja dipilih” (Matt. 22:14, banding Matt. 24:22, 24, 31). Jaku Paul pasal orang ke dipilih nya mega bisi reti ke sama (Rom. 8:33, 2 Tim. 2:10). Pia mega, baka Israel, orang ke arap mega “dikerinduka” Allah Taala sereta “kudus” (Ulang Adat 7:6–8). Pengelebih tu datai enggau tanggung-jawap ke penting: iya nya, “ngambika kita madahka pasal pemanah pengawa Allah Taala ke udah ngangauka kita pansut ari pemetang ngagai penampak Iya ti badas” (1 Pet. 2:9, NKJV). Lalu kitai ngereja nya nengah chara kitai idup diatu.

Lapan iti kualiti ti disebut Paul ditu amat beguna! “Penyiru, penelap, ati ti baruh, ati ti nemu nunduk ngagai pangan diri, enggau ati ti liat. Sabar enggau pangan diri, lalu ampun pangan diri . . . Lebih ari semua, rasukka pengerindu” (Kol. 3:12–14, NKJV). Semua tu semina ulih diadaka ati ti beserakup enggau Kristus, laban sida nya bejaku pasal perangai Iya enggau baka ni Iya udah mela kitai. Kitai patut ngampun orang, “baka Tuhan ke udah ngampun kita” (Kol. 3:13). Pengerindu nya ti “ngempung semua utai nyadi siti [nyadi sempurna]” (Kol. 3:14, NKJV), laban nya meh pengerindu Iya ngagai kitai ti ngempung kitai ngagai Iya sereta ngasuh kitai ulih rinduka orang enggau ati ti tuchi (1 John 4:11, 12).

Kualiti-kualiti nya meri empas ngagai semua kaul kitai dalam dua jalai. Keterubah, meri pengerindu, pengasih, penyiru, enggau pengampun ngagai orang bukai deka merekat kitai empu enggau orang bukai mega. Ati kitai berasai puas lebuh kitai rinduka sereta merekat orang bukai. Biasa iya orang deka respons tauka malas kitai enggau jalai ke sama, lalu ari nya kitai deka terus nerima pengasih enggau pengampun Allah Taala (Matt. 5:7, Matt. 6:14). Kedua, ke lebih penting agi, iya ngemuliaka Allah Taala sereta ulih meransang orang ngambika arapka Jesus lalu nitihka Iya, laban iya mandangka kuasa pengasih Tuhan. “Nadai ‘pengaruh’ bukai ke bisi ngelingi mensia ke bisi kuasa ke lebih besai ari ‘pengaruh’ pengidup orang ke enda ngerunding diri. Saksi ke pemadu manah kena ngeringka injil nya meh orang Kristen ke rindu sereta dikerinduka.”—Ellen G. White, The Ministry of Healing, p. 470.

`Berapa manah saksi nuan ngarika Jesus dalam chara nuan mela orang bukai, lebih agi orang ke jai enggau nuan?`