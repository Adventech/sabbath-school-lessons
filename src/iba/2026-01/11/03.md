---
title:  Ketuka Ati ti Numpu Ngagai Dunya
date:   09/03/2026
---

Kitai ninga mayuh rambai jaku kemaya hari tu: “Ketuka perang!” “Ketuka pengawa ngerusak kampung!” “Ketuka senjata nuklear!” Tang iya ke siti tu nadai kala kitai ninga iya: “Ketuka ati ti numpu ngagai dunya!” Jaku baka nya enda engkeman reti ba dunya kitai tu. Tu ukai madahka rambai jaku ke bukai nya salah tauka utai ti diansak sida salah. Sida nya semina bisi perening ti pandak aja, enti dibandingka enggau timpuh ti belama iya ti semak deka datai. Fokus tauka perening kitai mesti jauh lebih tinggi agi, lebih tinggi ngagai timpuh ti kekal belama iya.

`Bacha Kolosi 3:5, 6 (peda mega Rom. 6:1–7). Baka ni ku kitai deka ngasaika nama reti mati ngagai diriempu enggau ngagai dunya tu lalu udah nya idup “ngagai utai ti di serega” (Kol. 3:1)?`

Taja pen ari segi spiritual kitai udah mati enggau Kristus, tang “anggota tubuh” kitai—iya nya, penguji ke dibai tubuh enggau runding kitai ngagai kitai—mesti dibunuh semua.

Tang kitai patut sedarka dua iti pekara ti bekaul enggau pesan tu.

Keterubah, dalam Kolosi 3:1, leka jaku Grika ti dikena Paul tu nganggap kitai amat udah diangkatka enggau Kristus. Kedua, pesan dalam Kolosi 3:5 beduduk ari fakta ke dulu tadi (“Nya alai”). Kitai ulih munuh utai dunya, baka (pengawa bambai, ulah ti kamah, runding ti kamah, pengingin ti jai, pengamu, etc.) semina laban kitai udah diangkatka enggau Kristus lalu ngembuan pengidup spiritual Iya enggau kuasa Iya kena muai semua utai nya ari runding enggau pengidup kitai.

Genteran jaku “pengeringat Allah Taala,” ti dikena dalam Kolosi 3:6, dalam jaku Grika, semina dikena sekali da agi dalam rupa ti sama, dalam Rome 1:18. Allah Taala “nejuka” mensia nitihka jalai sida empu ti jai, lalu pengeringat Iya mega deka “datai” (peda P’dang. 6:16, 17) “ngagai orang ke enda ngasi” (Kol. 3:6, NRSV). Dalam Rome 1:18, Paul bejaku pasal “dosa enggau penyai,” nyemakaka “pengamah” (ngena leka jaku Grika ke sama ke di dalam Kolosi 3:5) enggau orang ke “ngereja ulah ti kamah ti dikinginka sida, ngambika sida ngamahka tubuh diri” (Rom. 1:24, NKJV).

Baka ni ku sida ngamahka tubuh diri? Keterubah, laban sida enggai ngelala Penengkebang, lalu mega ulih “pengingin sida ti jai. Indu beleman enggau indu; lalu baka nya mega lelaki enggai beleman enggau indu. Lelaki tetengukka lelaki, lalu sida enda nemu malu beleman enggau orang ke sama lelaki baka sida empu” (Rom. 1:26, 27, NKJV).

`Baka ni ku kitai deka ngereja nitihka jaku tu “bunuh semua pengingin dunya ti dalam kita” (Kol. 3:5)?`