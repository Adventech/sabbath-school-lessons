---
title:  Tambah Penemu
date:   13/03/2026
---

“Lebuh Roh Allah Taala ngawal runding enggau ati, orang ke udah berubah nya deka belagu lagu ti baru; laban iya nyau sedarka dalam pengalaman iya semaya Allah Taala udah dikamatka, penyalah iya udah diampun, dosa iya udah ditutup. Iya udah nunjukka penesal diri ngagai Allah Taala ketegal ti udah ngelanggar adat Tuhan, sereta mandangka pengarap ngagai Kristus, ke udah mati ketegal deka meri iya pengelurus. ‘Nya alai, laban kitai digaga lurus ulih pengarap, kitai diau dalam pemaik enggau Allah Taala ulih Jesus Kristus Tuhan kitai.’ Rome 5:1.

“Tang, laban tu meh pengalaman iya, orang Kristen nya enda tau belipat tangan aja, sereta bepuas ati enggau utai ti udah dikereja Jesus ungkup iya. Orang ke udah mutus ati deka masuk ke dalam perintah spiritual nya deka nemu semua kuasa enggau pengingin ati ke bedosa suba, disukung semua kuasa perinth pementang, semua nya deka angkat ngelaban iya. Genap hari iya mesti ngemaruka penyerah diri, genap hari iya mesti beperang ngelaban penyai. Ulah ke lama, ati ke mudah limpang ngagai penyai, deka berebut nyadi tuan iya, lalu iya mesti bejaga-jaga ngelaban semua nya, lalu begantung penuh ba pengering Kristus ti meri iya pemenang. . . .

“Utai ti pemadu diguna kitai nya meh kuasa ke lebih tinggi, lebih tuchi, lebih mulia. Runding kitai kelalu mayuh utai dunya tu, lalu kelalu mimit perintah serega.

“Orang Kristen enda tau mudah ngalahka diri dalam pengawa iya ti nguji deka ngulihka pemanah ti kadeka Allah Taala ungkup iya. Allah Taala udah besemaya deka meri kesempurnaan moral enggau spiritual ngagai semua orang, nengah pengasih enggau kuasa Kristus. Jesus meh pun penatai kuasa nya, Iya meh panchur pengidup. . . . Iya udah ngelancharka semua ejensi serega ngambika bekereja ungkup kitai. Ba tiap singkang, kitai negu kuasa Iya ti idup.”—Ellen G. White, The Acts of the Apostles, pp. 476–478.

**Tanya ti Deka Dipejuraika:**

`Dalam pengalaman nuan empu, baka ni nuan udah ngasaika jaku semaya ti madahka nuan udah “digaga lurus ulih pengarap”? Baka ni ku jaku semaya ti pemadu manah tu udah ngubah pengidup nuan? Baka ni ku semaya tu bisi bekait enggau idea ti madahka nuan mega “udah diangkatka enggau Kristus”?`

`Nama reti ba nuan enti nuan ngembuan runding ti numpu ngagai serega? Kati nya lebih penting ari ngulihka utai ti manah di dunya tu? Dini setimbang iya?`

`Perundingka baka ni ‘pengaruh’ pengidup nuan ba orang bukai. Taja pen kitai suah agi berundingka pekara tu ari segi pengaruh kitai siku-siku, baka ni ku pengaruh kitai sebagai gerija deh? Baka ni ku gerija tempatan kita meri empas ngagai komuniti tempatan kita?`

`Bacha Kolosi 3:11. Nama ku ayat tu pasal penyerakup ke patut dikembuan kitai dalam Kristus?`