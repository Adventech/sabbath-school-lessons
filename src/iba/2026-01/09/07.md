---
title:  Tambah Penemu
date:   27/02/2026
---

“Kitai nadai ngembuan pengelurus dalam diriempu ti ulih dikena kitai ngemenuhka peminta adat Allah Taala. Tang Kristus udah muka jalai kena ngelepaska kitai. . . . Enti nuan nyerahka diri nuan ngagai Iya, lalu nerima Iya nyadika Juruselamat nuan, dia deh nuan, taja pen nuan chukup bedosa ngelama tu, ketegal Iya nuan deka diitung lurus. Karakter Kristus bediri ba tempat karakter nuan, lalu nuan diterima ba mua Allah Taala baka nuan ke nadai kala bedosa.

“Lebih ari nya, Kristus ngubah ati nuan. Iya diau dalam ati nuan ulih pengarap. Nuan enda tau enda neruska kaul enggau Kristus tu ulih pengarap enggau enda badu nyerahka peneka nuan ngagai Iya; lalu seagi-agi nuan ngereja baka nya, Iya deka bekereja dalam nuan ngambika nuan deka ngereja nitihka peneka Iya ti manah. . . .

“Nya alai kitai nadai bisi utai ti ditemegahka kitai. Kitai nadai kebuah ngeninggika diri. Semina siti aja kebuah kitai bisi pengadang, nya meh, dalam pengelurus Kristus ti diberi ngagai kitai, lalu nya pen ulih Roh Kudus Iya ti bekereja di dalam sereta nengah kitai.”—Ellen G. White, Steps to Christ, pp. 62, 63.

“Penerang ti udah diberi ngagai aku nyata amat madahka mayuh ari bala kitai ti deka ninggalka kitai, lalu ngasika roh ti jai sereta nitihka ajar antu. Tuhan dekaka genap iku orang ke ngambu diri arapka pemendar deka ngembuan penemu ti pintar pasal nama pemendar nya.”—Ellen G. White, Evangelism, p. 363.

**Tanya ti Deka Dipejuraika:**

`Bacha baru ayat dikingat kitai: “[Allah Taala udah ngaga Iya ke enda bedosa nya nyadi dosa ke kitai], ngambika dalam Iya kitai digaga lurus di mua Allah Taala” (2 Korint 5:21). Nama reti jaku ayat nya neh? Nama reti Kristus udah nyadi dosa ka kitai, lalu baka ni ku nya ulih nyaup kitai meretika baka ni pemati Iya datas regang nya udah nyadika ganti kitai? Pia mega, nama reti “dalam Iya kitai digaga lurus di mua Allah Taala”?`

`Perunding dalam ke agi penemu ti madah “sekali udah diselamatka, tetap deka selamat belama,” ti dikembuan mayuh amat orang Kristen. Nama kebuah kitai ngumbai tu ajar ti salah? Nama bahaya ajar tu ba orang ti arapka iya? Baka ni ku kitai, lebuh nulak ajar ti salah nya, deka bisi penentu ka diri deka selamat?`

`Berapa “tegap sereta tan” (Kol. 1:23, NKJV) nuan dalam pengarap nuan? Berapa nemu nuan pasal utai ti diarapka nuan enggau nama kebuah nuan arapka iya? Nama ke ulih dikereja nuan ngambika nuan lebih nemu agi pasal utai ti diarapka nuan? Lalu, nama kebuah penting amat nuan deka “tegap sereta tan” [tauka teguh] dalam pengarap nuan?`