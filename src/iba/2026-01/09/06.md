---
title:  Kuasa Injil
date:   26/02/2026
---

`Bacha Kolosi 1:28, 29. Nama fokus Paul ditu? Nama kebuah “genap iku orang” diulang tiga kali?`

Fokus khutbah [ajar] Paul nya meh Kristus ti diregang (1 Kor. 1:23). Munyi ku Epesus 5:27, tuju Jesus meri Diri nyadi korban, nya meh ngambika Iya ulih “nyerahka eklisia nya enggau semua pemadas iya ngagai Iya Empu, nadai bepetik, enda ngeriut, tauka utai ti baka nya, ngambika eklisia nya kudus sereta nadai penimpang” (NKJV). Nya alai, batang tuju Paul ti ngajar pasal injil, iya nya, ngambika iya ulih “nyerahka genap iku sida chukup badas [tauka nyadi besai tuai] dalam Kristus” (Kol. 1:28, ESV). Chara iya ngereja tu, nya meh nengah ngajar sereta meri jaku tangkan [amaran]—ngajar batang ajar enggau amalan Kristen ke mayuh bengkah (2 Tesa. 2:15, 1 Tim. 4:11, 1 Tim. 5:7, Titus 1:9) sereta meri jaku tangkan [amaran] pasal penusah ti deka nyadi enti sida nulak injil enggau bahaya ti datai ari bala pengajar ti pelesu (Kereja Rasul 20:29–31, Rom. 16:17).

Tu meh chara kitai tumbuh-mansang nyadi orang Kristen ti besai-tuai, iya nya ari nerima ajar sereta ngasika jaku amaran Bup Kudus. Konsep senentang nyadi besai-tuai tu amat penting. Apai indai ke bisi anak mit andal amat ka tiap pemansang anak nya—leka jaku iya ti terubah, singkang ti keterubah, belajar macha surat ti keterubah. Sapa apai indai ke enda irau enti anak sida lalu enda nemu bejaku tauka bejalai udah lepas beberapa taun? Penumbuh enggau pemansang nya sigi utai ti normal sereta dikarapka nyadi. Pengidup Kristen kitai pen sama baka nya meh.

Leka jaku Grika ti disalin nyadi “besai-tuai” nya meh (teleios) lalu reti iya ‘chukup badas’ [sempurna] sereta nadai penimpang. Nengah proses penumbuh-mansang pengidup Kristen, kitai sedarka penalam adat Allah Taala lalu peminta iya “amat luas” (Ps. 119:96, NKJV). Kitai paham ka “iya ulih ngakim runding enggau niat ati” (Heb. 4:12).

Kitai enda tau enda bejimat, nya meh kebuah Paul ngena “jaku tangkan” [amaran] dalam Kolosi 1:28. “Jalai ti dikumbai nuan jalai ti ngena, tau nuju ngagai pemati” (Jaku-dalam 14:12, NKJV). Penyedar spiritual datai ari penemu pasal Jaku Allah Taala ari iring Roh Kudus. Ajar ti pelesu biasa iya bisi ga pengamat dalam iya tang bisi ditambahka tauka dikurangka utai ti diajar Bup Kudus (peda Isa. 8:20). Utai ke dudi nya ke suah agi mujur, enti enda ari kakang ati pasal jaku Tuhan, tauka kakang ati pasal ulih ka enda utai nya nyadi tauka ulih dikena kitai kemaya hari tu. Kitai mesti deka pintar baka ular tang nelap baka burung achang senentang ngelala ajar ke bendar enggau ajar ke salah.

`Dalam penemu nuan, nama reti kitai nyadi “chukup badas [sempurna] dalam Kristus” (Kol. 1:28)? Baka ni ku pemereti kitai pasal utai ti udah dikereja Jesus ka kitai datas regang ulih nyaup kitai nemu nama reti nyadi “chukup badas dalam Kristus”?`