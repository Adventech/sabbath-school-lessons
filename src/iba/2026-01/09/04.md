---
title:  Pelan Allah Taala ti Kekal
date:   24/02/2026
---

`Bacha Kolosi 1:24, 25. Nama jaku Paul pasal pemerinsa diriempu ketegal Kristus?`

Taja pen Paul nulis surat Kolosi tu sekumbang iya ti kena tan di rumah di Rome, engka pemerinsa ti pemadu besai ti diasaika iya nya nyadi ketegal iya enda ulih bekereja enggau luas ari tempat ke tempat enggau ari rumah ke rumah, baka ke udah dikereja iya sebedau nya (Kereja Rasul 20:20). Pemerinsa ke udah dipadahka Jesus deka datai tu (Matt. 24:9, John 16:33), “enda ulih dibandingka enggau mulia ti deka dipandangka ngagai [tauka di dalam] kitai” (Rom. 8:18). Tu meh gambar ke lebih besai. Baka ke udah ditulis Paul ngagai orang Kristen di Pilipi, diatu iya madah ngagai orang Kristen di Kolosi iya gaga natka pemerinsa, ke nyadi penguntung sida (Kol. 1:24).

Amat pen Paul ditanchang dalam jil, “tang jaku Allah Taala enda ditanchang” (2 Tim. 2:9). Sekumbang Paul ke dijil, surat Pilipi, Epesus, enggau Pilemon mega ditulis iya. Lebuh iya udah dilepaska, Roh Tuhan ngiring runding iya ngambika nulis jaku lalau ti penting ke ditemu dalam surat 1 Timoti enggau Titus. Udah nya, sekumbang iya ti dijil ke penudi dalam rumah jil Rome, iya nulis 2 Timoti. Enggau jaku pandak, taun-taun ti penudi dalam pengidup Paul udah meri iya peluang nulis sebagi ti besai ari bup Penyanggup Baru, ti dipelabaka nyengkaum bup Hebrew mega.

Pelan Allah Taala ti kekal endang udah nyengkaum semua tu enggau mayuh agi ari nya. Leka jaku Grika ti dikena Paul dalam Kolosi 1:25, ti disalin nyadi “stewardship” [penatalayanan] nya meh oikonomia. Lebuh dikena dalam reti ti serekat, (ngambika chunto, baka dalam 1 Tim. 1:4), iya bejaku pasal “chara Allah Taala ngatur utai.”—Luke Timothy Johnson, The First and Second Letters to Timothy (New York: Doubleday, 2001), p. 164. Nya deka nyengkaum pengawa Paul ti nyadi rasul. Tang dalam reti ti lebih besai, iya nyengkaum semua atur ti udah disediaka Allah Taala dalam pelan keselamatan. Pelayanan Paul, sida rasul ke bukai, enggau sida nabi dalam Penyanggup Lama (Epe. 2:20, Epe. 3:5), ke nyengkaum Moses, endang diagih “ngambika jaku Allah Taala ditemu [tauka dikamatka] magang” (Kol. 1:25), lalu semua nya besangkut-paut enggau pelan Allah Taala nya.

Taja pen kitai deka bejuraika topik tu enggau lebih lenak dalam pelajar pagila, manah ga kitai dulu meda ditu baka ni Paul ngelala pelayanan iya nya sebagai siti bagi ti mit dalam pelan Allah Taala ti lebih besai dalam jangka-masa ti panjai ke udah berengkah dipejalaika Iya “kenyau ari penumbuh dunya” tauka “sebedau dunya digaga” (Matt. 13:35, Epe. 1:4).

`Uji perundingka pasal pengidup nuan empu. Baka ni ku pilihan tauka pemutus [baika besai tauka mit] ti digaga nuan engkeman dalam pelan Allah Taala ke lebih besai nya? Kati ulih kitai nemu enti pemutus ti digaga kitai nya amat “mit”? Baka ni ku iya tau bisi empas ti lebih besai ti semina deka nyadi nyata dudi hari ila?`