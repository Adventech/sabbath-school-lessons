---
title:  Misteri Allah Taala Dipandangka
date:   25/02/2026
---

`Bacha Kolosi 1:26, 27. Dua kali Paul bejaku pasal “misteri” nya. Nama misteri nya kini?`

Ba tempat bukai, Paul bejaku pasal “misteri Allah Taala” sebagai tuju Allah Taala ti kekal, ti “diletak Iya nyadika mulia kitai sebedau dunya digaga” (1 Kor. 2:7, NKJV) lalu dipandangka nengah pelan keselamatan. Peter bejaku pasal pemendar tu sebagai utai ti dianti sida nabi sereta “sida melikat deh ingin deka nemu nya” (1 Pet. 1:10–12). Iya endang udah ditetapka “sebedau dunya digaga” (1 Pet. 1:20) lalu “lama udah dilalaika dulu kelia” (Rom. 16:25). Tang, nengah pengidup, pemati, enggau pengangkat Jesus, misteri tu udah dipandangka (2 Kor. 3:14).

**Baka ni ku ayat-ayat ti bejaku pasal misteri Allah Taala dibaruh tu meri penerang ngagai mayuh bengkah aspek dalam pelan keselamatan [pengelepas] Tuhan?**

`Epe. 1:7–10`

`Epe. 3:3–6`

Ba pengujung iya ila, “semua utai” di langit enggau di dunya tu deka dibai begempung dalam penyerakup ti penuh dalam Kristus. Tu meh fokus sampi Jesus di dalam John 17. Baka ni utai tu deka nyadi nyata, nya meh misteri ke udah dipandangka diatu nengah berita manah injil.

Nama kebuah Allah Taala rindu amat ka kitai dataika Iya sanggup meri Jesus, ti pesaka serega ti enda ulih dikira rega iya, ngambika nyelamatka kitai, tu meh ti deka nyadi topik ti deka dipelajarka kitai sekumbang timpuh belama iya. Tang kitai nemu tu: Kristus udah “mati ke semua mensia, ngambika orang ke idup ukai idup ke diri empu agi, tang idup ke Iya ke udah mati lalu diangkatka idup baru ngarika sida” (2 Kor. 5:15, NKJV). Berindik ari nya, semua orang ke arapka Jesus, sekalika bansa Judah tauka bansa bukai, sama bekunsika jaku semaya Allah Taala dalam injil lalu sida udah digempungka nyadi siti tubuh, iya nya, gerija.

“Kristus ke diau dalam kita” (Kol. 1:27) bejaku pasal Kristus ke diau dalam ati kitai ulih pengarap (Epe. 3:17; banding Gal. 2:20). Penyerakup spiritual enggau Kristus tu ngasuh orang ke arap nya, diatu pen, “duduk enggau Iya di serega” (Epe. 2:6) lalu ngasaika “kuasa dunya ti deka datai (Heb. 6:5). Nengah Jesus ke bisi diau dalam pengidup kitai, Iya udah berengkah nyerakupka kitai enggau serega. Tu meh pengawa injil ti bekereja dalam ati orang ke arap ti “ngasuh kami bekunsika pesaka nembiak Tuhan ke diau dalam penampak” (Kol. 1:12, NKJV).