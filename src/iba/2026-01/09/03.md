---
title:  Enti Kita Majak Tegap Sereta Tan Dalam Pengarap
date:   23/02/2026
---

`Bacha Kolosi 1:23 (NKJV). Dalam penemu nuan nama reti jaku Paul ti ngasuh kitai “tegap sereta tan dalam pengarap?” (Peda mega Kol. 2:5 enggau Epe. 3:17.)`

Bisi empat bengkah jaku “enti” ti bebida dalam jaku Grika, tiap iti bisi lebas reti. Iya ke dikena ngepunka Kolosi 1:23 nganggap kondisi iya betul. Reti nya, Paul meransang orang Kolosi ngena penemu ti nganggap sida deka majak dalam pengarap. Baka ti deka ditunjukka Paul enda lama udah nya, iya endang udah meda bukti pengarap enggau pengetan sida (Kol. 2:5). Taja pia, pengadang sida mengkang begantung ba pengangkun sida ti majak nengah jalai pengarap ke udah dipunka sida.

Idea pasal pengangkun tu meh reti leka jaku Grika ti disalin nyadi “majak” ditu (Kol. 1:23, NKJV). Tu jaku ti dikena sida Parisi enggau pengajar adat ke majak minta Jesus nyaut sida pasal utai ti patut dikereja sida ngagai indu ke ditangkap butang (John 8:7); nya mega jaku ti dikena bejaku pasal Peter ke majak nekung pintu udah bekau Roda ti ngelala munyi nyawa iya tang enda muka pintu tang belanda ke dalam madah ngagai sida ke di dalam (Kereja Rasul 12:16). Iya mega dikena Paul, ke meransang Timoti ngambika majak taluk ngagai batang ajar pengarap enggau mega ajar praktikal ti diberi iya ngagai orang (1 Tim. 4:16). Reti jaku iya ditu sama aja semina ditu iya diberi ngagai orang mayuh ke sama arap.

Baka ti deka dipeda kitai dalam pelajar minggu ti deka datai, Paul irau enggai ka orang Kolosi nyau nitihka jalai ngulihka selamat ti digaga mensia lalu enda bepegai teguh ngagai pengadang ke diberi injil (ke chunto, peda Kol. 2:8, 20–22). Leka jaku “tegap” bejaku pasal ngambuan pelasar pengarap enggau pengerindu ti tegap ti bepelasarka Jaku Allah Taala (peda Matt. 7:25, Eph. 2:20, Eph. 3:17).

Bekait enggau idea tu meh leka jaku Grika ti disalin nyadi “teguh,” ti bejaku pasal struktur ke tegap, ti mega kena nyempamaka orang Kristen ke “enda bekinsit ari pengadang ti disemaya Berita Manah” (Kol. 1:23). Leka jaku ti sama mega dikena dalam 1 Korint 15:58: “Nya alai, menyadi, bediri tegap, anang bekinsit, seruran bebendar gawa ke Tuhan, laban kita nemu, kita enda lebu gawa ke Iya” (NKJV).

Belaban enggau penemu ti dikembuan mayuh orang, ti madah, “sekali udah diselamatka, tetap deka selamat belama,” Paul mansutka penemu ti lain amat ari nya.

`Baka ni pengalaman ke udah diasaika nuan senentang pemesai guna majak ngamalka pengarap nuan? Reti nya, nama kebuah nuan mesti seruran ngaga pilihan deka ngereja baka nya? Nama ti deka nyadi enti nuan enda ngereja baka nya?`