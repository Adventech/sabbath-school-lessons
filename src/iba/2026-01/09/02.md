---
title:  Bebaik Ari Pengawa Penyai
date:   22/02/2026
---

`Bacha Kolosi 1:21, 22. Nunjuk ngagai nama jaku Paul ti nyebut pasal beserara enggau bemunsuh nya? Lalu nama utai ti dikarapka nyadi ketegal pemati Kristus (peda mega Epe. 5:27)?`

Paul semampai nero gambar mensia ti petang, anang agi enti nadai pengelurus Kristus ba sida. Lalu kemaya hari tu, udah lepas dua ribu taun, engka nadai mensia ke enda setuju enggau nya. Bisi jaku orang madahka bisi siti batang ajar pengarap Kristen ke enda begunaka pengarap nerima iya, nya meh ajar pasal mensia ti bedosa.

Tang, taja pia, kenyau ari dosa masuk ke dunya tu, Allah Taala udah ngambi inisiatif mai kitai, ke bedosa tu, bebaik baru enggau Iya. Reti nya, endang ari pun kelia, Allah Taala udah bekereja deka mutarka penanggul dosa, taja pen chara nya minta pemati Iya Empu datas regang.

Ba Eden, Iya ngangauka Adam, “Dini alai nuan?” (P’kal. 3:9, NKJV). Lalu diatu, Iya terus ngiga anak domba Iya ke udah lenyau—iya nya, kitai. Iya ngiga kitai siku-siku. Iya bisi pelan ti pemadu manah kena nyingkau kitai, bekenaka jaku semaya berita manah dalam Pemungkal 3:15, ngasuh kitai enggau Sitan begedi sereta bemunsuh enggau pangan diri.

Kekadang berita injil nya digaga kelalu mayuh komplikasi enggau teori dataika iya nyau nadai reti ti praktikal dalam pengidup mensia ba jeman kedua-puluh-satu tu. Tang, iya ke bendar, injil nya muntang sereta lurus aja.

Berita manah injil nya bisi tiga bagi:

Keterubah, laban kitai nadai daya ngidupka diri, Jesus datai lalu mati nanggung dosa kitai. (Peda Rom. 5:6–8.)

Kedua, ari nerima pemati Iya nyadika pemati kitai ulih pengarap, penesal, enggau baptisa, kitai digaga Iya lurus lalu dilepaska ari ukum dosa. (Peda Rom. 5:9–11; Rom. 6:6, 7.)

Ketiga, pengidup kitai ke diatu nya meh asil ari penyerakup kitai enggau Kristus, ke alai kitai ngasaika kuasa Iya ti ulih ngaga kitai nyadi baru, lalu Iya idup di dalam kitai. (Peda 2 Kor. 5:17–21, Gal. 2:20.)

Sida tiga tu ukai semesti iya langkah tauka utai ti nyadi kediri-kediri. Sida tau nyadi serentak, tikala kitai udah besedia nerima Jesus ke dalam pengidup kitai. Lalu sida tau digaga baru tiap-tiap hari lebuh kitai nyerahka diri ngagai Iya tiap pagi. Enda ngira baka ni siku-siku kitai udah ngasaika pengawa penyelamat Kristus dalam pengidup kitai, pelasar semua tu endang selalu iya ba pemati Jesus Kristus. Kitai enda tau enda selalu pulai ngagai pangkal jalai tu.

`Lebuh nuan meratika diriempu, perangai nuan, enggau dalam ati nuan, nama ti dipadahka utai ti dipeda nuan nya pasal guna nuan ka regang nya?`