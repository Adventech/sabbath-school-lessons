### Nyerakupka Serega enggau Dunya

Perundingka pengawa ke pemadu pedis udah dikereja nuan. Nama ti ngasuh iya pedis? Kati nya ketegal pengarap ati orang, tauka timpuh ti diberi kena ngereja iya, tauka kedua-dua nya sekali? Kati nya ketegal sikap nuan senentang pengawa nya? Tauka ketegal orang ke enggau nuan ngereja pengawa nya? Tauka pengawa nya baka ti nadai jalai ulih dikereja enggau mujur, kini?

Perundingka tuju pelan keselamatan Tuhan: nyerakupka serega enggau dunya. Munyi ke nadai jalai ulih dikereja, enda iya? Ba mensia, sigi nadai jalai iya ulih dikereja. Tang, taja pia, sebedau Jesus niki pulai ke serega, Iya udah meri sida rasul tugas ti baka ke enda ulih dikereja: “Nya alai, bejalai kita ngagai semua bansa lalu gaga sida nyadi murid Aku, maptisa sida dalam nama Apai, Anak enggau Roh Kudus, lalu ajar sida ngasika semua pesan ti udah diberi Aku ngagai kita” (Matt. 28:19, 20, NKJV).

Jesus udah ngirumka Paul ngagai orang bansa bukai ngambika iya bejalaika pengawa ti baka ke enda ulih dikereja nya: “ngambika muka mata sida, ngambika sida nguingka diri ari pemetang ngagai penampak, enggau ari kuasa Sitan ngagai Allah Taala, ngambika dosa sida diampun, lalu sida nyadi raban orang ke dikuduska ulih pengarap sida ke Aku” (Kereja Rasul 26:18, NKJV).

Sekeda orang engka lalu deka nyurutka diri enti diberi pengawa ti baka nya. Taja pia, kitai enda patut lupaka semaya ti diberi Jesus ba kedua-dua maya nya. Ngagai sida rasul, Iya madah, “Ingat, Aku deka seruran enggau kita nyentuk ngagai pengujung dunya” (Matt. 28:20). Lalu ngagai Paul, Jesus madah, “Tuju Aku ke pegari di mua nuan nya ngasuh nuan bekereja ke Aku lalu besaksika pasal utai ti udah dipeda nuan pasal Aku, enggau besaksika utai ti deka dipandangka Aku ngagai nuan ila” (Kereja Rasul 26:16, NKJV).

Disebut enggau jaku pandak, Jesus meri kitai pengawa ti baka ke enda ulih dikereja ngambika kitai bepanggai ba Iya, lalu ukai ba diriempu, kena ngereja pengawa ti diasuh Iya nya. Iya nadai kala meri kitai pengawa tang enda meri kitai kuasa kena ngereja iya. “Lebuh peneka mensia bekereja-sama enggau peneka Allah Taala, utai deka nyadi pemadu bekuasa. Sebarang utai ti patut dikereja nitihka pesan Iya deka ulih dikereja dalam pengering Iya. Iya ti ngasuh kitai ngereja utai deka ngasuh utai nya ulih dikereja kitai.”—Ellen G. White, Christ’s Object Lessons, p. 333.

Amat iran ati kitai meda, lebuh maya Paul nulis ngagai gerija di Kolosi, berita manah injil tu “udah ditusui ngagai semua orang di baruh langit” (Kol. 1:23, NKJV). Udah tentu meh, enda semua orang nerima iya. Tang enti kitai meda enggau silik komisyen ti udah diberi Iya ngagai sida rasul (Matt. 28:18–20), enggau ngagai rasul Paul, Jesus nadai besemaya madahka semua orang deka nyadi murid magang tauka semua orang deka arap. Berita Manah Injil “pasal Perintah Allah Taala deka ditusui di serata dunya, nyadika saksi ngagai semua bansa. Udah nya baru pengujung datai” (Matt. 24:14, NKJV, emphasis supplied). Baka ni gamal saksi nya kini? Baka ni ku iya deka ulih dikereja?

Kuarter tu kitai deka belajarka sural Paul ngagai orang Pilipi enggau orang Kolosi. Seduai nya mayuh sebaka. Ari atas semua nya, seduai sama mandangka Kristus, Siku aja ke ulih nyerakupka serega enggau dunya tu. Iya meh tangga ti dipeda Jakop ti nyengkar ari dunya tu ngagai serega (P’kal. 28:12; banding John 1:51). Sebagai Anak Mensia, Iya nebus kitai ari dosa; sebagai Anak Allah Taala, Iya nyadi seruan ngarika kitai.

Lebuh kitai belajarka dua iti surat nya, kitai deka meda kedua-dua aspek tu senentang Jesus. Kitai deka belematika beberapa iti jaku penerang ti pemadu manah ti bejaku pasal ketuhanan Jesus enggau baka ni Iya udah ngelengkaka nya ketegal deka nyelamatka kitai. Kitai deka meda Paul ke benung dikurung dalam jil belaban enggau penanggul dalam siti gerija ti ditanam iya empu (Pilipi) enggau dalam siti gerija ti enda kala iya empu nemuai kin (Kolosi). Kaul ke udah ditumbuhka Paul di seluruh “gerija sedunya” maya nya ngasuh iya ulih meri respons [saut] ngagai penanggul tauka cabaran ke timbul nya, taja pen iya empu dikurung dalam jil. Iya nemu timpuh diri nyau serekat, nya alai iya ngereja naka ke ulih dikereja iya kena narit gerija ngambika makin semak ngagai serega enggau ngagai pangan diri. Ari ngereja baka nya, iya nunjukka ngagai kitai baka ni gerija Allah Taala ke diatu ulih berakup enggau serega dalam pengawa bejalaika komisyen ba hari ti penudi tu dalam Pemandang 14, ke ditemu kitai sebagai “berita pesan tiga melikat.”

_Clinton Wahlen, Ph.D., is an associate director of the Biblical Research Institute at the General Conference. His expertise is in the New Testament, hermeneutics, and Adventist history. He has lived and worked in Germany, New Zealand, Russia, the United Kingdom, and the Philippines. He and his wife, Gina, have two grown children, a daughter-in-law, and two grandchildren._