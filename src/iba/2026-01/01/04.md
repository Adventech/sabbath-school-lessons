---
title:  Paul di Pilipi
date:   30/12/2025
---

Sekumbang pejalai missionari Paul ti kedua, enda lama udah bekau Timoti ke ditambahka ngagai tim sida, sida enda diasuh Roh Kudus neruska pejalai sida nengah menua Asia Minor (Kereja Rasul 16:6). “Malam nya Paul bisi genera meda siku orang Masedonia bediri minta iya datai, ku iya, ‘Datai ngagai menua Masedonia lalu saup kami’” (Kereja Rasul 16:9, NKJV). Nya alai, seduai pen lalu tekala nya mupuk ngagai pangkalan kapal ke semak ngagai Masedonia lalu belayar ari Troas meraka Tasik Aegean nuju ngagai Neapolis, ba tanah besai Eropah. Tang sida enda nginjil dia, tang ari nya Paul, Silas, Timoti, enggau Luke, ke baru enggau sida ari Troas (baka ti dipeda kitai iya ngena leka jaku “kami” dalam Kereja Rasul 16:11), mupuk nuju Pilipi.

Dalam pengawa iya nginjil, Paul selalu berundingka strategi. Pilipi nya “indu nengeri pelilih menua Masedonia” (Kereja Rasul 16:12). Iya ke bendar, iya meh siti ari nengeri ti pemadu dipebasaka dalam Empayar Rome, lalu diberi status Ius Italicum—siti gelar ti pemadu tinggi ti ulih diberi ngagai sesebuah nengeri. Orang ke peranak nengeri nya diberi pengelebih ti sama baka nengeri bukai di Itali, nyengkaum enda mayar chukai tanah enggau chukai pala, lalu sapa-sapa orang diadaka dalam nengeri nya otomatik nyadi peranak Rome. Iya mega palan singgah ti penting ba jalai Via Egnatia, iya nya batang jalai raya darat ti nyambung Rome enggau Timur. Nya alai numbuhka pengarap Kristen dia penting amat kena muka jalai ngerembaika injil ngagai nengeri-nengeri bukai ti ngelingi nya, nyengkaum Ampipolis, Apolonia, Tesalonika, enggau Berea (peda Kereja Rasul 17:1, 10).

Dalam abad ti keterubah kelia, jaku resmi ti dikena di Pilipi, iya nya jaku Latin, tu dipeda kitai ba inskripsi ti ditulis sebelah batu ketebal agi dalam jaku Latin. Dalam Pilipi 4:15, Paul ngumbai sida ngena nama ti munyi nama Latin, Philippēsioi, ti nyata ngelala status sida ti spesel ti diberi Rome. Taja pia, jaku Grika nya meh jaku ti biasa dikena semua orang di pasar enggau bandar enggau bandaraya ti ngelingi dia, lalu nya meh jaku ti dikena nusui injil. Luke nusi baka ni Paul enggau tim iya begulai enggau orang mayuh besembiang ba tebing sungai, ke endur Lidia enggau sida sebilik iya nerima injil (Kereja Rasul 16:13–15). Laban Lidia tu indu ti bedagang (“bejualka kain unggu”), dipelabaka kitai iya tu siku ari orang ke mayuh ngeluarka belanja kena nyukung pengawa Paul di Pilipi. Lebuh Paul seduai Silas ke dijil di Pilipi, bisi siti agi ruang-bilik orang nerima Injil-iya nya penyaga jil.

Roh Kudus nemu Pilipi nya meh tempat ti pemadu manah endur numbuhka pengarap Kristen sereta ngerembaika injil ngagai menua Eropah, taja pen sida deka kena perinsa. Taja pen pengawa beperinsaka orang nya jai, tang dalam sekeda keadaan, iya ulih ngasuh injil dikerembaika ngagai orang ke enda ulih dijingkau ngena jalai bukai.

`Bacha Kereja Rasul 9:16. Baka ni ku ayat tu nyaup kitai meretika sekeda penguji ke nuntung Paul? Baka ni ku tu ulih nyaup kitai meretika sekeda penguji kitai empu?`