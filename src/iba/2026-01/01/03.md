---
title:  Paul Dirantai
date:   29/12/2025
---

Lebuh di Masedonia, Paul nusi diri suah kena jil (2 Kor. 6:5, 2 Kor. 11:23, 2 Kor. 7:5). Kes ti terubah dirikud nyadi di Pilipi (Kereja Rasul 16:16–24). Dudi agi ari nya iya kena jil di Jerusalem enda lama sebedau iya ti dipindahka ngagai rumah jil di Saserea.

Ba tempat bukai Paul madahka diri “ditan dalam rumah jil” (Pilimon 1:10, 13, NKJV). Taja pen iya ditan dalam rumah di Rome, iya dirantai ngagai sedadu Rome. Ignatius, siku orang Kristen ba pun abad ti kedua, ke kala dirantai baka nya, nusi sida sedadu Rome nya beulah baka “jelu siga . . . lalu sida deka nyadi balat agi jai enti sida enda dibela enggau manah.”—Michael W. Holmes, ed., The Apostolic Fathers (Grand Rapids, MI: Baker Academic, 2007), p. 231.

`Bacha 2 Korint 4:7–12. Dalam ayat-ayat tu, nama ti nunjukka baka ni Paul ulih natka penguji ti ditapi iya? Nama batang fokus pengidup iya?`

Enda ngira berapa pedis pengidup iya nyadi, Paul ulih meda tisi pengidup ke lebih tampak agi, lalu nya meh ti meri iya pengering natka diri lebuh ditating stress. Taja pen Sitan nikauka semua utai nuju iya, Paul nemu diri enda dilengka tauka ditinggalka Tuhan.

`Bacha 2 Korint 6:3–7. Nama bantu spiritual ti dikemisi Pual kena nyaup iya betunga enggau pemedis-pemedis nya?`

Suah kitai deka fokus ngagai keadaan kitai, pengelemi kitai, tauka pengenda-mujur kitai dulu suba lalu kitai pen patah semengat. Ba timpuh ti baka tu meh kitai patut ngingatka semua bantu ti udah disediaka Tuhan kena nyaup kitai menang dalam perang ngelaban penyai. Siti ari bantu ti pemadu penting nya meh Bup Kudus empu, iya nya “jaku pemendar,” laban dalam iya kitai tau belajar ari penyalah orang bukai lalu ari nya kitai ulih belajar pasal baka ni sida udah mujur. Nambahka nya, Roh Kudus, “ngaga utai ti udah dikereja Penebus dunya tu ngasi. Roh Kudus meh ti ngaga ati kitai tuchi. Nengah Roh Kudus nya orang ke arap dibai bekunsika perangai Tuhan. Kristus udah meri Roh Kudus Iya nyadika kuasa ari serega ti ulih ngalahka semua penyundung kitai ngagai penyai ti dipurihka kitai tauka dikemansangka kitai empu, lalu ngengkah perangai Iya Empu keatas gerija Iya.”—Ellen G. White, The Desire of Ages, p. 671.

`Baka ni ku kitai, sebagai anggota gerija biasa, tauka pendeta, ulih selalu “ngayanka diri amat ulun [pengereja pengawa] Allah Taala” (2 Cor. 6:4, NKJV)? Nama reti nya kini?`