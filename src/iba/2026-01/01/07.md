---
title:  Tambah Penemu
date:   02/01/2026
---

“Allah Taala udah milih nuan ngambika diselamatka nengah penuchi nuan ulih Roh enggau pengarap nuan ka pemendar. Nya alai bediri tegap. . . . Enti nuan betuaika Allah Taala enggau taluk, nuan deka disalah anggap sereta disakal; tang anang meh nuan nyau ringat lebuh nuan diperinsa ukai enggau patut. Anang bebalas. Tanka integriti nuan enggau teguh dalam Jesus Kristus. Lekatka perening nuan ngagai serega. Lakka aja orang bejaku ka utai ti deka dikejakuka sida, sereta majakka utai ti deka dikereja sida; tang nuan pajakka aja pejalai nuan dalam pengelemi enggau pemaruh ati Kristus. Gaga aja pengawa nuan enggau tuju ti kukuh, enggau ati ti tuchi, enggau semua pengering nuan, bepanggai ba jari Allah Taala. Nuan engka enda deka nemu pemetul enggau peninggi gaya pengawa nuan. Nilai tauka rega nyawa nuan semina ulih disukat ngena pengidup ti udah diberi kena nyelamatka nuan. . . .

“Ungkup genap iku orang ti tumbuh mansang dalam Kristus, bisi aja timpuh endur sida deka bebendar belaban; laban kuasa pemetang endang beamai-amai deka nagang pemansang iya. Tang lebuh kitai nguing ngagai regang Kristus minta pengasih Iya, nadai jalai kitai deka gagal. Jaku semaya Penebus kitai, iya nya, ‘Aku enda deka ninggalka nuan tauka ngelengka nuan.’ ‘Aku deka seruran bisi enggau nuan, nyentuk ngagai pengujung dunya.’”—Ellen G. White, in The Youth’s Instructor, Nov. 9, 1899.

**Tanya ti Deka Dipejuraika:**

`Paul suah dijil, selalu enggau chara ti enda adil. Baka ni ku respons nuan lebuh nuan dikereja orang enggau chara ti enda adil? Nama jaku semaya dalam Bup Kudus ke ulih dikena nuan lebuh maya nya?`

`Bejaku pasal orang Kristen ti kena perinsa, siku tuai gerija ke dulu kelia, ti benama Tertullian, bejaku munyi tu, “Makin suah agi kita munuh kami, makin mayuh agi kami betambah; darah orang Kristen nya leka benih.”—Alexander Roberts and James Donaldson, eds., Ante-Nicene Fathers (Peabody, MA: Hendrickson Publishers, Inc., 1999), vol. 3, p. 55. Dalam timpuh ti sama, pemerinsa ti dikereja orang ba sekeda tempat ba sekeda masa udah balat ngempang pengawa gerija. Nama sekeda jalai kitai ulih mantu tauka nyukung orang ke diperinsa ketegal pengarap sida?`

`Perundingka ayat dikingatka minggu tu dalam senawah pemerinsa ti diasaika Paul. “Seruran gaga ati”? Nama reti nya? Baka ni ku kitai deka ngereja nya? Orang ke dikesayauka nuan sakit tauka mati. Nuan lenyau pengawa nuan. Nuan benung natka pemedis tubuh ti balat amat. Engka kunchi kena meretika utai tu bisi dalam tanya tu, “Seruran gaga ati dalam nama?” Reti nya, enda ngira nama pen keadaan kitai, dalam nama kitai ulih seruran gaga ati?`