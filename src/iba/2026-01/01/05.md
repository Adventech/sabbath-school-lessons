---
title:  Paul Enggau Kolosi
date:   31/12/2025
---

Kitai nadai bisi rekod ti madahka Paul kala nemuai ngagai Kolosi; lalu tu sekali agi nunjukka berapa ngasi strategi ti dikena iya nginjil. Terubah iya, Epapras, ke diau di Kolosi (Col. 4:12), mai injil tama ngagai nengeri nya (Col. 1:7). Tang baka ni Epapras tu nyadi orang Kristen deh? Dipelabaka lebuh tengan taun 50an, lebuh Paul nginjil ba Epesus ke alai “orang Judah enggau orang bansa bukai [ke diau di menua Asia dia], udah bela ampit magang ninga jaku Tuhan” (Kereja Rasul 19:10; bandingka enggau Kereja Rasul 20:31).

Bup Pemandang nusi berapa jauh rampa injil udah ngelekai di semua menua ngelingi dia (P’dang 1:4). Penerang ti pemadu betul senentang pemujur tu, ke nyengkaum pengerembai injil nya ngagai Kolosi, iya nya meh ketegal pengawa bala orang ke udah nerima injil ari Paul, ke terubah ninga injil nya di Epesus, iya nya nengeri ti pemadu penting dalam Asia Minor sereta mega pangkalan kapal ti pemadu besai. Epapras udah ninga Paul ngajar di Epesus, lalu udah iya arap, iya pen nyadi siku ari kaling kereja Paul, lalu iya pen mai berita injil nya pulai ngagai nengeri iya empu, di Kolosi.

Nengeri nya empu, penyauh kira semilan batu (15 kilometers) adapka Selatan-timur Laodisea, baru aja berengkah dikali orang diatu, nya alai kitai enda tentu nemu mayuh utai pasal iya enti dibandingka enggau nengeri-nengeri bukai ke lebih tebilang agi ba kawasan nya. Tang, iya ke ditemu kitai, iya nya, bisi mayuh orang Judah diau dia, ke bisi pemayuh “sepuluh ribu orang Judah diau ba kawasan menua Prigia dia.”—Arthur G. Patzia, New International Biblical Commentary: Ephesians, Colossians, Philemon (Peabody, MA: Hendrickson Publishers Inc., 1990), vol. 10, p. 3. Duit siling ke digaga di Kolosi nunjukka orang di nengeri nya, baka ti ba mayuh nengeri orang Rome ke bukai, sama nyembah mayuh bengkah petara. Jalai pengarap enggau budaya orang kapir amat kuat di menua nya lalu tu nyadi cabaran besai ngagai orang Kristen, ukai semina dalam pengawa nginjil, tang mega ngekalka diri taluk ngintu pengarap injil ti tuchi. Siku agi orang Kristen ke tebilang di Kolosi nya meh Pilimon, ke dipelabaka nerima pengarap injil tu kurang lebih sama maya enggau Epapras.

`Bacha Pilimon 15, 16. Peda mega Kolosi 4:9. Nama utai ti diajar Paul ngagai Pilimon pasal utai ti patut dikereja iya ngagai Onesimus?`

Taja pen undang-undang Rome ngeletak Paul mulaika Onesimus ngagai Pilimon, Paul ngapil ngagai ati enggau pengasih Pilimon sebagai orang ke sama bepengarap ngambika iya nerima sereta mela Onesimus, ukai sebagai ulun, tang sebagai menyadi dalam Tuhan (Pilimon 16).

`Baka ni pen kitai enda setujuka pengawa orang ke beulunka mensia bukai dalam sebarang bentuk, lalu taja pen ati kitai ngasaika Paul patut udah ngutuk pengawa nya, baka ni ku kitai deka nerima jaku Paul pasal nya ditu? (Utai ti patut diperatika kitai ditu, iya nya, sekumbang Amerika agi bisi adat beulunka mensia kelia, Ellen G. White nyemetak madah ngagai orang Adventist ngambika nyakal undang-undang ti merintah orang nganjung pulai ulun ke ngelarika diri.)`