---
title:  Paul, ke Nyadi Orang Jil Jesus Kristus
date:   28/12/2025
---

Pilipi enggau Kolosi dikumbai surat ari jil laban seduai nya ditulis lebuh Paul dalam rumah jil (dua iti agi ke bukai iya nya Epesus enggau Pilimon). Ketebal agi sida ke landik dalam Bup Kudus ngumbai sida nya ditulis sekumbang Paul bisi dalam rumah jil di Rome, kira urung taun A.D. 60–62 (peda Kereja Rasul 28:16).

`Bacha Epesus 3:1 enggau Pilimon 1. Nama ti penting senentang baka ni Paul bejaku pasal diri ke dijil?`

Paul udah meri pengidup diri kena ngereja pengawa Jesus Kristus. Enti gawa ka Jesus nya nyengkaum nyadi orang jil, iya sigi besedia. Paul ngelar diri “pengari ka Berita Manah” ti kena jil (Epe. 6:20, NKJV). Iya udah ngereja mayuh pejalai missionary, lalu nirika gerija-gerija sereta ngelatih bala pengereja pengawa ka Tuhan. Engka bisi iya kala nanya diri, “Nama kebuah aku ditu sedangkan aku ulih ngereja mayuh agi utai bukai enti aku enda dirantai baka tu?” Paul mega dijil sekali agi dudi ari nya, lebuh nya meh iya nulis 2 Timoti. Nya alai enda kurang ari lima iti bup dalam Penyanggup Baru udah ditulis lebuh iya di dalam rumah jil.

Paul nadai kala nyebut dalam surat-surat ti ditulis iya ari dalam jil nya pasal dini endur iya dijil; nya alai, sekeda orang nyangka iya dijil di Epesus tauka Sisarea. Tang nadai bisi bukti dalam Bup Kudus ti nunjukka iya dijil di Epesus. Sisarea baka ke dampih agi deka betul, semina nadai jaku emba [ancaman] orang deka munuh iya ti nyata dipeda maya nya. Tang lebuh maya surat Pilipi ditulis, emba [ancaman] nya amat udah bisi (peda Pil. 1:20, Pil. 2:17).

Surat tu bisi meri kitai ulu lungga bukai senentang dini alai Paul lebuh maya iya dijil. Keterubah, bisi nyebut praetorium. Tu tau bejaku pasal rumah resmi endur gabenor diau, baka iya ti di Jerusalem, ke endur Jesus dipansik ulih Pilate (Matt. 27:27, John 18:33), enggau di Sisarea, ke endur Paul dijil (Kereja Rasul 23:35). Tang Paul enggau terang ngena jaku nya, ukai bejaku pasal tempat, tang bejaku pasal orang. Iya madah, “semua orang ke nyaga istana Raja Besai” udah ninga Berita Manah (Pil. 1:13, NKJV). Di Rome, sida tu meh bala sedadu elit, kira 9,000 orang, ke nyaga raja besai enggau orang ke dijil iya.

Paul mega ngirumka tabi basa ari sida ke arap ke dalam “istana raja besai” (Pil. 4:22). Tu nunjukka Paul nyadi orang jil di Rome lalu bisi kuntik enggau sida ke bekereja ba ruang-bilik raja besai.

`Baka ni ku kitai deka belajar ngambi tauka ngaga ke pemadu manah ari apa aja situasi ti pedis ti ditunga kitai? Nama kebuah utai baka nya enda selalu mudah deka dikereja?`