---
title:  Perening Spiritual ti Dalam [kearifan] Dikena
date:   06/01/2026
---

Orang Pilipi balat tusah ati lebuh sida ninga pasal Paul ti dijil. Reti nya pengawa iya deka tejanggal. Udah tentu iya enda ulih bejalai nginjil. Iya enda ulih ngajar. Iya enda ulih nemuai ngagai rumah sembiang lalu ngajar orang pasal Jesus sebagai Messiah. Iya nyau enda ulih agi numbuhka gerija. Orang Pilipi lalu ngasuh Epaproditus ngabas Paul ngambika meda keadaan iya, meri peransang ngagai iya, lalu nentuka iya diberi utai ti diguna tubuh fisikal iya.

`Bacha Pilipi 1:12–18. Baka ni runding Paul pasal diri ti dijil nya? Nama utai ti ulih dipelajarka kitai ari meda sikap Paul, taja iya bisi dalam keadaan ti bansa nya?`

Berita ti diasuh Paul dibai iya pulai nya tentu ngenyitka ati orang Pilipi. Paul meda keadaan iya nya enggau perening ke lain. Perening spiritual iya ti dalam nya ngujungka iya meda diri ti dijil nya sebagai utai ti manah nyadi ba iya. Utai tu enda ngemuntanka pengawa iya sekali, tang “utai ti udah nyadi ba aku amat udah nulung ngerembaika Berita Manah” (Pil. 1:12, NKJV). Lebuh orang bukai semina meda rantai enggau pagar besi, Paul meda jejaga Rome nya sebagai calon ungkup perintah Allah Taala. Iya mega meda diri ti dijil nya udah balat meri peransang ngagai orang bukai ngambika sida deka lebih agi chakah sereta bebendar agi deka ngerembaika Berita Manah nya, lalu deka berani bejaku ungkup Kristus enda nangika konsekuensi iya.

Ka tetusah kitai ngira utai tu, tang bisi sekeda orang berunding deka ngambi ulih ari penusah Paul ti dijil nya. Dalam runding sida, laban Paul ti dijil nya, tentu orang deka lebih mayuh agi nguing ngagai sida lalu mendingka sida ngajar pasal Berita Manah nya. Tu meh chunto ti terang tang amat ngenyinuka ati, senentang ati mensia ti ngerunding diri aja, sampai dalam gerija pen bisi. Munyi ku Jeremiah bejaku lama sebedau Paul: “Sapa nemu ati mensia? Nadai utai ti nemu agi ngakal ari ati mensia. Iya kelalu balat sakit [jai] lalu enda ulih digeraika” (Jer. 17:9, NKJV).

Nasit ga, dibandingka enggau sida nya, bisi ga sekeda pengereja pengawa ti tetap taluk ti makin rajin agi ngerembaika Injil. Sida nya rindu amat ka Paul dataika pemerinsa ti dipeda sida ditatka Pual ketegal pengarap iya udah meransang sida ngambika manggaika diri enggau penuh ngagai Kristus lalu ngemeranika sida makin chakah bekereja ka Tuhan. Iya meransang sida bejalai ngagai tempat ke enda berani sida ngelawa suba; iya ngemeranika sida bejaku dalam keadaan ke endur sida takut bejaku suba; iya ngujungka lebih mayuh orang nerima Kristus sereta enggau ngerembaika Injil keselamatan.

`Nama pelajar ke udah dipelajarka nuan ari pengalaman nuan, taja pen iya chukup jai kini, tang mega udah mai pemanah tauka penguntung? Taja pen dalam kes-kes ke alai penguntung nya enda nyata dipeda, baka ni ku kitai belajar deka tetap arap aja ka Allah Taala, enda ngira nama pen keadaan?`