---
title:  Begulai Enggau Pangan Diri Dalam Injil
date:   04/01/2026
---

`Bacha Pilipi 1:3–8. Nama utai ti diterima kasih ka Paul ditu? Nama jaku penetap ti diberi iya ngagai orang di Pilipi, lalu nama kebuah nya penting?`

Paul meh ti udah numbuhka gerija di Pilipi; nya kebuah kitai meda kaul Kristen ti angat didalam surat iya. Taja pen diseraraka beratus batu, Paul, ti dirantai sereta dijil, tetap ngingatka gerija enggau kaban iya dalam ati iya; lalu iya lelengau amat ka sida “ngena pengerindu Jesus Kristus” (Pilipi 1:8, NKJV); iya meri terima kasih ngagai Allah Taala ketegal sida. Sampi terima kasih Paul bisi mansa pengawa Jesus ti nyadi seruan kitai di serega.

Ba terabai dada imam besai bisi 12 igi batu ti nyempamaka 12 iti suku bansa Israel. Orang Israel deka bisi “dalam ati” iya lebuh iya ngarika sida (P’sut. 28:29, ESV). Dalam chara ti lebih besai agi ari nya, sebagai Imam Besai kitai di serega, Jesus mai nama sida nembiak Iya ngagai mua Apai Iya.

Peratika jaku ti dikena Pilipi 1:3 nya bisi beserak reti, ti nunjukka kaul ti rapat entara Paul enggau orang Pilipi. Suah agi iya disalin sebagai Paul ti ngingatka sida dalam sampi, tang iya mega tau mai reti sida ke ngingatka iya. Enda ngira ni reti iya ke lebih betul agi, iya mandangka pengerapat kaul ti dipekunsika sida, ti dipadahka leka jaku “fellowship” (Greek: koinonia) tauka “begulai,” “bekaul,” “besaum.” Baka Paul ke sama enggau Kristus ngasaika pemerinsa Iya (Pil. 3:10), orang Pilipi “bekunsi” (Greek: sunkoinōneō) dalam pemerinsa Paul lalu bekunsi melanja pengawa Paul ti nginjil (Pil. 4:14, 15). Pengawa sida ti sama enggau Paul ngerembaika Injil tu “kenyau ari hari ti keterubah nyentuk ngagai diatu” (Pil. 1:5), ngujungka Paul beterima kasih ngagai Allah Taala ketegal sida sereta lalu besampika sida “enggau ati ti gaga” (Pil. 1:4).

Utai ti narit ati ditu iya nya Paul bejaku positif pasal diri ke dijil—sebagai meri iya peluang endur “bejaku ngarika sereta netapka pengamat Berita Manah” (Pil. 1:7, NKJV). Iya ti ngena dua leka jaku ‘legal’ [jaku undang-undang] ditu ukai semina nunjukka timpuh iya bechara nya tetap deka datai, tang mega nunjukka Paul benung chakah bekunsika injil ngagai bala sedadu enggau bala temuai ti datai. Ngeringka (Greek apologia) Injil ngelaban orang ti nyerang iya sereta netapka pengamat iya, nya endang pengawa ti beguna amat. Paul baka ti enda tentu bingungka masa depan diriempu tang lebih beberat agi deka nyaga Injil. Sekalika iya idup tauka mati, Paul nemu Allah Taala deka nembuka “pengawa ti badas” ti udah dipunka Iya dalam semua orang ti arapka Iya (Pil. 1:6).

`Baka ni ku nuan deka pahamka Allah Taala deka nembuka “pengawa ti badas tu ba nuan” (Piil. 1:6)? Nama reti nya? Kati tembu ka enda pengawa nya sebedau Penatai Jesus ti Kedua Kali?`