---
title:  Buah Injil
date:   07/01/2026
---

Kaul Paul enggau orang Kolosi lain agi ari kaul iya enggau orang di Pilipi. Iya ngengkah sida nya dalam raban orang ke “enda kala betemu betunga mua enggau aku” (Kol. 2:1). Taja pia, Paul meri pengarap ati ngagai sida, baka ti dikereja iya ngagai orang Pilipi, iya nya, iya meri terima kasih ngagai Allah Taala ketegal sida lalu “seruran” besampika sida.

`Bacha Kolosi 1:3–8. Nama tiga iti utai ti diterima kasih ka Paul ngagai Allah Taala?`

Paul ngerempungka tiga iti nilai ti mega bisi disebut iya ba tempat bukai, iya nya: pengarap, pengadang, enggau pengerindu (peda 1 Kor. 13:13, 1 Tes. 1:3, 1 Tes. 5:8). Peratika ditu, Paul enda muji orang Kolosi ketegal utai tiga iti tu. Iya meri terima kasih ngagai Apai, laban sida tiga nya meh ari entara pemeri-pemeri ti “menyana, ti pemadu badas” ti diterima kitai ari Iya (James 1:17, NIV). Lebuh kitai meda pengerindu Allah Taala ngagai kitai, iya nguluka kitai ngagai pengarap dalam Kristus (Epe. 2:4–8), lalu kitai pen nerima pengadang ti ari serega. Peter ngumbai iya “pesaka ti enda nemu buruk, ti tuchi sereta enda nemu abis, ti ditaruh di serega ke kita” (1 Pet. 1:4, NKJV).

Paul mega madahka injil nya tau dikarapka laban iya bepelasarka “jaku pemendar.” Tu mega jaku ti dikena Paul ba tempat bukai lebuh iya bejaku senentang Jaku Allah Taala (peda 2 Kor. 6:7, 2 Tim. 2:15). Enda baka “jaku mensia,” iya sigi ngasi “bekereja dalam kita ke arap (1 Tes. 2:13) lalu mujur ngereja utai ti diasuh Tuhan dikereja iya (Isa. 55:11). Nya alai, lebuh injil ditusi, kuasa Allah Taala diayanka nengah kereja Roh Kudus ba ati orang ti ninga, lalu sida pen nyaut. Injil nya empu ngasilka buah laban iya meh “leka jaku pengidup” (Pil. 2:16).

Utai ti lebih agi narit ati iya nya pengerembai injil ti jampat dalam timpuh ti pandak aja. Dalam kandang tiga puluh taun aja sapengudah pemati enggau pengangkat Jesus, Paul ulih bejaku madahka injil udah “ngerembai di serata dunya” (Kol. 1:6). Enda lama udah nya dalam bab ti sama, Paul madahka injil nya “udah ditusui ngagai semua orang di baruh langit” (Kol. 1:23, NKJV). Sistem jalai darat orang Rome ti mayuh nya udah ngasuh jampat sereta mudah orang mindah kin-kia, lalu nya meh chara surat-surat Paul nya bejalai luas sereta jampat. Tang utai ti ngadaka pengidup spiritual dalam orang, nya meh kuasa Allah Taala ti bekereja nengah jaku Iya (James 1:18, 1 Pet. 1:23), ti nempa sida nyadi mensia ti baru dalam Kristus (2 Kor. 5:17).

`Dalam Kolosi 1:5, Paul nulis pasal “pengadang ti disedia ke kita di serega.” Nama pemereti [kefahaman] nuan senentang pengadang nya, lalu nama kebuah iya kena dalam pengidup peribadi nuan, taja pen nuan amat-amat enda layak tauka patut?`