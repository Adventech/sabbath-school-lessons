---
title:  Kuasa Sampi
date:   08/01/2026
---

`Bacha Kolosi 1:9–12. Nama peminta spesifik dipeda nuan dalam sampi Paul?`

Paul besampi “minta kita dipenuhka enggau penemu pasal peneka Allah Taala.” Paul nerangka penemu pasal peneka Allah Taala nya sebagai “penemu-dalam enggau pemereti ti datai ari Roh Kudus” tauka pemereti spiritual (Kol. 1:9, NKJV). Penemu-dalam datai, terubah iya, ari arapka Allah Taala enggau pengabis ati, sereta rindu ngereja peneka Iya (John 7:17), lalu enda ngarapka pemereti diriempu (J.Dalam 3:5). Tang tanya ke suah timbul iya nya, “Nama peneka Allah Taala ungkup aku dalam situasi tu deh? Bisi tiga iti palan endur kitai tau tetemuka peneka Allah Taala lebuh kitai ngiga iya dalam sampi:

1. Palan ti pemadu penting endur bulih penemu-dalam nya meh Bup Kudus empu. “Leka jaku Nuan nyadika lampu tenggau kaki aku nyadika penampak jalai aku” (Mas. 119:105, NKJV).
2. Peneka Allah Taala enggau pengiring Iya ulih mega ditemu nengah keadaan ti diatur Tuhan, ari kitai minta Iya muka tauka nutup pintu (peda Kol. 4:3).
3. Roh Kudus deka ngiring kitai pama kitai udah ngelala munyi nyawa Iya: “Enti kita limpang ke kanan tauka ke kiba, kita deka ninga munyi nyawa Iya bejaku ari belakang kita, “Tu jalai. Titi jalai tu” (Isa. 30:21, NKJV).

Paul besampi ngambika orang Kolosi “idup nitihka jalai Tuhan” [tauka “layak” ungkup Tuhan] (Kol. 1:10, NKJV). Tang, iya ke bendar, nadai siku kitai ke “layak,” tang Allah Taala ngitung kitai “layak” ulih pengasih Iya lalu dekaka kitai idup setipak enggau kangau ti kudus nya (Epe. 4:1, 1 Tes. 2:12, NKJV). Paul ngena leka jaku kereja “walk” [idup] tiga kali da agi dalam surat iya aja (Kol. 2:6, Kol. 3:7, Kol. 4:5). Reti nya idup tauka beulah nitihka adat Allah Taala (P’sut. 18:20), ti semina ulih dikereja nengah pengawa Roh Kudus (Esek. 36:27).

Paul mega besampi ngambika pengidup sida (enggau enggi kitai) seruran “ngerinduka ati” Tuhan, lalu udah nya iya ngerintaika beberapa iti jalai kitai kena ngereja nya: “Bebuah ngereja semua pengawa ti manah” (Kol. 1:9, 10, NKJV); “sereta mansang dalam penemu pasal Allah Taala” (Kol. 1:10, NKJV); lalu, ke penudi, “meri terima kasih” (Kol. 1:12, NKJV).

`Enti orang bisi nanya nuan, “Baka ni nuan nemu Allah Taala ngiring nuan nuju arah tu tauka nuju arah bukai? Baka ni nuan deka nyaut iya—lalu nama kebuah?`