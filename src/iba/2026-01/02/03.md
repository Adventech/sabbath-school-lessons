---
title:  Peminta Paul Dalam Sampi
date:   05/01/2026
---

Dulu suba, bisi siku pastor ti bejaku pasal sampi orang ke fokus ba aku, aku, aku, enggau ba utai ti diguna aku, tauka utai ti dikinginka aku. Iya ngelar sampi baka nya, “sampi ti mit, ti semina ngerunding diri aja,” laban Allah Taala bisi lebih mayuh utai ti besai dalam runding Iya.

`Bacha sampi Paul dalam Pilipi 1:9–11. Nama fokus sampi nya lalu nama peminta besai ti dipinta iya dia? Nama ti dipadahka tu ngagai kitai pasal sampi?`

Sampi Paul tu semina bisi empat puluh tiga leka jaku dalam jaku Grika, tang iya mungkur semua utai ti berat dalam ati Paul, ti deka dipejuraika iya dalam isi surat nya: pasal pengerindu, penemu, penalam perening, ati ti ikhlas, enda ngemediska ati orang, enggau pengelurus ti diulih kitai nengah Jesus Kristus. Iya ti nyata dalam sampi tu enggau jaku terima kasih Paul ke dulu agi, iya nya penekanan Paul ngagai gerija keseluruhan iya. Sampi Paul fokus sepenuh iya ngagai orang bukai, lalu ngarika gerija enggau pengelantang iya. Aram kitai meratika sekeda elemen peribadi dalam sampi nya enggau lebih silik agi:

Pengerindu deka nambah-menambah. Paul ukai semina besampi ngambika bisi mayuh agi pengerindu tang pengerindu ti diiring ngagai tuju ti spesifik: dalam “penemu enggau penalam perening” (Pil. 1:9, NKJV). Penemu ke disebut ditu ukai semuti penemu ba runding aja tang penemu senentang pekara spiritual ti semina deka diulih kitai ari kaul begulai enggau Allah Taala enggau ari belajarka Jaku Iya (peda Epe. 1:17, Epe. 4:13, 1 Tim. 2:4).

Perening ti Dalam (kearifan). Nitihka penerang Paul, tu meh orang ke “nemu milih utai ti pemadu badas [meda lebas entara iya enggau utai ti salah ari sukut moral], lalu nyadi tuchi sereta nadai bepenyalah” (Pil. 1:10, ESV).

Ikhlas [tuchi ati]. Dalam jaku Grika reti leka jaku tu, iya nya “diakim ulih penampak panas” lalu bejaku pasal ulah [tindakan] ti tuchi: “Semua utai ti dikereja orang Kristen patut besenayau [telus] baka penampak panas.”—Ellen G. White, Reflecting Christ, p. 71.

Enda Ngemediska Ati. Reti nya kitai ukai nyadi batu endur orang tesangkut, enda nyebut tauka ngereja utai ti ngasuh orang lebih pedis agi deka arap.

Pengelurus Nengah Kristus. Mayuh jaku Paul nerangka tu dalam surat iya ngagai orang Rome enggau Galatia lalu iya mega deka ngerembaika nya dalam Pilipi 3. Kitai nadai pengelurus diriempu tang semina pengelurus ti diterima kitai nengah Kristus.

`Enda ngira nama utai bukai dikereja kitai, baka ni ku pengerindu kitai deka “majak nambah-menambah” (Pil. 1:9)? Nama kebuah utai tu penting amat dalam pengidup Kristen kitai? (Peda mega 1 Kor. 13:1–8.`