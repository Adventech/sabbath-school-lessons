---
title:  Tambah Penemu
date:   09/01/2026
---

“Mayuh orang enda nemu ngaga perambu ti nyemetak ungkup masa depan diriempu. Pengidup sida enda entap. Sida enda nemu nyagam pemutus ti deka nyadi, lalu tu suah ngasuh ati sida irau sereta bingung. Anang kitai enda ingat pengidup sida nembiak Allah Taala di dunya tu nya meh pengidup kampar. Kitai nadai penemu-dalam kena merambuka pengidup diri. Ukai kitai ti nempa masa depan kitai. ‘Ulih pengarap, Abraham ngasi lebuh iya diasuh bejalai ngagai siti endur ti deka diterima iya nyadika pesaka. Iya mupuk, taja pen iya enda nemu tunga pejalai diri.’ Hebrews 11:8.

“Dalam pengidup Iya di dunya tu, Kristus nadai ngaga perambu ungkup Diriempu. Iya nerima aja perambu Allah Taala ungkup Iya, lalu tiap-tiap hari Apai madahka pelan [perambu] nya ngagai Iya. Baka nya meh kitai patut bepanggai ba Allah Taala, ngambika pengidup kitai ngemenuhka peneka Iya. Lebuh kitai nyerahka pengidup kitai ngagai Iya, Iya deka ngiring langkah kitai.

“Kelalu mayuh orang, lebuh merambuka masa depan ti temegah, udah gagal penapat. Awakka Allah Taala merambuka pengidup nuan. Baka anak mit, pechaya aja ka pengiring Iya ti deka ‘nyaga bala nembiak Iya.’ 1 Samuel 2:9. Allah Taala nadai kala ngiring sida nembiak Iya nengah jalai ti tentu enggai sida milih enti sida ulih meda pengujung ari pun sereta meda pemanah tuju ti dikamatka sida sebagai pengereja-pengawa begulai enggau Tuhan.”—Ellen G. White, The Ministry of Healing, pp. 478, 479.

**Tanya ti Deka Dipejuraika:**

`Perundingka minggu lepas lalu tuliska semua utai ti ngasuh nuan beterima kasih ngagai Tuhan. Kati utai ti diterima kasih ka nuan nya mayuh agi ari ti disedarka nuan, kini?`

`Perunding dalam ka agi genteran ti penudi ari jaku Ellen G. White ti disebut diatas. Nya meh jaku ti penuh kuasa senentang pengarap. Baka ni ku nuan deka belajar arap tauka pechayaka Tuhan ngena chara ti dalam baka nya?`

`Kerandauka jaku ti nangkanka tu, dalam senawah Kolosi 1:6, 23: “Selama empat puluh taun orang Israel kelia enda ulih tama ngagai menua Kanaan ketegal enda arap, muchau, sereta kieh ngelaban. Dosa ti sama nya mega udah nangguhka pemasuk Israel moden ngagai menua Kanaan serega. Dalam kedua-dua kes tu jaku semaya Allah Taala nadai salah. Utai ti ngetanka kitai ngelama-lama tu dalam dunya ti penuh dosa enggau pemerinsa tu nya meh ati ti enda arap, pengerinduka dunya, ati ti enda diserahka ngagai Tuhan, sereta dengki ba entara sida ke ngambu diri nembiak Tuhan. Enti gerija Kristus udah ngereja pengawa ke udah diberi Tuhan ngagai sida, tentu seluruh dunya tu udah ninga jaku tangkan [amaran] lalu Tuhan Jesus tentu udah datai ngagai dunya kitai ti dalam kuasa enggau mulia ti besai.”—Ellen G. White, Last Day Events, p. 38. Baka ni chara kitai kemaya hari tu udah ngereja penyalah ti sama baka nya?`