---
title:  Kaul Kereja
date:   17/03/2026
---

`Bacha Kolosi 3:22–25 enggau Kolosi 4:1. Nama jaku ajar diberi ngagai sida ke ulun? Nama prinsip diberi ditu pasal kaul kereja?`

Orang kemaya hari tu kekadang ngambi jaku Bup Kudus pasal ulun tu kena sida muai ke belakang ajar Bup Kudus ngagai jeman kelia, tauka madamka pengarap orang ba Bup Kudus. Tang, pengawa ke baka nya, nadai ngira konteks sejarah orang Israel dalam jeman Penyanggup Lama enggau gerija dalam jeman Penyanggup Baru. Mensia udah ditempa dalam gamal Allah Taala, lalu, baka semua utai ditempa Allah Taala ke pintar, sida sigi digaga ngambika bebas [free]. Adat Moses enda ngasuh orang Israel nyadi ulun belama iya (Ulang Adat 15:12) lalu ngeletak enam taun maksimum sida nyadi ulun kena mayar utang sida (P’sut. 21:2–6, Adat Lewi 25:39–43). Pengawa ke beulunka orang dalam Bup Kudus, taja pen tusah ka diterima kitai dalam jeman moden tu, agi jauh manah enti dibandingka enggau pengawa beulun ti udah dipeda kitai ba dunya Barat, ke nyadi jenayah besai ngagai mensia.

Lebuh jeman Penyanggup Baru, gerija nunduk ngagai adat perintah Rome, ke ngemendarka orang beulun, “Tang, enda baka pengawa beulun dalam jeman moden tu, adat Rome meri orang ulun mayuh hak enggau peluang, lalu enti gerija nguji ngelaban atur tauka pengawa nya, iya ulih ngemediska pemansang pengawa injil.”— Clinton Wahlen, “Culture, Hermeneutics, and Scripture: Discerning What Is Universal,” in Frank M. Hasel, ed., Biblical Hermeneutics: An Adventist Approach (Silver Spring, MD: Biblical Research Institute/Review and Herald Academic, 2020), p. 166.

Iya ke bendar, di dalam gerija, enda baka dalam Empayar Rome, tanggung-pengawa ulun keterubah nya ngagai Tuhan dulu. Lalu tuan sida dilalau ngambika ngintu ulun sida enggau manah, “laban kita empu nemu kita bisi mega Tuan di serega” (Kol. 4:1, NKJV). Lebih ari nya, Paul ngelalau Pilemon ngambika iya enda ngaga Onesimus nya nyadika ulun agi tang nyadi menyadi (Pilemon 1:16). Iya ke bendar, dalam Penyanggup Lama enggau Penyanggup Baru, orang ke arap [Kristen] nya dikumbai ulun (tauka ‘hamba’) Allah Taala (peda, chunto, Mas. 34:22, Luke 17:10, 1 Pet. 2:16).

Taja pen kitai enda lantang ati ke keadaan budaya ke endur sekeda Bup Kudus ditulis, kitai mesti deka nerima otoriti ayat nya empu. Enti enda pia, kitai nyau ngengkah diriempu enggau budaya kitai empu ari atas Bup Kudus. Pilihan ke lebih manah agi iya nya, kitai mansik semua jaku Bup Kudus pasal siti-siti topik sebedau kitai ngaga simpul tauka pemutus senentang utai ti dipadahka Bup Kudus pasal topik nya.

`Perundingka baka ni ayat-ayat tu ulih dikena nuan dalam kaul kereja nuan. Baka ni ku prinsip-prinsip iya ulih nyaup nuan sebagai bos tauka orang gaji?`