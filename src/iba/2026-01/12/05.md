---
title:  Besampika Pangan Diri
date:   18/03/2026
---

`Bacha Kolosi 4:2–4. Nama prinsip kena besampi ditemu nuan dalam ayat-ayat tu? Nama ti dipinta Paul disampika ditu?`

Sekeda jaku ti pemadu penting ke ulih disebut kitai ngagai orang ke benung belaban enggau mayuh macham isu, baika nya isu ruang-bilik, pengerai, duit, tauka utai bukai, nya meh jaku, “Aku besampika nuan.” Tu meh chara ti dipilih serega kena kitai besambung sereta berinteraktif enggau pangan diri. “Tu endang siti bagi dalam pelan Allah Taala ti deka meri kitai, kena nyaut sampi pengarap, utai ti enda deka diberi Iya enti kitai nadai minta.”—Ellen G. White, The Great Controversy, p. 525.

Peratika jaku ti dikena Paul bejaku pasal sampi: “Seruran majak” (enda badu ngapa), “enggau bebendar,” “seruran bejaga,” sereta “besampi terima kasih”—nunjukka tu meh sampi pengarap (Kol. 4:2, NKJV). Iya ngasuh kitai besampi “selalu” (Epe. 6:18) sereta “seruran besampi” (1 Tes. 5:17). Iya ke pemadu ngalitka ati, taja pen “kitai enda nemu chara kitai patut besampi, tang Roh Kudus minta ngagai Allah Taala ngarika kitai ngena demuh ti enda ulih ditelah” (Rom. 8:26).

`Bacha baru Kolosi 4:3. Nama pintu ke ulih dibuka Tuhan ngambika nuan ulih magi pengarap nuan?`

Nyata bisi reti, Paul mega besampi ngambika iya diberi leka jaku ke betul deka disebut. Kekedang, lebuh kitai macha surat iya tauka ucapan iya dalam bup Kereja Rasul, kitai mikir rasul nya semampai landik bejaku, enda irauka iya enda nemu utai ke patut disebut. Tang ditu iya minta disampika ngambika iya ulih nusui berita injil enggau “terang” (Kol. 4:4, NIV). Iya mega nguna saleka jaku Grika ke penting amat (dei) dalam genteran ti penudi dalam ayat nya, iya ke ulih disalin nyadi “baka ti patut disebut aku,” ti nunjuk ngagai pengawa ke enda tau enda dikereja iya nusui berita injil. Iya sedarka berapa penting meh pengawa iya ti nusui berita injil ngagai orang ke bepenuduk pemadu tinggi dalam perintah Rome, nyengkaum Raja Besai enggau sida sebilik.

“Enda ibuh kitai enda tau enda besugang lebuh besampi. Gaga iya nyadi tabiat nuan berandau enggau Juruselamat lebuh nuan kediri, lebuh nuan bejalai, sereta lebuh nuan kisuk enggau pengawa nuan tiap hari. Awakka ati nuan terus diangkatka dalam sampi ti enda bemunyi minta saup, minta penampak, minta pengering, minta penemu. Awakka genap iti sintak seput nuan nyadika sampi.”—Ellen G. White, The Ministry of Healing, pp. 510, 511.