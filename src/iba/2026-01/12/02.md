---
title:  Laki enggau Bini
date:   15/03/2026
---

Bisi beberapa bengkah set jaku ajar ungkup ruang-bilik Kristen bisi disengkaum dalam Penyanggup Baru (peda Epe. 5:21–6:9, Kol. 3:18–4:1, Titus 2:1–10, 1 Pet. 2:18–3:7). Jaku ajar nya, ke dikumbai “kod ruang-bilik,” enda sepenuh iya nitihka ‘hierarki’ tang nyengkaum elemen kena ngaga kaul nya betimbal balik sereta nguntungka sama-sama.

`Bacha Kolosi 3:18, 19. Nama dipeda nuan setimbang ditu? Nama jaku lalau tambah diberi Paul dalam Epesus 5:22–25, 33?`

Sekeda laki ngambi ayat tu, “Kita ke bini, nunduk ngagai laki kita” (Kol. 3:18, ESV), lalu badu naka nya aja, tang peratika syarat ke penting nangkanka nya ditambahka Paul: baka ti “patut dikereja kita dalam Tuhan.” Penyanggup Baru nadai ngajar sida ke indu ngambika nunduk ngagai semua lelaki; ukai mega sida ke bini nya di baruh perintah tauka dikuasa laki; ukai mega sida patut nunduk buta ngagai semua tauka sebarang peneka laki sida. Poin ti ditekanka Paul ditu, iya nya, penaluk bini mesti ngagai Tuhan dulu lalu udah nya ngagai laki iya. Peribadi bini enda patut dilamun peribadi laki iya, enda mega laki tau nyadika runding tauka asai ati ka bini.

Pengerindu Kristus ka gerija dataika Iya sanggup meri nyawa diri ka gerija nyempamaka baka ni sida ke laki patut sayauka bini sida (Epe. 5:25). Sida deka taluk [setia] enda ngira berapa kos iya. Sida deka ngaga pemutus ti mai pemanah ngagai bini sida, taja pen, biasa iya pemanah nya nitihka pematut. Pengerindu ti bansa tu ngasuh bini deka mudah agi ngasika pesan Tuhan ti ngasuh iya bebasaka laki iya (Epe. 5:33).

Penikah Kristen ti sihat dikelai ulih sama-sama betanyaka penemu pangan diri, berundingka tauka berandauka utai sama-sama, lalu ngaga pemutus sama-sama sebagai laki-bini. Kekedang, lebuh ngaga pemutus ke bisi implikasi serius ngagai seluruh ruang-bilik, manah sida ke anak mega dibai sama berunding tauka berandau, tang apai indai enda sekali-kali tau belaya ba mua anak sida. Selepas proses nya dikereja, enti laki enggau bini agi ga enda ulih setuju, dia deh ajar Bup Kudus kena mai pemaik ngagai ruang-bilik patut dititihka, iya nya, bini patut nunduk [akur] ngagai pemutus laki, seagi-agi pemutus nya enda ngelaban Jaku Allah Taala. Dalam timpuh ke sama, kebetal agi, enti enda semua, sida ke laki ngaku sida beterima kasih tauka lantang ati laban sida mendingka jaku bini sida lalu nurut iya. Suah agi tauka mayuh agi laki enggau bini bekerejasama baka siti tim, lebih lantang agi ga penikah sida.

`Baka ni ku kitai nyeliah ari ngereja penyalah ke udah dikereja dalam seluruh sejarah mensia: iya nya, ngambi prinsip-prinsip ti chukup manah ti diajar dalam ayat-ayat tu, tang ngalihka iya nyadi utai ti jai?`