---
title:  Karakter ti Udah Dibuktika
date:   28/01/2026
---

Peranan Timoti ti bekunsi enggau Paul ngirumka surat tu udah disebut kitai (Pil. 1:1). Diatu Paul berengkah nerangka enggau silik berapa berega Timoti nya sebagai siku ari kaling kereja iya. Iya disebut sebagai penginjil (2 Tim. 4:5) ke udah dikirumka Paul ngagai Masedonia (1 Tes. 3:2; banding Kereja Rasul 18:5, Kereja Rasul 19:22) sereta, beberapa kali ngagai Korint (1 Kor. 4:17, 1 Kor. 16:10). Dulu ari nya iya udah kala bekereja enggau Paul seduai Silas di Korint (1 Tes. 1:1, 2 Tes. 1:1) enggau, udah nya, di Epesus (1 Tim. 1:2, 3; banding Kereja Rasul 19:22). Paul madahka Timoti nya sebagai siku orang ke bisi “sama runding baka nya” (Pil. 2:20, NKJV). Dalam leka jaku Grika (lit. “sebaka ati”) reti nya iya baka Paul dalam mayuh segi, nyengkaum komitmen iya ngagai Kristus, pengeransing iya meritaka injil, sereta pengibuh iya ka orang Pilipi lebih agi.

`Dalam runding nuan, nama kebuah Paul bejaku manah [positif] sereta ngemayuhka jaku pasal Timoti ditu (peda Pil. 2:19–23)? Nama agi utai bukai dikejakuka Paul pasal iya (peda 1 Kor. 4:17, 2 Tim. 1:5)?`

Siti agi kualiti Timoti ti disebut Paul iya nyav “karakter iya udah dibuktika [tauka diuji]” (Pil. 2:22, NKJV). Leka jaku Grika ti dikena ditu bejaku pasal orang ke udah diuji enggau lenak (Rom. 5:4) lalu karakter enggau servis iya udah dibuktika manah tauka betul (2 Kor. 2:9, 2 Kor. 9:13). Paul nemu utai tu amat pasal Timoti laban iya udah meda Timoti mandangka nya sekumbang seduai ke suah begulai gawa meritaka injil.

Pengalaman ti pedis dalam pengidup nya ti nguji kitai lalu mandangka sapa kitai di dalam. Ellen G. White madah munyi tu: “Pengidup tu sigi pasal disiplin. . . . Bisi aja utai ti deka nguji penyabar ati kitai; lalu enti kitai nyatup iya ngena roh ti betul dia deh perangai manah Kristen deka mansang. Enti enggau ati ti baruh kitai natka pemedis enggau jaku anu ari orang, enti kitai nyaut jaku jai enggau saut ti alus, lalu penyai ti dikereja orang ngagai kitai dibalas enggau pemadas, tu bukti Roh Kristus bisi diau dalam ati kitai.”—Ellen G. White, Testimonies for the Church, vol. 5, p. 344. Iya nyambung jaku iya, madah, enti “pemar enggau pemedis ti dikereja orang ngagai kitai” ulih ditatka kitai enggau manah, iya deka ngemansangka perangai Kristus di dalam kitai ti ngaga orang Kristen lain ari orang dunya.”—Testimonies for the Church, vol. 5, p. 344.

`Perundingka provokasi, pemar, enggau penyai ti udah dikereja orang ngagai nuan ngelama tu. Kati udah nuan natka iya enggau ati ti baruh tauka natka iya enggau manah? Nama ke ulih dikereja nuan ngambika pengalaman nya ulih nyaup ngaga nuan nyadi orang ke lebih berdisiplin?`