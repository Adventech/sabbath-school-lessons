---
title:  Kitai Ngereja Utai ke Udah Dikereja Tuhan Di Dalam
date:   25/01/2026
---

Udah bekau iya mandangka Jesus nya sebagai teladan ti pemadu manah senentang pemaruh ati enggau pengasi ngagai peneka Allah Taala, Paul diatu nguing ngagai orang Pilipi empu. Iya muji pengasi sida ngagai Tuhan sapengudah sida nerima berita Injil (peda Kereja Rasul 16:13–15, 32, 33) lalu ngansak sida neruska pengasi nya.

Udah bekau iya mandangka teladan pengidup Jesus enggau regang nya sebagai jalai ngagai selamat, Paul diatu fokus lebih agi ngagai baka ni semua nya deka dikereja.

`Bacha Pilipi 2:12, 13. Nama reti jaku Paul ti ngasuh kitai “bekereja . . . ngenyukupka pengelepas” kitai? [Tauka bekereja ngulihka pengelepas diri?] Baka ni ku nuan deka nerangka kaul entara pengarap enggau kereja?`

Dalam dua iti ayat tu, Paul ukai meri kitai injil ke lain ari iya ke diajar iya dalam Rome enggau di dalam surat-surat iya ke bukai. Udah tentu ajar iya ditu setuju enggau ajar injil iya senentang kitai ti diitung lurus ulih pengarap, ti mega diajar iya di Pilipi enggau di tempat bukai. Kelimpah ari nya, penting amat kitai patut mansik semua jaku Bup Kudus senentang siti-siti topik, lebih agi topik senentang keselamatan tauka pengelepas, ke suah amat disalah paham mensia.

`Bacha Rome 3:23, 24; Rome 5:8; enggau Epesus 2:8–10. Nama ti diajar ayat-ayat tu pasal pengelepas [keselamatan]?`

Nadai ditanyaka agi, pengawa nyelamat tauka ngelepaska nya endang pengawa Allah Taala, lalu kitai nadai ulih ngambu kredit ka diriempu dalam pengawa nya. Nyentukka pengarap pen pemeri, ti diperansangka ngagai kitai nengah pengawa Roh Kudus. Utai ti dikereja kitai empu enda ulih nyelamatka kitai; tang, taja pia, nengah pengada baru, Allah Taala nempa kitai baru dalam pengidup spiritual, lalu meri kitai ulih ngereja kereja badas. Roh Allah Taala bekereja di dalam kitai, meri kuasa ngagai peneka kitai ngambika kitai milih deka ngereja utai ke betul, ngelaban penguji, lalu ngaga pilihan ke betul.

Nya alai, baka nya meh kitai ngereja utai ti udah dikereja Tuhan di dalam kitai, “enggau ati ti nangi sereta getar-getar.” Kati reti nya kitai patut nangika Allah Taala deka ngukum pengelemi kitai ke suah enda mujur ngasika Iya? Udah tentu, enda baka nya. Paul ditu bejaku pasal ngasaika pemisi Allah Taala (peda Mas. 2:11) lalu nemu guna kitai ngasika Iya.

`Dalam chara baka ni nuan udah ngasaika Kristus bekereja di dalam nuan? Taja baka nya, baka ni ku gaya pengidup nuan ti bedosa tu udah ngelaban utai ti udah dikereja Tuhan di dalam nuan, lalu baka ni nuan nyakal tarit ti jai nya?`