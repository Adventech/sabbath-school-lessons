---
title:  “Beri Basa Ngagai Orang ke Baka Nya”
date:   29/01/2026
---

`Bacha Pilipi 2:25–30. Baka ni jaku Paul nerangka pasal Epaproditus? Nama sikap enggau utai spesifik ti dikereja penginjil tu ti mandangka perangai [karakter] iya?`

Epaproditus semina bisi disebut dalam surat tu aja, tang taja pia, mayuh utai temu kitai pasal iya ari penerang ti pandak tu pasal iya. Beduduk ari nama iya (ti bejaku pasal kultus [cult] Aprodite), iya tu asal iya orang kapir, nyadi Kristen. Lebuh Paul madahka iya nya “sama gawa enggau aku” reti nya iya endang chakah dalam pengawa nginjil, engka begulai nginjil enggau Paul di Pilipi. Iya “sama nyadi soldadu enggau aku” (banding Pil. 1:27) engka bejaku pasal konflik ti ditapi Epaproditus lebuh ke ngerembaika injil, sereta sanggup “berambunka nyawa” diri (Pil. 2:30).

Sebagai “seruan” (Greek, apostolos) ti dilantik gerija di Pilipi, Epaproditus dikirumka sida ngambika nulung Paul di dalam jil sereta mantu iya dalam sebarang utai bukai ti diguna iya (Pil. 2:25). Gerija di Pilipi pechayaka iya mai pemeri duit ungkup Paul (Pil. 4:18). Semua pemeri nya endang beguna magang laban sebarang pemakai, gari, peninduk enggau utai bukai ti diguna orang ti dijil ulih Rome, deka dibeli sida ngena belanja diriempu tauka diberi kaban belayan (banding Kereja Rasul 24:23). Semak pengujung timpuh iya ti dijil kedua kali di Rome, Paul minta Timoti “datai enggau naka ulih sebedau musin chelap” lalu “mai kelambi” iya ti tinggal di Troas (2 Tim. 4:21, 13, NKJV). Paul begunaka kelambi tebal nya lebuh diau dalam sel jil ti chelap nya. Epaproditus mega ke dikarapka mai surat tu pulai ngagai sida di Pilipi (peda Ellen G. White, The Acts of the Apostles, p. 479).

Engka ketegal beberapa penanggul ke bisi di Pilipi (peda Pelajar 4), nya alai Paul “ngasaika iya enda tau enda” ngirumka Epaproditus pulai lebih tumu ari ti diperambuka, lalu ngansak sida di Pilipi nyambut “iya dalam Tuhan enggau ati ti gaga” (Pil. 2:29, NIV). Paul deka nentuka sida enda irauka iya ti di dalam jil. Iya mega nekanka baka ni Epaproditus tu meh bansa orang Kristen ke patut diberi basa besai, ukai ketegal pengaya sida tauka status sosial sida, tang laban sida sanggup bekorban nitihka teladan Jesus (Pil. 2:6–11; banding Luke 22:25–27). Leka jaku Grika ti disalin nyadi basa semina bisi dikena beberapa kali aja dalam bup Penyanggup Baru: ungkup ulun pemesai sedadu ke “balat dikesayauka iya” (Luke 7:2, NRSV), ungkup sida ti diberi basa ari penuduk sida lebuh datai ngagai gawai (Luke 14:8), lalu ungkup Jesus sebagai “batu ti dipilih sereta berega” (1 Pet. 2:4, 6). Nya alai, ungkup Epaproditus ngambika layak disengkaum dalam raban tu, tentu meh iya nya siku orang ti taluk amat ngagai Tuhan.