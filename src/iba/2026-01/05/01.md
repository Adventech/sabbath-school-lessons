---
title:  Bepanchar Baka Penampak Dalam Petang Malam
date:   24/01/2026
---

### Bacha ka Pelajar Minggu Tu
Pil. 2:12–30; Rom. 3:23, 24; Rom. 5:8; 2 Tim. 4:6; 1 Kor. 4:17; 2 Tim. 4:21, 13; Luke 7:2.

> <p>Ayat Dikingat</p>
> “Anang mutap tauka bekelikuh lebuh kita ngereja semua utai, ngambika kita nyadi anak Allah Taala ke nadai bepenyalah, tuchi, nadai penimpang, lebuh kita diau begulai enggau orang ke jai sereta bedosa, ke alai kita manchar baka bintang di dunya tu” (Pilipi 2:14, 15, NKJV).

Allah Taala ngarah orang Israel “enda tau enda ngasika semua adat nya, kena ngayanka ngagai orang bansa bukai penalam penemu kita. Lebuh sida ninga pasal semua adat nya, sida deka nyebut, ‘Naka meh penalam penemu enggau pemereti bansa orang tu!’” (Ulang Adat 4:6, NKJV).

Beratus taun udah nya, Jesus madah, “Aku tu penampak dunya. Barang sapa nitihka Aku, enda bejalai dalam pemetang, tang deka ngembuan penampak ti meri pengidup” (John 8:12, NKJV). Iya mega madah, “Kita tu penampak dunya. Nengeri ti didirika ba atas munggu, enda ulih dilalaika” (Matt. 5:14, NKJV). Baka ni ku kitai deka ulih nyadi penampak nya? Semina ari kitai ti bisi kaul ti rapat enggau Jesus, ti “Penampak ti bendar ti meri penampak ngagai genap iku mensia” (John 1:9, NIV). Baka ku Pilipi 2 madah, “Allah Taala udah ngangkatka Iya tinggi lalu meri Iya nama ti ari atas semua nama, ngambika lebuh nama Jesus disebut, semua utai di serega, di dunya enggau di dunya ti di baruh, besugang magang, lalu semua dilah deka ngaku Jesus nya Tuhan” (Pil. 2:9–11, NKJV).

Penampak enggau kuasa serega sigi deka diberi ngagai genap iku kitai ke udah nyerahka pengidup kitai ngagai Jesus. Tang, utai ke suah nyadi iya nya kitai semina ngarapka Allah Taala aja ngereja semua nya ka kitai tauka penemu enggau pelan kitai empu nagang pejalai kitai. Nya kebuah jaku lalau Paul ngagai orang Pilipi mengkang releven ngagai kitai kemaya hari tu.

_*Pelajarka pelajar minggu tu kena nyediaka Sabat, January 31._