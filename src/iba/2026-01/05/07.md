---
title:  Tambah Penemu
date:   30/01/2026
---

“Orang ti bediri pemadu semak ngagai Kristus nya meh orang ke lebuh ke di dunya tu udah ngirup pemadu dalam ari roh pengerindu Kristus ti sanggup nyerahka nyawa diri,—pengerindu ke ‘enda temegah tauka sumbung, . . . enda berundingka diri empu, enda jampat ringat tauka bedendam [berundingka penyai]’ (1 Korint 13:4, 5),—pengerindu ke ngerak sereta meransang murid nya, baka iya ti udah meransang Tuhan kitai, ngambika meri semua utai, ngambika idup sereta bekereja sereta berkorban, nyentukka mati, kena nyelamatka mensia. Roh [semangat] tu udah nyata dipeda dalam pengidup Paul. Ku Paul madah, ‘Laban ba aku, enti aku idup, aku idup ke Kristus;’ laban pengidup iya mandangka Kristus ngagai mensia; ‘lalu enti aku mati, aku untung,’—penguntung ka Kristus; pemati nya deka mandangka kuasa pengasih Tuhan, sereta mai mensia ngagai Iya. ‘Kristus seruran dimuliaka dalam tubuh aku baka selama,; ku iya, ‘nemuka ngena pengidup tauka ngena pemati aku.’ Pilipi 1:21, 20.”—Ellen G. White, The Desire of Ages, p. 549.

“Enda lama agi timpuh deka datai endur semua kitai deka diuji. Tanda jelu nya deka dipejal ngagai kitai. Orang ke udah teleba nunduk ngagai peminta dunya sereta terunda-runda nitihka adat dunya deka mudah amat nyerah ngagai kuasa ke merintah sida, ari ke nejuka diri dikeduan, dikelese, dianu, diemba, sereta dibunuh. . . .

“Lebuh bala orang Kristen ke pelesu tebantai lain ari sida ke bendar, nya baru sida ke belalai deka terang dipeda, lalu enggau puji hosana sida deka ngangkatka panji Kristus. Sida ke enda bemunyi selama tu baka ti enda arapka diri, diatu deka enggau berani sereta tebuka madahka diri setanah enggau Kristus enggau pemendar Iya. Sida ke pemadu lemi sereta kakang di dalam gerija ngelama tu deka nyadi baka David—deka sanggup sereta berani ngereja. Makin petang malam ungkup sida nembiak Allah Taala, makin terang bintang pegari. Sitan deka pemadu balat ngachau sida ti taluk ngagai Tuhan; tang, dalam nama Jesus, sida deka nyadi lebih ari pemenang.”—Ellen G. White, Testimonies for the Church, vol. 5, pp. 81, 82.

**Tanya ti Deka Dipejuraika:**

`Perundingka jaku tangkan ti berat ti diatas tadi pasal sida ke “udah teleba nunduk ngagai peminta dunya sereta terunda-runda nitihka adat dunya.” Nama ti disengkaum dalam nya? Pejuraika baka ni utai tu tau nyadi ukai semina dalam pengidup siku-siku kitai tang mega ngagai gerija kitai.`

`Ku Allah Taala, “Aku bebasaka orang ke bebasaka Aku” (1 Sam. 2:30, NKJV). Baka ni chara kitai bebasaka Allah Taala? Kati iya sebaka enggau “puji mulia Iya” [meri mulia ka Iya] (P’dang. 14:7, NKJV)? Nama kebuah iya sebaka tauka nama kebuah iya enda?`

`Baka ni ku kitai pahamka konsep kitai bekereja ngulihka keselamatan diri, tang nentuka diri enda tama kedalam panjuk legalisma?`