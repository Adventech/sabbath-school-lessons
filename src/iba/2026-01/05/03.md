---
title:  Penampak Dalam Dunya ti Petang
date:   26/01/2026
---

Di dalam Pilipi 2:14, Paul ngansak orang Pilipi ngambika “anang mutap tauka bekelikuh lebuh kita ngereja semua utai” (NKJV). Cabaran ngagai penyerakup gerija nya utai ti amat serius dataika iya enda ulih ditanka enti kitai enda bebendar ngereja tanggung-jawab kitai. Penyerakup di dalam gerija nya meh asil ari penyerakup kitai enggau Kristus enggau pengasi kitai ngagai Jaku Iya. Lalu tu penting amat ngagai pengawa kitai ti nyadi saksi ka Tuhan, baka ti ditunjukka Paul, lebuh iya ngasuh kitai “manchar baka Bintang [penampak] di dunya tu” (Pil. 2:15).

Lebuh malam ti petang, nadai bulan, lalu jauh ari panchar lampu nengeri tauka jalai, kitai ulih meda mayuh bintang, baka ti manchar lebih terang ari selama. Iya nyadi baka nya ketegal bida. Makin petang langit, makin tampak terang bala bintang dipeda. Baka nya mega enggau saksi kitai. Makin balat agi pemetang moral ngelingi kitai, makin nyata agi bida entara pengidup sida penitih Tuhan ke bendar enggau orang dunya. Nya alai, penting amat, kitai enda nyadi penampak tiru ari penemu, tekan, enggau amalan dunya tu ngasuh saksi kitai nyadi pudar tauka lenyau lalu enda dipeda sekali.

`Bacha Pilipi 2:15, 16. Nitihka jaku Paul ditu, ngagai kitai sebagai bala nembiak Allah Taala, kitai patut nyadi sapa lalu ngereja nama?`

“Nadai bepenyalah, tuchi, nadai penimpang.” Jaku tu lebih agi dikena pasal Jop ti nadai bepenyalah dalam perangai iya (peda Jop 1:1, 8, NKJV; Jop 2:3, NKJV; peda mega Jop 11:4; Jop 33:9). Leka jaku Grika ti disalin nyadi “nelap” reti nya “tulin, tuchi.” Jesus, lebuh merening ke mua ngagai timpuh bala saksi Iya deka diserang enggau balat, meri kitai jaku peransang tu, ngambika kitai “nelap baka burung achang” (Matt. 10:16). Baka nya mega Paul ngansak kitai “diau tuchi ba pasal utai ti jai” (Rom. 16:19, NKJV). Dalam dunya moden tu, utai ti dipeda kitai dalam media masa mayuh agi ukai utai ti tuchi, ti ngangkatka pemanah, sereta meri kitai peransang ti betul. Dalam timpuh ke baka tu, adat pengidup ti dititihka David kelia, manah amat dititihka kitai diatu: “Aku enggai meda penyai” (Mas. 101:3).

Kitai enda patut takut nunjukka diri lain ari orang—pengarap kitai patut ngasuh kitai makin lain ari orang. Tuju kitai iya nya ngambika kitai “manchar baka bintang [penampak] di dunya tu” (Pil. 2:15). Siti aja jalai kitai deka ulih ngereja baka nya, iya nya, kitai anang nitihka chara dunya (Rom. 12:2) tang “bepegai teguh ba jaku ti meri pengidup” (Phil. 2:16, NKJV). Pilihan kitai deka nentuka sekalika kitai udah idup belalauka “hari Kristus” ti deka datai tauka “lebu ngapa gawa” (Pil. 2:16, NKJV; bandingka enggau 1 Kor. 9:24–27).

`Enti bisi bidang dalam pengidup nuan ke tau dikumbai nuan “pengidup dunya” (pelaba aku tentu bisi), baka ni ku nuan deka ulih dituchi ari nya?`