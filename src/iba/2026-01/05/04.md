---
title:  Piring ti Idup
date:   27/01/2026
---

`Bacha Pilipi 2:17; 2 Timoti 4:6; Rome 12:1, 2; enggau 1 Korint 11:1. Nama utai ti ku Paul dalam ayat-ayat tu?`

Paul baru udah mansutka penemu ke bechampur reti senentang sekalika iya idup tauka mati dalam ngereja pengawa Kristus (Pil. 1:20–23). Nyadi diatu iya bejaku pasal utai ti tau amat nyadi ke alai “darah aku dituang kena ngenselan piring pengarap kita” (Pil. 2:17, NKJV). Gambar tu nyereminka pengawa pengarap lama orang ke meri piring ai ngagai petara sida (baka minyak, tuak, tauka ai amat) (peda, ka chunto, P’kal. 35:14, P’sut. 29:40, 2 Sam. 23:15–17). Ai ti berega nya baka ti “dibuai” pia aja, tang iya nunjukka ati ti nyembah, lalu ngingatka ke kitai ngagai Maria, dalam Bup Kudus, ke nata pala enggau kaki Jesus ngena “minyak wangi ti berega” (Mark 14:3–9, NKJV; John 12:3, NKJV). Taja pen iya ukai piring ai, iya ngam amat nyempamaka piring ti pemadu besai ti diberi Kristus kena nebus kitai.

Sema jaku Paul mati dibunuh ketegal meritaka injil, iya deka gaga ati laban pengidup iya udah “dituang” nyadika piring genselan ungkup Allah Taala. Laban nuang piring ai dalam Bup Kudus Hebrew selalu iya dikereja begulai enggau piring genselan [korban] (peda P’pau. 15:1–10, P’pau. 28:1–15), Paul ngitung pengawa iya ti meri nyawa diri nya utai ti setipak enggau “piring enggau servis” sida ke arap di Pilipi, sida ti nengah pengarap, udah milih deka nyerahka pengidup sida nyadi “piring ti idup” ngagai Allah Taala (Rom. 12:1).

Orang Kristen keterubah kelia, nyengkaum sida di Pilipi (Pil. 1:27–29), endang chakah ngerembaika injil ari rumah ke rumah (Kereja Rasul 5:42). Sida muka rumah sida nyadi palan endur belajarka Bup Kudus (Kereja Rasul 12:12; 1 Kor. 16:19; Kol. 4:15; Pilemon 1, 2), lalu sida nemu meri kebuah ari Bup Kudus ka utai ti dikarapka sida (Kereja Rasul 17:11, Kereja Rasul 18:26, 1 Pet. 3:15). Sida ke numbuhka gerija Adventist pen baka nya meh kelia. Sida enda begantung ba pastor ngerembaika injil ngagai orang ke diau ngelingi sida, sida magi pengarap sida, meri pelajar Bup Kudus, lalu nyediaka orang ngambika sida ulih dibaptisa lebuh pastor udah pulai tauka bisi datai.

Disebut enggau jaku pandak, sida bekorbanka diriempu, nyadi “piring ti idup,” sida bekereja meritaka injil. Kati deh, patutkah kitai ngereja kurang ari ti udah dikereja sida?

`Perundingka nama reti iya pengidup nuan nyadi “piring ti idup.” Berapa mayuh nuan sanggup berkorban ungkup perintah Allah Taala, lalu nama ti dipadahka saut nuan nya pasal nuan empu?`