---
title:  Model Peranan (Teladan)
date:   08/02/2026
---

Semua kitai, kala bisi tauka mengkang bisi orang ke dipuji kitai lalu deka diambi kitai nyadika teladan kitai. Ungkup sida anak mit, lebih agi penting sida bisi model peranan ti manah nyadika teladan sida. Iya ke pemadu manah, patut apai enggau indai sida meh model peranan ti manah nya. Lebuh sida nyau mansang besai, sida deka tetemuka model peranan bukai, engka bekait enggau pengawa ti dipilih sida tauka dalam jerita biografi orang ke dibacha sida. Sida mega ulih belajar ari orang dalam Bup Kudus pasal baka ni sida mutarka cabaran lalu mandingka sida nya ngagai pengalaman pengidup sida empu.

Tang penyalah iya, dalam media masa kemaya hari tu, bisi mayuh amat model peranan ke jai. Internet penuh enggau cherita pasal penanggul, penyalah, enggau penyai bala orang ke tebilang nama [bala selebriti]. Sida ke macha surat Paul di Pilipi, taja pen enda betapi enggau internet, tang sida betapi enggau cabaran ke nyau deka sebaka nya.

Iya ke bendar, dunya ke endur Paul diau kelia nya meh dunya ti penuh korupsi, nadai bermoral, sereta jai, sama baka ke dalam dunya kitai ke diatu. Sigi udah bisi ari kelia—sereta deka meruan bisi, nyentuk ngagai pengujung ila—lebih ari chukup penyai di dunya tu. Tanya ungkup kitai, iya nya: Baka ni ku respons kitai ngagai iya?

`Bacha Pilipi 3:17–19. Baka ni ku model peranan [teladan] ke manah enggau ke jai dikejakuka dalam ayat tu? Nama kunchi ti diberi kena ngelala bida entara seduai nya?`

Anang kitai enda meda baka ni pengerindu Paul ngagai orang ke enda setuju enggau iya—iya nyabakka sida! Peratika mega iya enda ngumbai sida nya munsuh iya tang “munsuh regang Kristus” (Pil. 3:18). Paul nemu bisi isu-isu ke lebih besai ti dipetaruhka, iya nya, baka ni regang nya ngeruntuhka dinding sapat lalu ngengkah kitai ba paras ti sama, iya nya, sebagai orang bedosa ti sama begunaka Juruselamat (peda Epe. 2:11–14).

Pia mega, anang kitai enda meda baka ni Paul ngansak orang Pilipi numpuka perening sida ngagai teladan ti manah, ukai ti jai; lalu meratika enggau manah orang ke bisi gaya pengidup ti baka enggi iya. Utai ke narit ati ditu, iya nya Paul mega ngena jaku ke sebaka lebuh iya nangkan orang di Rome ngasuh sida “bejaga ari orang ke mai penyerekang lalu mechahka gerija, ke ngelaban ajar ti udah diajar ngagai kita. Anang begulai enggau sida!” (Rom. 16:17, NKJV). Sida nya dikumbai Paul penipu di Rome, laban sida nya “ukai bekereja ke Kristus Tuhan kitai, tang bekereja nitihka pengingin sida empu [tauka semina deka ngisi perut sida empu]” (Rom. 16:18, NKJV).

`Taja pen, semina Jesus aja meh teladan ti pemadu manah, bisi ga orang bukai, sekurang iya dalam sekeda bidang, ke tau nyadi teladan kitai. Dalam timpuh ke sama, nama model peranan [teladan] ke diberi nuan ngagai orang bukai?`