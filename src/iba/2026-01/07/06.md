---
title:  Kuchi Ungkup Pemuas Ati
date:   12/02/2026
---

`Bacha Pilipi 4:10–13, 19. Nama kunchi-kunchi ungkup pengidup ti gaga sereta puas ati ku Paul ditu?`

Lebuh keadaan ekstrim nuntung kitai, (baka, suntuk, lapar pungkang, penyakit, pemakal tubuh, pengelenyau utai), dia meh maya kitai deka berengkah berundingka utai ke amat bisi reti tauka guna sereta ngingatka berekat-berekat ke selama tu enda diperatika kitai rega iya. Lebuh maya kitai “suntuk” (Pil. 4:12, ESV), pungkang, tauka nyau deka abis semua utai, nya meh maya pengarap kitai deka bekereja.

Tang, lebuh maya kitai lantang sereta bisi “mayuh utai” kitai enda tau enda seruran ingatka semua utai nya tau lenyau dalam sekejap mata aja (peda Jaku-Dalam 23:5). Munyi ku jaku Jop seduai Paul ngingatka kitai, kitai nadai mai utai ngagai dunya tu lebuh kitai diadaka, lalu kitai pen enda mega ulih mai sebarang utai ari dunya tu ngagai pendam (Jop 1:21, 1 Tim. 6:7).

Peratika jaku semaya Bup Kudus dibaruh tu:

- Masmur 23:1—“TUHAN pengibun aku. Aku nadai suntuk utai”
- Matthew 6:32—“Apai kita ti di serega nemu kita begunaka semua utai nya.”
- 1 Peter 5:7—“Serahka semua pengirau kita ngagai Iya, laban Iya ngibun kita.”
- Pilipi 4:19—“Allah Taala aku, deka meri semua utai ti dipeguna kita, nitihka pengaya mulia Iya dalam Jesus Kristus” (NKJV).

Lalu, semaya ke pemadu manah ari semua: “Aku ulih ngereja semua utai ulih Iya [Kristus] ke meri aku pengering” (Pil. 4:13, NKJV). Engka nadai siku kitai ulih nyagam enggau penuh nama reti “semua utai” nya. Sigi amat, sebarang sampi kitai ti minta tolong enggau minta pengering ari Tuhan, kitai enda tau enda minta nitihka [tauka setuju enggau] peneka Iya. Tang utai ke suah nyadi, iya nya, kitai nadai minta utai ti ditemu kitai setuju enggau peneka Iya. Nya kebuah James 4:2 madah, “Kita nadai bulih utai, laban kita enda minta ari Allah Taala” (ESV).

Tu sekeda utai ke tau dipinta kitai enggau ati kempang laban kitai nemu iya setuju enggau peneka Allah Taala:

- Keselamatan ungkup kaban-belayan tauka pangan kitai (1 Tim. 2:3, 4)
- Pemerani kena magi pengarap kitai (P’dang. 22:17)
- Pengampun lebuh kitai ngaku sereta ninggal penyalah kitai (1 John 1:9)
- Pengering kena ngasika pesan Allah Taala (Heb. 13:20, 21)
- Pengerindu ka orang ke begedika kitai sereta ngereja penyai ngagai kitai (Matt. 5:44)
- Penemu-dalam kena napi cabaran ke besai (James 1:5)
- Penemu kena meretika pemendar dalam Jaku Allah Taala (John 8:32)

`Baka ni ku nuan napi utai ti udah disampika nuan tang lalu bedau ga datai [disaut], tauka engka enda deka datai, tauka disaut?`