---
title:  Tambah Penemu
date:   13/02/2026
---

“Semina sida ti seruran nerima bekal pengasih ti segar deka bisi kuasa ti setipak enggau utai ti diguna sida tiap hari sereta enggau pengulih sida bekenaka kuasa nya. Ari ti nganti timpuh ti diarap-arapka sida deka datai dudi hari ila, lebuh, nengah pemeri kuasa spiritual ti spesel, sida deka disikap ngena kereja ajih ngambika sida ulih ngereja pengawa nyelamatka mensia, diatu meh sida nyerahka pengidup diri ngagai Allah Taala tiap hari, ngambika Iya ulih ngaga sida nyadika pekakas ke ulih diguna Iya. Genap hari sida ngemanahka agi peluang sida bekerejaka Tuhan naka ti ulih dikereja sida. Genap hari sida nyadi saksi ungkup Tuhan dini-dini alai sida, sekalika ngereja pengawa biasa di rumah aja, tauka ngereja pengawa ti lebih besai sereta beguna ngagai orang mayuh.

“Ngagai pengereja pengawa ke beserah penuh, bisi pengibur ati iya lebuh nemu baka ni Jesus sekumbang Iya idup di dunya tu pen genap hari minta ari Apai Iya bekal pengasih ti segar ti diguna Iya tiap hari; lalu ari kaul enggau Allah Taala nya, Iya nyingkang ke mua ngambika ngeringka sereta merekat orang bukai . . . .

“Genap iku pengereja pengawa ke nitihka teladan Kristus nya deka besedia deka nerima sereta bekenaka kuasa ke udah disemayaka Allah Taala ngagai gerija Iya dikena ngemansauka ketau dunya.”—Ellen G. White, God’s Amazing Grace, p. 117.

“Allah Taala nemu utai ti diguna kitai, lalu udah mekal nya ka kitai. Tuhan ngempu gudang reta ke ulih dibekalka Iya ngagai sida nembiak Iya, lalu Iya ulih meri ngagai sida utai ti diguna sida dalam semua keadaan. Enti baka nya, nama kebuah kitai enda pechayaka Iya deh? Iya udah meri jaku semaya ke chukup manah ngagai sida nembiak Iya nitihka syarat ti ngeletaka sida taluk ngasika pesan adat Iya. Nadai bisi utai ke berat ke enda ulih diiarka Iya, nadai bisi pemetang ke enda ulih dibuai Iya, nadai bisi pengelemi ke enda ulih ditukar Iya nyadi kuasa, nadai bisi penakut ke enda ulih ditenangka Iya, nadai bisi tuju ati ke manah ke enda deka diiring sereta dikemendarka Iya.

“Anang kitai merening ngagai diriempu. Makin lama kitai berundingka pengurang enggau penyai kitai, makin nyadi kurang pengering ke diguna kitai ngalahka sida nya.”—Ellen G. White, That I May Know Him, p. 224.

**Tanya ti Deka Diperujaika:**

`Kingatka sekeda maya ti manah lebuh sampi nuan disaut Tuhan. Baka ni iya udah nyaup nuan ngasaika pembisi Allah Taala ke ngelui semua pemereti tauka penemu? Kati baka sampi nuan ke enda disaut Tuhan, deh? Lebuh ke baka nya, baka ni ku nuan agi ulih ngasaika pemaik ke udah disemayaka Tuhan deh?`

`Dalam konteks Pilipi 4:8, nama ti diperundingka nuan ngena timpuh nuan? Berapa mujur utai ti diperundingka nuan nya udah ngeringka pengarap enggau pejalai nuan enggau Tuhan?`

`Pejuraika genteran jaku ti penudi disebut diatas. Nama implikasi jaku “Makin lama kitai berundingka pengurang enggau penyai kitai, makin nyadi kurang pengering ke diguna kitai ngalahka sida nya”? Enti baka nya, nama deh kunchi kena kitai ngalahka semua nya?`