---
title:  “Seruran Gaga Ati Dalam Tuhan”
date:   10/02/2026
---

`Bacha Pilipi 4:4–7. Baka ni jalai kitai ulih ngasaika “pemaik Allah Taala” nya?`

Udah bekau iya ke, sekali agi, bejaku pasal guna kitai ka penyerakup (Pil. 4:1–3), Paul ngalih ngagai siti agi batang randau [tema], iya nya: gaga ati dalam Tuhan (Pil. 4:4–7).

Berapa suah nuan udah ngasai stress ketegal utai ke ba pengujung iya lesap kediri ngenyampat iya ke datai? Nya alai, bisi kebuah ke manah alai Jesus suah amat nandu jaku Iya ti enda ngasuh kitai irau (peda Matt. 6:25–34, Matt. 10:19), lalu Peter ngingatka kitai, kitai ulih nyerahka semua pengirau kitai ngagai Tuhan, “laban Iya ngibun kita” (1 Pet. 5:7, ESV). Iya ke bendar, penanggul enggau penusah ke majak betambah nyadi di dunya tu patut meransang ati kitai enggau pengadang ka penatai Jesus ti kedua kali nya nyau makin semak (banding Matt. 24:33, Luke 21:28, James 5:8).

Penawar kena ngubat pengirau dalam semua utai, nyengkaum tiap iti situasi, nya meh nganjung sampi pengarap kitai ngagai Tuhan (Pil. 4:6, 7). Enggau terang jaku ditu madah, kitai mesti arap sereta ngambi tindakkan senentang sampi kitai nya baka sampi nya udah disaut Tuhan taja pen kitai bedau meda iya nyadi nyata, laban kitai diasuh besampi “enggau terima kasih.” Lalu bisi ditambahka ditu mega leka jaku “peminta” (Greek, deēsis), ti ngelaika timpuh penyuntuk enggau tindakkan ti mesti dikereja enggau jampat (ke chunto, peda Luke 1:13, Pil. 1:19, 1 Tim. 5:5, James 5:16). Taja pen sampi kitai nya agi “peminta” aja, tang kitai ulih nemu peminta kitai nya udah diterima Tuhan seagi-agi kitai minta “nitihka peneka Iya” (1 John 5:14, NKJV). Udah nya kitai ulih diau jenuh enggau runding ti lantang, laban kitai nemu semua peminta kitai nya udah di dalam tangan Tuhan.

Baka ni ku ayat-ayat tu ngerembaika agi pemereti kitai pasal pemaik Allah Taala? Mas. 29:11, Isa. 9:6, Luke 2:14, John 14:27, 1 Kor. 14:33.

Pemaik Allah Taala nya meh utai ke enda ulih diberi dunya, laban pemaik Allah Taala nya datai ari penentu ti dikembuan kitai ari pemeri pengidup ti meruan belama iya nengah Jesus ti Juruselamat kitai (Rom. 5:1, Rom. 6:23). Lalu pemaik tu bisi empas ba semua segi pengidup kitai lalu iya “ngelui [semua] peragam mensia” (Pil. 4:7, NKJV). Runding kitai kediri enda ulih nyagam iya, baka ti dipadahka reti leka jaku Grika nous (runding) ti dikena ditu.

`Baka ni ku nuan deka nerangka ngagai orang pasal nama reti kitai ngasaika “pemaik Allah Taala”?`