---
title:  “Bediri Tegap Dalam Tuhan”
date:   09/02/2026
---

`Bacha Pilipi 3:20, 21. Baka ni ku Paul nerangka enggau manah pasal baka ni gamal “peranak” Kristen ke patut?`

Enda baka sida ke munsuh regang nya, ke “numpuka runding sida ngagai utai dunya” lalu nadai bisi petara bukai kelimpah ari perut sida (Pil. 3:19), orang Kristen nyadi peranak serega, lalu raja kitai meh Jesus Kristus Empu. Kena nekanka poin nya, Paul madahka “tubuh kitai ke lemi tu” (Pil. 3:21, NET), ke dikuasa penyakit, pengerusak, enggau pemati, beguna deka diubah ngambika “nyadi sebaka enggau tubuh Iya Empu ti bemulia.”

**Baka ni ayat-ayat dibaruh tu bejaku pasal tubuh ti bemulia nya?**

`Jop 19:25–27`

`Luke 24:39`

`1 Kor. 15:42–44`

`1 Kor. 15:50–54`

`Kol. 3:4`

Ba pengujung iya ila, nengah Jesus, pemati, iya nya “munsuh ti penudi,” deka dirusakka (1 Kor. 15:26). Lalu nya meh pengadang kitai ti pemadu besai, semaya besai ti udah diberi ngagai kitai dalam Jesus—ukai semuti pengujung pemati tang semaya tubuh ke baru, “tubuh ke bemulia” (Pil. 3:21, ESV).

Dalam siti bup ti bejaku pasal baka ni ngiga “keselamatan” ti enda bepanggai ba Allah Taala, bisi penemu dia ke amat beli, ti madah, ngalahka penakut ka pemati nya meh “keselamatan,” lalu dia meh penulis bup nya ke benama Luc Ferry ngaku pengarap Kristen “ukai semina ulih nyaup kitai muai penakut ka pemati, tang mega ulih ngalahka pemati nya empu. Lalu, ku iya, lebuh orang ngereja baka nya ari segi identiti individu, lalu ukai secara enda dikelala, iya baka ke siti aja jalai ti meri pemenang ti amat pasal diri ke enda tau mati [immortality] tu ngalahka kondisi mensia ti tau mati [mortal].”—Luc Ferry, A Brief History of Thought (New York: HarperCollins, 2011, Kindle edition), p. 90. Quite an admission, coming from an atheist.

Nya alai, ungkup Paul, penuduk kitai ti nyadi peranak serega nyengkaum semaya pengangkat enggau pengidup ti meruan belama iya dalam gaya pengidup ti baru, ti enda ulih digambar dalam runding kitai enggau penuh diatu.

`Nama kebuah semaya pengidup ti meruan belama nya nya penting amat ngagai semua utai ti dikarapka kitai? Nama meh utai ke ulih diberi dunya tu ke lebih berega dataika kitai sanggup nulak utai ti deka diberi Kristus ngagai kitai?`