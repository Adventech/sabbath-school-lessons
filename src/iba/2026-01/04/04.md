---
title:  Minda [Runding] Ditanam tauka Minda Dibuntas?
date:   20/01/2026
---

Makin mayuh kompeni ngelingi dunya tu ke benung begagaka teknologi ti deka nyerakupka kuasa komputer kena proses penemu enggau untak mensia. Reti nya, ari nyerakupka minda mensia enggau komputer, sida saintis ngarapka diri ulih meri empas ngagai runding kitai nengah computer. Taja pen minda ti ditanam ngagai untak mensia nya tau ngasilka utai ti positif, ke nyengkaum ngawal penyakit jukat [sakit sawan], depresi, enggau penyakit Parkinson, mayuh agi utai ke jai ulih dikereja ngena iya. Teknologi tu tau amat kena ngawal runding mensia.

Iya ke bendar, utai baka tu udah nyadi diatu. Minda [runding] kitai nya baka komputer, semina iya jauh lebih manah. Semua informasi [penemu] ti diterima kitai tiap hari udah “mogram” minda kitai, nempa runding kitai, sereta ngiring tindakan kitai. Lebuh kitai ngiri runding kitai enggau utai di dalam media, chara mensia berunding pen meri empas [kesan] ba runding [minda] kitai, lalu enda berasai kitai pen berengkah berunding sama baka nya. Baka, reti iya, runding orang bukai udah ditanam tauka dirasukka ngagai enggi kitai.

Kitai patut nyadi baka Jesus, ngembuan “runding ti ditumpuka ngagai peneka Roh Kudus” (Rom. 8:6). “Nadai orang nemu runding Allah Taala, kelimpah ari Roh Allah Taala Empu,” ti dibidaka Paul enggau “roh dunya” (1 Kor. 2:11, 12, NKJV). Sapa pengajar kitai? Lalu nama ti dipelajarka kitai?

`Bacha Pilipi 2:5. Ba runding nuan, nama reti kitai ngembuan “runding” Jesus Kristus?`

Kitai ulih ngubah runding kitai, tang kitai enda ulih ngubah ati kitai; semina Allah Taala aja ulih. Roh Kudus mesti muntas ati kitai, ngena “pedang Roh” (Epe. 6:17), iya nya, jaku Allah Taala ti “idup sereta bekuasa,” ti “tajam agi ari pedang ti bemata dua, ti ngerejang datai ke iya nyeraraka semengat ari roh, nyeraraka buku tulang ari untak tulang; iya ulih ngakim runding enggau niat ati mensia” (Heb. 4:12, NKJV). Semina nengah Roh Kudus aja kitai ulih nemu amat sapa kitai ke bendar iya, laban, ari semula jadi, ati kitai ngakal kitai empu (Jer. 17:9). Leka jaku Hebrew ke disalin nyadi “ngakal” (‘aqov) bejaku pasal tanah ti belengguk-lengguk ke ngasuh kitai teterap; nya nyempamaka runding kitai ti bilut, sereta bingkuk, ti deka ngayahka kitai. Kitai enda tau enda diubah dalam chara kitai berunding “ngambika kita nemu peneka Iya—iya nya utai ti badas, ti ngerinduka ati Iya, ti pemadu menyana” (Rom. 12:2, NKJV).

`Nama kebuah penting amat kitai nitihka jaku ajar Paul tu: “Ke pengujung iya, menyadi, perundingka utai ti bendar, ti manah, ti lurus, ti tuchi, ti badas, ti nelap, ti pemadu menyana, ti tau dipuji” (Pil. 4:8, NKJV)?`