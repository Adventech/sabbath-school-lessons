---
title:  Penyerakup Nengah Pemaruh Ati
date:   17/01/2026
---

### Bacha ka Pelajar Minggu Tu
Pil 2:1–8, Jer. 17:9, Pil. 4:8, 1 Kor. 8:2, Rom. 8:3, Heb. 2:14–18.

> <p>Ayat Dikingat</p>
> “Awakka kita ngenyukupka pengaga ati aku: awakka kita sama sepenemu, rinduka pangan diri, besetuju sereta sebaka runding enggau pangan diri” (Pilipi 2:2, NKJV).

Penyerakup nya meh pengering. Tang nemu utai ti betul nya enda sebaka enggau ngereja iya. Semua kitai gagal kekadang, taja kitai udah bebendar deka beserakup. Tang nya enda sebaka enggau pengawa ti sengaja ngachau penyerakup. Aruh iya, Paul lebuh nulis surat iya ngagai orang di Pilipi, deka meda sida nya “besetuju sereta sebaka runding enggau pangan diri.”

Paul meri kebuah kitai enda tau enda bisi penyerakup bepelasarka ajar enggau teladan Jesus. Tu meh tema [batang kenang] ke dipeda kitai dalam seluruh Penyanggup Baru lebih agi dalam epistola [surat]. Asal penatai bepechah-belah [enda beserakup] di seluruh universe tu datai ari penyumbung siku melikat di serega ke inginka penuduk enggau kuasa, siti niat ati ti jampat ngelekai, taja pen di tempat ti chukup manah (peda Isa. 14:12–14). Iya udah nya ngelekai ngagai dunya tu di Kebun Eden nengah ati ti enda puas enggau atur ke udah diletak Allah Taala sereta ditambahka niat ti inginka penuduk ke lebih tinggi ari iya ti udah ditempa Allah Taala (P’kal. 3:1–6).

Minggu tu kitai deka meratika pelasar penyerakup ari Bup Kudus ungkup gerija, numpu lebih agi ngagai penurun Jesus ari serega, pelajar-pelajar ke ulih diambi kitai ari merening ngagai Iya, sereta enggau baka ni kitai deka ulih tumbuh mansang makin nyadi baka Iya.

_*Pelajarka pelajar minggu tu kena nyediaka Sabat, January 24._