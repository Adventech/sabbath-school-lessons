---
title:  Misteri Agama Kitai
date:   22/01/2026
---

Bisi siti ayat ti popular dalam Bup Kudus, iya nya 1 Korint 8:2: “Barang sapa ngumbai diri nemu utai, apin bisi penemu ti patut dikembuan iya [tauka iya nadai nemu utai baka ti patut ditemu iya]”(NKJV). Nadai bisi subjek ke ditemu kitai semua utai pasal iya. Kitai ulih belajar mayuh agi utai pasal sebarang utai. Utai tu lebih agi betul enti bejaku senentang utai ti kekal belama iya ti bekait enggau Allah Taala ti Kepala enggau Tuhan ti nurun nyadi mensia, enda iya? Paul suah bejaku senentang Kristus ti nurun ngagai dunya nyadi mensia. Tu meh subjek ti enda deka abis dipelajarka dalam timpuh ti belama iya pen.

`Bacha Rome 8:3, Hebrews 2:14–18, enggau Hebrews 4:15. Nama jaku ayat-ayat tu pasal penurun Jesus ke dunya tu lalu nyadi mensia?`

Baka ni ku Anak Allah Taala ti idup belama iya nya, nengah operasi Roh Kudus (peda Luke 1:35), ulih nyadi mensia-Tuhan di dalam kandung Maria? Runding kitai enda ulih nyagam baka ni ku Iya ti idup nadai sekat nya tau ngenyit nyadi mensia ti idup bisi sekat sereta tau mati. Tu meh isi jaku Paul ti dikumbai iya “misteri agama kitai” (1 Tim. 3:16).

Dalam leka lagu Pilipi 2, Paul bejaku enggau lebih penuh senentang topik penurun Jesus tu enti dibandingka enggau di tempat bukai dalam Bup Kudus.

- “Iya endang Allah Taala” [tauka dalam rupa Allah Taala (Pil. 2:6). Leka jaku morphē (rupa) tu bejaku pasal ciri Tuhan Iya, ti madahka Jesus nya sebaka [sebela] enggau Apai (bandingka enggau John 1:1).
- “Ngelengka semua nya” (Pil. 2:7, NASB). Misteri senentang Jesus ti ngelengka ciri Tuhan Iya—ngambika iya ulih nyadi mensia ke amat sereta diuji sama baka kitai—amat ngalitka ati kitai.
- “Iya ngemaruhka Diri” (Pil. 2:8). Lebuh ke nyadi mensia, Jesus nurun ari penuduk ti pemadu tinggi di universe ngagai penuduk ulun ti pemadu baruh, betul-betul bechanggah enggau juluk ati Lucifer.
- “Mati, indah mati ba kayu regang” (Pil. 2:8). Nadai bisi chara mati ke lebih ngemaluka ari chara ti udah dipilih Jesus, chara ti udah diperambuka Iya enggau Apai iya dalam “aum pemaik” (Sek. 6:13), lalu disempamaka Iya dulu ari nya nengah pengawa Moses ti nuatka ular tembaga (P’pau. 21:9, John 3:14), lalu enggau nya Iya ti enda bedosa nya nyadi “dosa ka kitai, ngambika dalam Iya kitai digaga lurus di mua Allah Taala” (2 Kor. 5:21).

`Baka ni, lalu patut, kitai deka numpuka perening kitai ngagai utai ti udah dikereja Jesus ka kitai datas kayu regang nya—meda regang nya nyadika teladan kitai nyerahka sereta ngemaruhka diri—deka ngaga kitai lebih baruh ati, sereta deka lebih agi nundukka diri ngagai Allah Taala?`