---
title:  Endur Bulih Penyerakup
date:   19/01/2026
---

Perundingka dalam ke agi jaku Paul ti nekanka penyerakup dalam Pilipi 2:2, ke endur iya nyebut utai ti sama ngena empat bengkah jalai. Peratika mega fokus iya ba minda [penemu], runding, enggau pengasai. Bala tuai pengarap lebih fokus ngagai ulah diluar, tang Jesus fokus ngagai runding enggau pengasai kitai. Ngambika chunto, orang bujang ti kaya nya madahka diri ari mit udah ngintu adat. Tang, lebuh Jesus ngasuh iya nyual semua utai ti dikemisi iya, lalu beri ngagai orang ke miskin, lalu udah nya nitihka Iya, Jesus meri iya test kena meda pengerindu iya ka reta dunya tu. Jesus mega madah utai ti ngamahka mensia nya meh utai ti pansut ari ati [runding] iya: “Laban ari ati pansut runding ti jai, munuh orang, butang, bambai, ngenchuri, besaksi bula, enggau bejakuka orang” (Matt. 15:19, NKJV), lalu “mulut kita nyebut utai ti ngemenuhka ati kita” (Matt. 12:34, NKJV).

`Bacha Pilipi 2:3, 4. Nama langkah ti praktikal ti diansak Paul dititihka kitai ngambika bisi penyerakup dalam gerija?`

Jaku Paul ditu meri gambar pemaruh ati: “tang enggau ati ti baruh, seruran ngumbai orang bukai pama agi ari kita. Anang semina berundingka diri empu aja, tang berunding mega ke orang bukai.” Mudah disebut tang pedis dikereja, enda iya? Tang tu meh prinsip-prinsip ti penting dikingatka kitai dalam kaul kitai enggau orang bukai. Suah kitai lebuh berandau semina berundingka utai ti deka disebut kitai aja kena nyaut utai ti disebut orang lalu enda mending enggau bejimat ka utai ti disebut orang ngambika kitai paham ka utai ti disebut orang sereta meda isu nya ari peda sida. Suah penyarut nyadi ari salah paham ke ulih diseliahka ari kitai ke fokus ngagai mending enggau chara ti aktif. Engka kitai enda setuju enggau orang nya, tang mending enggau manah sereta nguji deka pahamka runding tauka perening orang, nya meh langkah ti keterubah ti tau ngadaka komunikasi ti sehat sereta ngasuh kitai arapka pangan diri.

Paul bejaku pasal penyerakup “[ti diasilka] Roh” (Epe. 4:3, AMPC), ti deka ngadaka “pemaik ti nanggam kita semua” (Epe. 4:3, EXB). Enti bisi peneyarut dalam gerija, Roh Kudus ulih nenangka utai lalu mai kitai ngagai penyerakup. Dalam bab ke sama, Paul bejaku pasal “segempung magang dalam pengarap, sama sepenemu pasal Anak Allah Taala” (Epe. 4:13, NKJV). Utai dua iti nya bekaul. Ngembuan pengarap ti sama, pemereti pasal Bup Kudus ti sama, ti datai ari nemu Kristus enggau ajar Iya, nya meh utai ti penting amat ngambika kitai bisi penyerakup.

`Pemati ka diriempu ti baka ni ke ulih ngasuh kitai ngerunding orang bukai lebih manah agi ari kitai? Baka ni kitai belajar deka ngereja baka nya? Berapa lain kaul kitai enggau orang enti semua kitai idup nitihka ajar tu neh?`