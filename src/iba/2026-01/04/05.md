---
title:  Runding Kristus
date:   21/01/2026
---

Bisi sekali Muhammad Ali madah, “I am the greatest” [Aku paling hebat]. Ba bulan Ogos 1963, enam bulan sebedau iya menang gelar “heavyweight boxing champion” dunya, iya ngeluarka album rekod ke begelar “I Am the Greatest” [Aku paling hebat]. Enda bula, Ali, sigi siku atlet ti hebat, tang iya enda tau nyadika teladan ti tau dititihka kitai enti kitai deka ngembuan runding Kristus.

Bebida enggau Ali, Jesus idup nadai bedosa. Taja pen iya udah diuji “ngena semua macham chara baka kitai” (Heb. 4:15), Iya enda bedosa, dalam runding pen enda. Taja pia, Hebrews 5:8 madah, “Taja pen Iya Anak Allah Taala, Iya belajar ngasi ulih pemerinsa ti ditatka Iya” (NKJV). Pengasi Jesus ka peneka Apai Iya endang selalu sempurna. Nadai kala Iya enggai nunduk ngagai peneka Apai, taja pen suah utai enda ngemudah nya deka dikereja.

`Bacha Pilipi 2:5–8, ayat ti pemadu bekuasa sereta pemadu manah dalam Bup Kudus, ku mayuh orang. Nama ti ku Paul ngagai kitai dalam ayat nya? Nama implikasi jaku dia? Utai ke lebih penting agi, baka ni ku kitai deka nitihka [apply] prinsip-prinsip nya dalam pengidup kitai empu?`

Jesus, ti sebela enggau Allah Taala, ti endang Allah Taala, ukai semuti nyadi mensia tang nyadi ulun (doulou) lalu meri Diriempu nyadika piring genselan kena muai dosa kitai! Ba ayat bukai, Paul madahka Jesus udah nyadi “sumpah ungkup kitai” (Gal. 3:13). Allah Taala, ti Penengkebang kitai, udah mati datas regang ngambika Iya nyadi Penebus kitai mega, lalu kena ngulihka nya, Iya enda tau enda nyadika sumpah ungkup kitai.

Baka ni ku kitai deka berengkah masang runding kitai ngambika nyagam penemu ti disebut ditu? Lebih beguna ari nya, baka ni ku kitai deka ngereja utai ti diasuh ayat tu dikereja kitai, iya nya, ngambika ngembuan peneka ti deka ngemaruhka diri sereta bekorbanka diriempu ungkup pemanah ngagai orang bukai?

Ba tempat bukai, Jesus madah: “Orang ke pemadu besai ba bala kita deka nyadi kuli kita. Semua orang ke ngeninggika diri, deka dikemaruhka, lalu semua orang ke ngemaruhka diri, deka ditinggika” (Matt. 23:11, 12, NKJV). Ari mayuh segi, tu nyereminka utai ti diasuh Paul dikereja kitai mega dalam Pilipi 2:5–8.

Enggau jaku ke lebih agi nyemetak, ditu, Paul nyebut baru utai ke udah disebut iya dulu agi senentang “Anang ngereja utai semina berundingka diri empu aja, tauka beduduk ba ati ti deka ngenyumbungka diri” (Pil. 2:3, NKJV).

`Baka ni ku kitai patut nimbal [respons] ngagai utai ke udah dikereja Jesus ungkup kitai, baka ti disebut dalam Pilipi 2:5–8? Nama respons kitai ke tau dikumbai “chukup” tauka patut ngagai utai ti udah dikereja Jesus ka kitai, kelimpah ari meremi besugang ba mua Iya lalu nyembah Iya? Nama kebuah salah amat enti kitai ngumbai kereja badas kitai ulih nambahka utai ke udah dikereja Jesus ungkup kitai?`