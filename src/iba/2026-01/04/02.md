---
title:  Enda Beserakup di Pilipi
date:   18/01/2026
---

`Bacha Pilipi 2:1–3. Nama factor-faktor ti ngasuh enda beserakup di dalam gerija? Nama jaku ajar Paul kena mutarka penanggul tu?`

Tentu asa amat ati Paul lebuh meda gerija ti udah ditanam sereta dikerinduka iya amat nya diatu nyau besemekih sereta charut enggau pangan diri. Iya ngena jaku ti kering lebuh bejaku pasal penanggul tu. Sida nya ngeninggika diriempu tauka “tinggi ati ka diriempu” disalin ari jaku Greek, eritheia, ti sama dikena dulu agi dalam Pilipi 1:16, ti bejaku pasal raban sida ti ngelaban Paul di Rome laban deka ngeninggika diri lalu ukai amat deka ngerembaika pengawa Kristus.

“Ati ti ngeninggika diriempu” tu endang siti ari pengawa ti dikereja mensia (Gal. 5:20, NKJV) lalu, munyi ku James madah, “dia endur alai ati ti kepapas, enggau ati ti semina berundingka diri empu aja, dia meh endur alai penyarut enggau semua pengawa ti jai nyadi” (James 3:16, NKJV). Leka jaku Grika ti disalin nyadi “ngenyumbungka diri” ditu, semina dikena dalam ayat tu aja dalam Penyanggup Baru, tang dalam surat bukai ari luar Bup Kudus, iya mai reti sumbung ti puang, ti ngeninggika diri lebih ari ti patut tauka ke bendar. Paul ngena leka jaku ke sama kena ngajar orang Galatia: “Anang sumbung; anang nyemekih pangan diri; anang ngining pangan diri” (Gal. 5:26, NKJV).

Peratika chara kena mutarka penanggul nya, ku Paul:

1. Begempung enggau Kristus. Paul deka bekenaka teladan Kristus empu nyadika motivasi ti kuat.
2. Lantang laban Pengerindu Iya. Jesus mandangka pengerindu Tuhan lalu mesan kitai ngambika “rinduka pangan diri, baka Aku ke udah rinduka kita” (John 15:12).
3. Bekaul enggau Roh. Pembisi Roh Kudus ba kitai deka ngadaka kaul Kristen ti rapat baka ke dipeda dalam gerija ke terubah kelia (Kereja Rasul 2:42; banding 2 Kor. 13:14).
4. Nelap sereta siru. Kitai suah meda kualiti Tuhan tu dipandangka dalam pengidup Kristus (peda Matt. 9:36, Matt. 20:34, Mark 1:41) sereta diterangka dalam sempama orang Samaria ti manah (Luke 10:33) enggau anak ti tesat (Luke 15:20).
5. Pengasih. Kualiti tu, ti dipandangka Jesus mega, patut dipeda dalam pengidup bala penitih Iya (Luke 6:36).
6. Awakka kita sama sepenemu, rinduka pangan diri, besetuju sereta sebaka runding enggau pangan diri. Tu meh gambar ti chukup manah! Enggai nyadi lebih terang sereta lebih nyemetak ari nya jaku Paul nekanka pemesai guna penyerakup. Munyi ti deka ditunjukka Paul, runding ke patut dikembuan kitai nya meh runding ti “sebaka enggau runding Jesus Kristus” (Pil. 2:5).