---
title:  Tambah Penemu
date:   23/01/2026
---

“Semua pengerindu apai indai ti diturunka ari siti serak ngagai siti serak nengah alur ati mensia, semua lubuk penyiru ti tebuka dalam ati mensia, nya semina teritik ai ba ulu sungai enti dibandingka enggau ai tasik besai, lebuh dibandingka enggau pengerindu Allah Taala ti nadai batas sereta nadai nemu abis. Dilah nadai jaku kena nyebut iya; pen tauka pinsil enda ulih nulis iya. Nuan tau ngerunding iya tiap hari dalam pengidup nuan; nuan tau mansik Bup Kudus enggau rajin ngambika mereti pasal iya; nuan tau bekenaka semua kuasa enggau pengulih nuan ke udah diberi Allah Taala ngagai nuan, kena nuan nguji deka meretika pengerindu enggau pengasih Apai ti di serega; tang taja pia nadai nemu abis utai ti apin ditemu ngilah nya. Nuan tau belajar pasal pengerindu nya belama iya; tang, taja pia, nuan enda deka nemu enggau penuh pasal pemanjai enggau pemesai, penalam enggau peninggi, pengerindu Allah Taala ti udah meri Anak Iya ngambika mati ungkup dunya tu. Selama timpuh ti belama iya pen enda ulih mandangka iya enggau penuh. Tang, taja pia, lebuh kitai belajarka Bup Kudus lalu berundingka pengidup Kristus enggau pelan keselamatan, batang kenang [tema] tu deka tebuka ngagai pemereti kitai mayuh ke mayuh.”—Ellen G. White, Testimonies for the Church, vol. 5, p. 740.

“Lebuh kitai nerima latih, baka Moses nerima latih ba sekula Kristus, nama utai ti deka dipelajarka kitai dia?—ngambika kitai nyadi sumbung?—ngambika kitai berunding tinggi pasal diriempu?—Nadai jaku nya. Makin lama kitai belajar ba sekula tu, makin kitai deka nyadi lemah-lembut sereta baruh ati. Kitai enda patut ngumbai diri udah nemu semua utai ke patut ditemu. Kitai patut bekenaka pengelandik ke udah diberi Allah Taala ngagai kitai enggau jalai ti pemadu manah, ngambika lebuh kitai diubah ari orang ke tau mati ngagai orang ke enda tau mati agi, kitai enda deka ninggalka utai ti udah diulih kitai, tang utai nya deka ulih dibai kitai ngagai sepiak nyin. Selama timpuh ti meruan belama iya, Kristus enggau pengawa Iya ti nyelamatka kitai deka nyadi batang pelajar ti deka dipelajarja kitai.”—Ellen G. White, Manuscript 36, 1885.

**Tanya ti Deka Dipejuraika:**

`Baka ni chara nuan udah ngasaika diriempu pengamat bisi pengerindu Allah Taala nya? Di dalam kelas, bejaku pasal mayuh bengkah chara nuan udah nemu sereta ngasaika pengerindu Tuhan nya.`

`Nama reti ke bendar iya Jesus udah datai “ngena gamal mensia” (Pil. 2:7)? Bandingka Rome 8:3. Pejuraika ayat-ayat tu dalam senawah pangan diri.`

`Nama cabaran ti nanggul penyerakup ti ditapi gerija kita diatu? Nama-nama pen isu-isu nya, nama kebuah sikap ti sanggup ngemaruhka diri, lalu enda ngereja sebarang utai “beduduk ba ati ti deka ngenyumbungka diri” (Pil. 2:3, NKJV) nya jalai ti manah amat kena berengkah mutarka isu-isu nya?`