---
title:  Mai Semua Utai Bebaik
date:   19/02/2026
---

`Bacha Kolosi 1:19, 20. Nama pengawa bebaik ti datai nengah regang nya, lalu berapa komprehensif [pengeluas serangkung] iya?`

Paul nguna jaku Grika ti narit ati ditu kena iya nyimpulka penerang iya pasal Jesus, ti nunjuk pulai ngagai Apai, ke bisi disebut dalam Kolosi 1:12. Nya meh pemenuh Iya ti ngasuh Apai lantang meda nya bisi di dalam Jesus (banding Kol. 2:9). Nama “pemenuh” nya? John ngumbai nya meh mulia Apai, “ke penuh laban pengasih enggau pemendar” (John 1:14).

Tang, bepelasarka ayat tu, “pemenuh” nya nyerangkung mayuh utai. Iya mungkur pengidup Allah Taala ti bisi dalam Diriempu [self-existent] sereta kekal belama iya [eternal], sereta enggau kuasa Iya nengkebang sereta nengkebang baru. Iya ti pemadu penting, iya ngemesaika penemu-dalam Tuhan kena ngalahka dosa enggau pemati nengah chara ti pemadu enda ulih dirunding kitai—iya nya, regang. Lalu enggau nya, Iya ngubah objek ti pemadu ngemaluka nyadi siti saksi ti pemadu besai senentang pengerindu Iya ti meruan belama iya ungkup genap iku orang ke udah ditengkebang Iya. “Laban Allah Taala balat rinduka dunya, nya alai Iya meri Anak Tunggal Iya, ngambika genap iku orang ke arapka Iya enda mati tang bulih pengidup ti meruan belama iya” (John 3:16).

Semina siti aja jalai dosa ulih dialahka belama iya, lalu semua utai ke ulih dibai bebaik deka dibai bebaik, udah disimpulka dalam pemendar ti penuh mulia tu, iya nya: Allah Taala rindu—Iya rinduka seluruh universe, lalu Iya balat amat rinduka kitai dataika Iya sanggup begadaika semua utai kena nyelamatka kitai nengah pemati Kristus datas regang. Leka jaku Grika ungkup “dunya” nya meh kosmos, ti nyengkaum seluruh universe [alam semesta]. Paul bejaku pasal pemandang universal tu dalam konteks nitihka Kristus: “Kami udah dikeleseka [menjadi tontonan bagi] dunya [kosmos, universe], melikat enggau mensia” (1 Kor. 4:9, NKJV).

“Serega meda Kristus begantung datas regang nya, enggau pengabis penusah sereta alit ati. . . . Beduduk ari pengidup ti ngelaban Tuhan, Sitan enggau semua orang ke berakup enggau iya udah ngaga pengidup sida balat enda berharmoni enggau Allah Taala dataika pembisi Tuhan nya nyau nyadi api ti makai sida. Mulia Tuhan ti pengerindu nya deka munuh sida. Ba pun laya besai nya, sida melikat nya enda pahamka utai tu. . . .

“Tang enda pia iya lebuh laya besai nya nyau datai ba pengujung iya ila. Maya nya ila, pelan keselamatan Tuhan deka tembu, lalu perangai Allah Taala deka dipandangka ngagai semua utai ke bisi pemintar ke udah ditempa. . . .

“Maya nya, bala melikat deka merening enggau ati ti gaga ngagai regang Juruselamat nya. . . . Kristus Empu nemu enggau penuh asil korban ti digaga Iya datas Regang nya. Iya meda ke mua ngagai semua nya lebuh datas kayu regang nya iya ngangau, ‘Udah tembu.’”—Ellen G. White, The Desire of Ages, pp. 760–764.