---
title:  Kepala ke Tubuh
date:   17/02/2026
---

`Bacha Epesus 1:22 enggau Kolosi 2:10. [Penerang: Dalam Bup Kudus Iban, ayat dua iti tu nyebut Jesus nya diengkah “ari atas semua,” tang dalam English enggau Alkitab, Iya dikumbai “head” tauka “kepala”]. Nama reti “kepala” nya dalam ayat-ayat tu? Nama reti jaku Paul lebuh iya madahka Jesus nya “nyadi kepala eklisia” (Epe. 5:23)?`

Sigi biasa kitai ngena jaku ‘kepala’ nya dalam reti metaforik lebuh bejaku pasal orang ke nyadi tuai tauka pengiring. Kitai meda iya dikena sama baka nya dalam Penyanggup Lama enggau Penyanggup Baru. Peratika baka ni “kepala” nya dikena dalam ayat-ayat dibaruh tu:

1. Pemansut 18:25—"Moses milih orang ke landik ari semua orang Israel, lalu ngasuh sida nyadi tuai [kepala] megai orang mayuh, megai beribu, seratus, lima puluh, enggau sepuluh iku orang.”
2. Penyampau 31:26—“bala tuai [kepala] orang Israel” (ESV).
3. Ulang Adat 28:13—Tuhan deka ngaga Israel “nyadi pala, ukai nyadi iku” enti sida ngasika Iya.
4. Isaiah 7:8—“Laban kepala Siria nya meh Damaskus, lalu kepala Damaskus nya meh Resin” (disalin nitihka Alkitab Versi Borneo)
5. Hosea 1:11—“Orang Judah enggau orang Israel deka . . . milih siku tuai [kepala]” (NKJV).
6. Mikah 3:9—“Kita ti kepala suku Jakop enggau tuai bansa Israel” (disalin nitihka Alkitab Indonesia)
7. 1 Korint 11:3—“Kristus nyadi kepala semua lelaki.”

Baka nya meh Kristus, sebagai kepala eklisia meri tuai, pengiring, sereta nupi penyerakup enggau penumbuh-mansang gerija (peda Kol. 2:19).

`Bacha 1 Korint 12:12–27. Ditu mega Paul bejaku pasal gerija nya sebagai “tubuh.” Nama agi aspek gerija ke bukai dikenataika metafora [sempama] tu?`

Sama baka tubuh enda ulih idup enti nadai pala, lebuh bisi kereban tubuh lenyau tauka rusak, pengidup kitai deka lebih pedis agi. Suah kitai enda meda berapa penting siti-siti utai nya, dataika utai nya udah lenyau ari kitai.

`Enti nuan dipejal orang nyerahka sepiak kaki tauka seleka mata, ni ke dipilih nuan? Nama ti dipadahka nya ngagai nuan pasal berapa penting genap iku orang sebagai anggota gerija?`