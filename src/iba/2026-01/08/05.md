---
title:  Nyadika “Pun” (enggau Pengepun)
date:   18/02/2026
---

`Bacha Kolosi 1:18. Nama kaul entara idea pasal Kristus sebagai kepala enggau Iya sebagai “pun”?`

Dalam jaku Hebrew leka jaku ungkup kepala (roʾš) enggau pun (rēʾšît) nya bekaul. Terubah iya leka jaku ti kedua nya dikena dalam Bup Kudus, iya nya dalam Pemungkal 1:1, “Ba pun [rēʾšît] iya Allah Taala ngaga langit enggau dunya.” Jesus meh kepala ke mensia enggau ke gerija, ukai semina laban Iya ke udah nyadi mensia tang mega laban Iya meh ke Penengkebang.

Dalam jaku Grika, leka jaku ke pun (archē) bisi reti ke lebih luas agi. Ditu “pun” nya bejaku pasal Jesus ti nyadi endur ari ni gerija datai tauka pengepun ke gerija (Kol. 1:18), nya alai Iya nyadi Kepala iya, sama baka Iya ti nyadi “pun” tauka pengepun semua utai ti digaga.

Jesus nya ukai semina nyadi pengepun ari segi nempa dunya enggau gerija, Iya mega—nengah pengangkat Iya ari mati (Rom. 6:3, 4)—nyadi pengepun ke pengawa nengkebang baru semua utai. Laban upah dosa nya meh pemati, pemenang Iya ngalahka pemati mega mandangka pemenang Iya ngalahka dosa enggau kuasa Iya kena ngaga baru gamal Iya di dalam kitai. Semua tu mandangka nama kebuah iya dikumbai “anak ke terubah diangkatka ari mati” (deka meda reti “anak ti terubah diadaka” tauka “anak tuai,” peda pelajar hari Senin). Pengangkat Iya nya meh pengangkat ti ari atas semua pengangkat, taja pen Iya ukai orang ke terubah diangkatka ari mati (Moses meh orang ke terubah, nya kebuah antu Sitan berebut enggau Tuhan ke tubuh iya [Jude 9]). Enti nadai pengangkat Kristus nya, nadai mensia bukai ulih diangkatka ari mati.

Manah kitai, ditu, ngelansa baru semua kebuah ke diberi Paul alai Jesus nya ari atas semua [keunggulan]:

1. Iya meh pemandang ke pemadu manah ke Allah Taala ke enda ulih dipeda.
2. Iya meh ejen ti nengkebang semua utai.
3. Iya udah bisi sebedau semua utai bisi, lalu semua utai begempung di dalam Iya.
4. Iya meh kepala gerija, ti tubuh Iya.
5. Iya meh pengepun pengawa nengkebang enggau pengawa nengkebang baru.
6. Iya udah ngalahka dosa enggau pemati lalu ari nya udah bulih hak ngangkatka semua orang ke manggaika pengarap sida ba Iya sebagai Juruselamat.
7. Jesus endang udah bisi belama iya, tang diatu, ketegal semua kebuah tu, Iya udah nyadi Kepala semua mensia sereta nyadi Kepala gerija [eklisia].

`Nama utai ke mesti diubah nuan ngambika nuan ulih ngasaika enggau lebih manah agi ‘keunggulan’ Kristus dalam pengidup nuan empu?`