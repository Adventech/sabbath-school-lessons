---
title:  Anak ke Terubah Diadaka Ari Atas Semua Utai ti Digaga
date:   16/02/2026
---

Dalam Penyanggup Baru, genteran jaku “anak tuai” enggau “Aka Tuai” endang selalu iya bejaku pasal Jesus (peda Luke 2:7, Rom. 8:29, Heb. 1:6, P’dang. 1:5), nyengkaum dua kali iya disebut dalam Kolosi. Tang, taja pen iya tau bejaku pasal orang bukai, enda semesti iya orang nya anak ke dulu ada. Konsep Bup Kudus senentang “anak tuai” nya nekanka kaul ti spesel entara anak enggau apai iya, enda ngira tusun pengada iya. Pia mega, bisi kes anak lelaki ke biak agi nyadi lebih besai agi, baka: Isak, Jakop, enggau Josep, nyebut sekeda sida.

David, taja pen anak bunsu ari lapan iku anak lelaki, dichiri nyadi raja (1 Sam. 16:10–13), lalu nengah penulis masmur Tuhan madah, “Aku deka ngaga iya nyadi anak tuai Aku, ke bekuasa agi ari semua raja” (Mas. 89:27, NKJV). Iya mega madah ngagai Moses, “Israel nya anak lelaki Aku ti tuai” (P’sut. 4:22, ESV). Nya alai, ari segi reti nya, iya bejaku pasal ‘anak tuai’ tauka lumur satu ari segi penuduk tauka pangkat.

`Bacha Kolosi 1:15–17. Nama kebuah ke diberi Paul alai Jesus nya dikumbai “anak ke terubah diadaka ari atas semua utai ti digaga” (NKJV)?`

Enggau terang Paul ukai madahka Jesus nya orang ke terubah digaga. Iya ke bendar, Paul nulak penemu nya. Dua kali, ngena dua chara bebida, iya madahka Jesus nya ke udah ngaga semua utai. Semua utai udah digaga ulih Kristus, ka [tauka ungkup] Kristus (Kol. 1:16). Dalam kedua-dua kes nya, Jesus meh nyadi ejen ti dikena Allah Taala ngaga semua utai (peda mega Epe. 3:9, John 1:1–3, P’dang. 4:11).

Jaku Paul ditu sigi komprehensif amat. Semua reti nya semua iya—ari segi ruang [spatial] (serega enggau dunya), ari segi ontologi (dipeda enggau enda dipeda), enggau ari segi fungsi (penuduk diraja, menua ti dikuasa, pemerintah, kuasa). Jaku ti penudi nya biasa iya bejaku pasal sida melikat (peda Epe. 3:10, Epe. 6:12). Kena nentuka orang enda saru penemu pasal utai ti ku iya, Paul mega madahka Jesus endang udah bisi “dulu ari semua utai” (Kol. 1:17). Leka jaku Grika ti dikena ditu tau meri reti dulu ari segi pangkat enggau ari segi timpuh, tang dalam tiap kali Paul ngena iya dalam surat ti ditulis iya, iya bejaku pasal timpuh (peda, ke chunto, 1 Kor. 2:7, Gal. 1:17, Epe. 1:4).

Siti agi kebuah diberi Paul senentang ‘keunggulan’ Jesus iya nya “semua utai begempung dalam Iya” (Kol. 1:17, NET). Leka jaku Grika (synistēmi) reti nya, “mai begempung” tauka “nyerakupka.” Jesus meh faktor ti ngempung seluruh universe, ukai semina laban Iya udah nyadi Penengkebang tang mega udah nyadi Penebus.

`Allah Taala, ti Penengkebang nya, udah mati ka kitai. Nama ke ulih ditambahka kereja badas kitai ngagai nya? Nama kebuah penemu ti ngumbai kereja badas kitai ulih nambah ngagai utai ke udah dikereja Kristus ka kitai nya penemu ke busung?`