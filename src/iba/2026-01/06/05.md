---
title:  Pengarap Kristus
date:   04/02/2026
---

Anang kitai enda meda batang poin jaku Paul ditu. Bisi silih besai ke diasaika iya ba jalai ngagai Damaskus, ke endur pengidup lama iya ti bepelasarka adat nya udah disilih enggau pembisi Kristus Empu—“ngambika aku tau bempu Kristus, lalu diau dalam Iya” (Pil. 3:8, 9, NKJV).

`Jaku “diau dalam Iya,” iya nya, dalam Kristus, nya jaku ke amat narit ati. Bacha Epesus 1:4, 2 Kolosi 2:9, and Galatia 2:20. Bepelasarka ayat-ayat tu, nama reti jaku Paul nya, dalam runding nuan?`

Jaku Paul ti madahka diri diau dalam Kristus nya endang udah mayuh dipejuraika. Engka enda iran kitai meda, penerang ke pemadu manah pasal tu datai ari Paul empu: “Lalu Iya udah madahka ngagai kitai misteri peneka Iya, nitihka juluk ati Iya ti diletak Iya dalam Kristus, ti deka dipejalaika Iya ba maya ti patut, iya nya, ngempuruka semua utai ti di serega enggau di dunya, di baruh siku kepala, iya nya Kristus” (Epe. 1:10, NKJV). Sigi tu meh tuju ati Allah Taala ari terubah kelia. Lalu Paul madahka enggau terang baka ni iya deka dikereja: “Kita dalam Jesus Kristus, ke nyadi penemu-dalam Allah Taala, nyadi pengelurus, pengudus enggau penebus kitai” (1 Kor. 1:30, NKJV).

“Diau dalam Kristus” mungkur semua utai ti di sengkaum dalam pelan keselamatan kitai, berengkah ari pemintar spiritual kita tedani (penemu-dalam), ngagai maya kitai diitung lurus ulih pengarap (pengelurus), ngagai pengawa kitai ti nyediaka diri tama ke serega (pengawa pengudus), lalu pengujung iya lebuh maya kitai digaga mulia ba Penatai Jesus ti Kedua Kali (penebus). Keselamatan kitai nya endang pengawa Kristus aja ari pun sampai abis—ungkup kitai sereta dalam kitai. Nya alai, ari kitai bempu Kristus, kitai bisi semua utai ti diguna kitai.

`Bacha Pilipi 3:9. Bisi dua iti utai dibidaka Paul ditu. Nama utai dua iti nya, lalu nama kebuah bida nya penting amat selalu dikingatka kitai?`

Lebuh Paul nyau sedar ka utai tu, iya meda ngembuan “pengelurus diriempu” nya ke bendar iya ukai pengelurus ke betul laban adat enda ulih meri pengidup (peda Gal. 3:21, 22); semina Kristus aja ulih, nengah pengarap. Lalu nya pen ukai sebarang pengarap. Indah antu pen arap lalu getar-getar takut (James 2:19). Semina siti aja pengarap ti nyelamatka, nya meh “pengarap Kristus.” Semina pengarap Iya aja ke udah ngasi enggau penuh sereta ulih ngasi. (Leka jaku Grika ungkup pengarap, nya meh pistis, ke tau mega mai reti penaluk.) Nya alai, enti kitai diau dalam Kristus lalu Iya diau dalam kitai (Gal. 2:20), nya baru kitai idup ulih pengarap Iya nengah pengarap kitai ka Iya.