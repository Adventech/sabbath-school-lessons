---
title:  Semina Siti Aja Utai—Nemu Kristus
date:   05/02/2026
---

`Bacha Pilipi 3:10–16. Nama sekeda batang poin ti dikejakuka Paul dalam ayat tu?`

Udah tentu nadai bisi utai bukai ke lebih penting ari nemu Kristus, laban nya aja ti nyadika jamin kitai ba pengujung ila Iya deka nemu kitai lalu ngaku kitai ba mua Apai (peda Matt. 7:21–23; Matt. 10:32, 33). Baka ni ku kitai deka nemu Iya? Nengah Jaku Iya ti ditulis—macha iya lalu idup belalauka iya. Kitai enda ulih nemu Iya betunga mua baka sida murid Iya kelia. Tang, taja pia, agi meh sida gagal meretika jaku Iya, lalu nya nekanka ngagai kitai berapa kitai begunaka Roh Kudus ngiring kitai (peda John 16:13). Makin kitai nemu Iya, makin semak kitai deka datai ngagai Iya, laban kitai ngasaika “kuasa pengangkat Iya” (Pil. 3:10), ti ngangkatka kitai ngagai “pengidup ti baru” (Rom. 6:4, NKJV).

Siti agi jalai kitai ulih datai semak ngagai Kristus nya meh nengah kitai ti “sama enggau Iya ngasaika pemerinsa Iya” (Pil. 3:10, NKJV). Genap iti pemar ti ditapi, genap iti pemedis ti diasaika, deka nyaup kitai nemu sereta deka lebih agi beregaka utai ti udah diasaika Jesus ngarika kitai, sereta mega ngambika kitai ulih meretika Iya enggau utai ti dikedekaka Iya enggau lebih terang agi.

Jalai ti ketiga kitai ulih datai semak ngagai Kristus nya meh ari kitai ti “majak belanda terus ngagai adan” (Pil. 3:14, NKJV). Nama adan [tuju] nya kini? Iya nyalin seleka jaku ti semina bisi dikena ditu aja dalam Penyanggup Baru (skopos). Iya bejaku pasal adan [tauka garis penamat] dalam lumba enggau prais ti deka diberi ngagai pemenang. Paul madahka prais nya meh “kangau Allah Taala, ulih Jesus Kristus, ke mai aku ke serega” (Pil. 3:14, NKJV). Sama baka Kristus, nengah pemati enggau pengangkat, enggau peniki Iya pulai ke serega, Allah Taala mega ngangauka kitai ngambika nerima prais serega ti sama—iya nya pengidup ti meruan belama iya.

Ke diatu, bedau meh kitai bulih iya. Kitai bedau nyadi pemadu badas dalam reti sepenuh iya nyentuk ngagai maya “tubuh kitai ti lemi tu,” diubah “ngambika iya nyadi sebaka enggau tubuh Iya Empu ti bemulia” (Pil. 3:21, NKJV). Tang ari nemu Iya sereta minta Iya bisi dalam pengidup kitai tiap hari, kitai majak ke mua ngagai tuju ti deka enggau naka alah kitai nyadi baka Jesus tiap hari, diatu. Tu meh “utai ti siti aja” ti dituju Paul, mega. Baka orang ke belumba belanda (peda 1 Kor. 9:24–27), kitai enda pedulika utai ke udah ditujah kitai tauka sapa orang ke entudi kitai. Fokus kitai ba siti aja utai ke di mua kitai—iya nya prais serega ti nganti kitai. Gambar iya terang amat ditu: orang ke belanda nya fokus penuh ngagai adan, enggau pengabis tulang enggau pengering iya penapat-inat nuju adan.

`Dalam pejalai nuan enggau Tuhan, nama kebuah penting amat nuan enda selalu malik ke belakang, ngagai dosa enggau pengenda-mujur nuan, tang malik ke mua ngagai utai ke udah disemayaka ngagai nuan diatu dalam Kristus?`