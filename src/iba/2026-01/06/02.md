---
title:  Rami, Gaga Dalam Tuhan
date:   01/02/2026
---

`Bacha Pilipi 3:1–3. Nama jaku ti positif enggau ti negatif dipansutka Paul ditu, lalu baka ni ku seduai nya bekait? Nama jaku iya pasal orang ti arap ditu?`

Paul berengkah enggau jaku ke positif amat nyau baka ti deka nyimpulka surat iya ditu. Tang iya bedau tembu. Iya pulai baru ngagai siti ari batang randau [tema] surat iya: rami, gaga dalam Tuhan. Lalu iya deka meri beberapa iti kebuah ditu. Ke pemadu penting, kitai enda tau enda manggaika pengarap kitai ba Kristus, ukai ba diriempu: Kitai gaga tauka “temegahka diri dalam Jesus Kristus, lalu enda manggaika diri ba utai ti dikereja ba tubuh” (Pil. 3:3). Sapa diantara kitai, ke kala dalam chara tu tauka nya, belajar enggau chara ke pedis pasal enda manggaika pengarap kitai ba mensia?

Jaku tangkan ti keras “Bejaga” (dikena tiga kali) dalam ayat tu, nadai ditemu ba tempat bukai dalam Bup Kudus. Udah tentu, orang Pilipi, nemu amat bahaya ti dikejakuka Paul ditu. Jaku tangkan nya ukai pasal tiga bengkah penanggul, tang bejaku pasal seraban pengajar ti pelesu ke dikejakuka ngena tiga bengkah chara.

Orang ke jai tauka nadai beagama kekadang digelar “ukui” (Pil. 3:2; banding Mas. 22:16; Isa. 56:10; Matt. 7:6; 2 Pet. 2:21, 22). Pengajar ke pelesu tu tau mega dikumbai “pengereja penyai.” Sida mega digelar “orang ke besayatka tubuh” (Pil. 3:2, NKJV) laban, baka ti di Galatia enggau ba endur bukai, sida tu meh orang ke deka majakka pengawa betutus ba orang bansa bukai ke deka nyadi Kristen, ngelaban atur ke dipesutujuka Kunsil Rasul [Apostolic Council] (peda Kereja Rasul 15).

Utai ti narit ati ditu, iya nya bisi siti chara mutarka cabaran spiritual tu, nyengkaum pengerembai ajar ti salah tauka pelesu nya, iya nya enggau chara “rami, gaga dalam Tuhan” (Piil. 3:1; banding Pil. 4:4).

Sebarang utai ti dikegagaka kitai deka meri kitai pengaga. Allah Taala rinduka kitai gaga, lalu Bup Kudus nya nyadika buku panduan kena ngulihka pengaga ti meruan. Tu nyengkaum nerima pengasih Allah Taala (Mas. 31:7); manggaika pengarap kitai ba Iya (Mas. 5:11); nerima berekat keselamatan [pengelepas] (Mas. 9:14); belalauka adat Allah Taala nyadika jalai pengidup kitai (Mas. 19:14), ke nyengkaum hari Sabat (Isa. 58:13, 14); arapka Jaku Iya (Mas. 119:162); ngemesaika bala anak ke nangika Tuhan (Jaku-dalam 23:24, 25).

`Pengidup tau amat nyadi pedis ungkup semua kitai, enda ngira berapa manah gaya utai ke nyadi diatu. Tang, taja pen utai enda berapa manah dalam pengidup nuan diatu, nama utai ke ulih sereta patut dikegagaka nuan diatu? Nama ke nagang nuan ngereja nya diatu deh?`