---
title:  Tambah Penemu
date:   06/02/2026
---

“Sapa ti deka nempa perangai ti kering sereta segala, sapa ti deka nyadi orang Kristen ti tegap, iya enda tau enda meri semua sereta ngereja semua ungkup Kristus; laban Penebus nya enda deka nerima pengarap enggau sembah ti bebagi. Iya mesti belajarka reti nyerahka diri tiap hari. Iya mesti belajarka jaku Allah Taala, ngambika nemu reti iya lalu ngasika ajar iya. Nya baru iya deka ulih nyapai stended pemanah Kristen. Tiap tiap hari Allah Taala bekereja enggau iya, ngemanahka perangai iya ngambika iya ulih tan lebuh timpuh penguji ti penudi datai. Lalu tiap tiap hari orang ke arap nya ngereja ba mua mensia enggau melikat siti eksperimen ti pemadu besai, ti deka nunjukka utai ke ulih dikereja injil ngagai mensia ke udah labuh kedalam dosa.”—Ellen G. White, The Acts of the Apostles, p. 483.

“Sida ke nganti penatai Pengantin Lelaki nya patut madah ngagai orang, ‘Peda, tu meh Allah Taala kita.’ Panchar penampak pengasih ti penudi, pesan pengasih ti penudi ti deka diberi ngagai dunya, nya meh pemandang perangai Iya ti penuh pengerindu. Bala nembiak Allah Taala deka mandangka mulia Iya. Dalam pengidup enggau perangai sida empu, sida deka mandangka utai ke udah dikereja pengasih Allah Taala ke sida.

“Penampak Matapanas Pengelurus deka bepanchar dalam kereja badas—dalam jaku pemendar enggau kereja ti kudus.”—Ellen G. White, Christ’s Object Lessons, pp. 415, 416.

**Tanya ti Deka Dipejuraika:**

`Perunding dalam ke agi senentang begaga ati dalam Tuhan. Peratika ditu iya enda bejaku pasal begaga ati dalam penguji tauka penusah (taja pen nya ajar Bup Kudus mega) tang begaga dalam Tuhan. Nama kebuah penting amat kitai seruran ingatka Tuhan, pemanah Iya, kuasa Iya, pengerindu Iya, enggau keselamatan Iya? Baka ni ku ngereja baka nya tau amat meri penguntung besai ngagai nuan lebih agi lebuh nuan betapi enggau penguji enggau pemar ti tetap deka nyadi dalam pengidup nuan?`

`Peratika baka ni genteran jaku diatas nyin bejaku pasal peranan pengasih ti ngasilka “kereja badas” ti dikereja kitai sebagai orang Kristen. Nama kebuah fungsi pengasih tu penting amat lebuh kitai nganti penatai Jesus ti enda lama agi? Reti nya, taja pen kitai ukai diselamatka ketegal kereja badas kitai, kati amat ka kitai deka diselamatka enti kitai nadai bisi kereja badas?`

`Perunding dalam ka agi penemu ti enda ngasuh kitai manggaika pengarap kitai ba mensia. Nama reti nya kini? Nama kebuah kitai enda patut manggaika pengarap kitai dia? Enda ka tubuh mensia nya pemeri ari Allah Taala?`