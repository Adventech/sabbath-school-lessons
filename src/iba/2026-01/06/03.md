---
title:  Pengidup Paul ke “Dulu Suba”
date:   02/02/2026
---

Utai tu endang suah nyadi dalam pengalaman orang ke baru nyadi Kristen, iya nya, iya deka ngerunding pengidup iya ari segi pengidup sebedau iya nerima Jesus enggau sapengudah iya nerima Jesus, baka ti dikereja Paul dalam Pilipi 3. Taja pia, betul tauka salah, kitai kekadang bejaku pasal orang ke ukai Kristen nya sebagai “orang ke manah,” lalu, enti disukat ngena stended dunya, mayuh meh sida nya manah. Tang, bida iya, enti disukat ngena stended Allah Taala, nadai bisi siku orang ke manah, nyentukka orang Kristen pen enda.

`Dalam Pilipi 3:4–6, Paul nunjuk ngagai mayuh utai dalam pengidup iya ti ngasuh iya temegah dulu suba. Nama sekeda utai nya? Nama jaku nuan pasal “pemanah” dalam pengidup nuan empu (suba enggau diatu)?`

Paul meri bida ti terang amat entara orang Judah ke arap tang ngerembaika ajar ti pelesu enggau orang arap ke enda ditutus tang bepanggai penuh ba Kristus ungkup keselamatan sida lalu enda manggaika pengarap sida ba kereja badas mensia baka pengawa betutus (peda Heb. 6:1, Heb. 9:14; banding Rom. 2:25–29). Taja pen pengidup Paul ke dulu suba tau ditemegahka sereta tau dipuji bala orang Judah ke bukai, nadai siti utai nya ulih meri iya salamat. Iya ke bendar, sida nyadi penanggul laban sida nya ngemutaka mata iya ke ngasuh iya enda meda diri begunaka Kristus.

Paul ukai semuti ditutus—iya digelar “orang hari ti kelapan”, reti nya, iya endang anak lelaki bansa Israel ti enggau bempuka sempekat, lalu udah ditutus ba hari ti kelapan. Nambahka nya, iya peturun Benjamin, ke bempu menua ke nyengkaum sekeda nengeri ti pemadu penting di menua Israel. Paul ukai semina nemu jaku Hebrew tang, sebagai nembiak ti belajar dibaruh Tuai Gamaliel (Kereja Rasul 22:3, Kereja Rasul 26:4, 5) iya mega orang Parisi, lalu ngembuan penemu ti dalam pasal adat enggau baka ni adat nya patut dititihka, nitihka adat tradisi sida.

Paul beamai-amai ngeringka adat dataika iya nyau beperinsaka gerija laban iya ngumbai gerija nyau ngancham jalai pengidup orang Judah, ti dalam runding iya belalauka letak adat. Utai ke narit ati ditu, iya nya, taja pen iya “nadai bepenyalah” ari segi “pengelurus” ti diletak mensia, Paul nyau sedarka adat nya jauh lebih dalam sereta lebih minta ari ti ulih disagam iya, lalu enti nadai Kristus iya deka disalah sereta diukum adat nya.

`Bandingka Rome 7:7–12 enggau Matthew 5:21, 22, 27, 28. Nama poin ti penting ke sama disebut Jesus enggau Paul pasal adat nya, lalu nama kebuah “pengarap ke Kristus” (Pil. 3:9, NKJV), lalu ukai adat nya, ke nyadi siti-iti penatai pengelurus? Perundingka iya baka tu: Berapa manah nuan ulih ngintu adat, sekurang iya munyi ti dipadahka Jesus ti patut dikereja nuan?`