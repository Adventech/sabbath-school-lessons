---
title:  Utai ke Penting
date:   03/02/2026
---

Baka ti dipelajarka kitai kemari, utai ti ngasuh Paul temegah dulu suba ke bendar iya ngempang iya ari pengarap laban sida nya ngemutaka mata iya dataika iya enda meda diri begunaka Kristus. Paul ngena jaku orang bedagang, pasal untung enggau rugi, itungka “bup kira-kira spiritual” iya kena iya bejaku pasal pengidup roh iya sebedau iya nerima Kristus. Taja pen kitai enda rindu berunding mayuh pasal iya, genap iku kitai mensia mega bisi “bup kira-kira spiritual” kitai. Dulu agi ari nya, bup kira-kira Paul disukat ngena nilai orang Judah maya jeman nya lalu ukai ngena nilai Bup Kudus baka ti diajar Jesus.

Sapengudah iya nyadi Kristen, bup kira-kira spiritual iya berubah gamal laban skala nilai iya udah balat berubah, ari “mata duit” pengarap Judah ngagai “mata duit serega.”

“Iya ke nurun ari serega aja ulih bejaku pasal serega, sereta bejaku enggau betul pasal utai ti ngaga mata duit serega, ke endur Iya udah ngechop gambar enggau tulis Iya. Iya nemu bahaya ti nuntung sida ke kebuah Iya datai laban deka ngangkatka sida ari pengidup ti merinsa, lalu ngengkah sida ba tempat tinggi ngimbai penuduk diraja Iya. Iya nunjuk ngagai sida bahaya dalam pengawa sida ti rinduka utai ti nadai guna sereta bahaya. Iya ingin nguingka runding sida ari utai dunya ngagai utai serega, ngambika kitai enda masau timpuh, talenta, enggau peluang, ba utai ti sia-sia magang.”—Ellen G. White, in The Advent Review and Sabbath Herald, July 1, 1890.

Dalam dunya pengarap orang Judah ba abad ti keterubah kelia, Paul jampat angkat nyadi bintang ti tebilang, nyentuk ngagai siti hari mata iya nyadi buta dibanchak mulia Jesus ba jalai ngagai Damaskus (Kereja Rasul 9), nya baru mata spiritual iya digaga betul, lalu iya ulih meda utai enggau terang udah nya.

`John 9 nusi pasal siku agi lelaki ke buta lalu udah nya meda Jesus enggau terang. Jesus madahka diri udah datai ngagai dunya tu “ngambika orang ke buta, meda, lalu orang ke meda, buta” (John 9:39, NKJV). Baka ni ku prinsip tu ulih dikena tauka nyadi dalam pengidup nuan empu?`

Kati bisi utai bukai ke lebih berega agi ari pengidup ti meruan belama iya di serega enggau di dunya ke baru ila? Taja pia, nilai tauka utai ti berega ku dunya tu udah ngemutaka mata mayuh mensia ngagai pengamat tu. Nilai tauka utai ti dianggap dunya berega ditu (peda Matt. 13:22; Luke 4:5, 6; 1 John 2:16) endang semampai belaban enggau utai ti berega di serega—iya nya, begamal baka Kristus sereta nyawa ti selamat.

`Dunya ulih ngasuh mata kitai buta ngagai pemendar spiritual enggau ngagai utai ti amat penting. Nama rasia tauka kunchi kena ngelekatka mata kitai fokus ba utai ti amat-amat penting?`