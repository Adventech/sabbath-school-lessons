---
title:  Ayuk Tauka Utai ti Bendar?
date:   04/03/2026
---

`Bacha Kolosi 2:16–19. Nama amalan orang Judah-Kristen ti dikejakuka Paul ditu?`

Sampai sehari tu pen, bala skolar mengkang enda setuju senentang nama isu-isu ke bendar ti dikejakuka Paul ditu. Utai ke ulih ditemu kitai enggau tentu iya nya surat Paul empu meri penerang ke chukup senentang isu-isu ke ngasuh orang Kristen enggau orang Judah bebelah-bagi dalam gerija ke tebal agi diisi orang bansa bukai (Kol. 2:13). Utai ke nyadi ditu, iya nya, orang Judah ti nyadi Kristen mejal orang Kristen bansa bukai ngereja utai tauka nitihka atur ke enda perlu dikereja tauka dititihka sida.

Nyata Kolosi 2:16 ngerintaika beberapa bengkah amalan orang Judah ke terus dikereja sida sapengudah sida nyadi Kristen. Tang, elemen [pekara] ke didalam Kolosi 2:18 tu sigi ngam dalam konteks ke sama. Jesus mantahka pengawa sekeda tuai pengarap ke pura-pura baruh ati (ke chunto, peda Matt. 6:1, 5, 7, 16). Ari gulung surat ke ditemu di Qumran, kitai meda bisi sekeda orang Judah nyembah melikat. Nya alai, isu-isu ke nyadi penanggul ke ditunga Paul di Kolosi nya, udah tentu mega nyadi penanggul ke ditunga iya ba tempat bukai.

Kedungka Kolosi 2:16 tu suah amat disalah paham orang, penting amat kitai meratika iya enggau lebih silik agi. Peratika bala poin tu:

Ari Paul ti ngena jaku “nya alai” reti nya jaku iya ditu nyimpulka utai ke udah dikejakuka iya ari tadi. Dulu ari nya, iya udah bejaku pasal enda agi beguna deka betutus ba batang tubuh laban betutus ati tauka ubah ti nyadi di dalam ati nya utai ke lebih penting (Kol. 2:11–15).

“Utai ti diempa tauka diirup” nya bejaku pasal piring pemakai enggau utai irup ke dibai orang Israel ngagai Kaaba.

Jaku ti nyebut “pasal gawai tauka bulan baru, tauka pasal hari Sabat” (Kol. 2:16, NKJV) ditu, nyata nunjuk ngagai Hosea 2:11, ke endur tusun ke sama pasal hari besai upacara [ceremonial] disebut, ti nyengkaum hari besai [gawai] sabat (peda chunto, Adat Lewi 23:11, 24, 32).

Utai ti penting kena kitai meretika ayat tu meh penerang ke diberi Paul empu: iya nya, “Semua utai nya semina ayuk utai ti deka datai, tang utai ti bendar diempu Kristus” [tauka, utai ti bendar nya meh Kristus] (Kol. 2:17, NKJV). Hari besai tauka gawai-gawai ceremony nya, baka piring genselan, semua nunjuk ngagai pengawa ti dikereja Kristus (peda 1 Kor. 5:7, 1 Kor. 15:23). Tang, hari Sabat ba hari ti ketujuh nya, lain; iya dipunka ba Eden, sebedau dosa bisi, sereta lama udah bisi dulu ari piring genselan ceremonial ti dikena dalam rumah Kaaba; nya alai, iya ukai ayuk ke tau dilenyauka udah lepas regang nya.

`Taja pen isu dalam ayat tu ukai pasal hari Sabat ba hari ti ketujuh, baka ni kitai tau ngasika jaku ajar Paul pasal enda ngakim orang?`