---
title:  Enti Aku Mati, Aku Untung
date:   12/01/2026
---

Enggai ka nuan empai nemu, semua kitai tu, sebagai orang ti arap lebih agi, benung terlibat dalam Laya Besai nya, ti benung nyadi ngelingi kitai, enggau, di dalam kitai mega. Semua kitai, bisi aja jalai, ngasaika pengamat laya besai nya, lalu kitai deka tetap ngasaika iya nyentukka hari kitai mati, ni maya enggau ni baka iya nyadi.

`Bacha 2 Korint 10:3–6. Beduduk ba nama perang spiritual kitai nya, lalu nama senyata kitai?`

Senyata spiritual ke pemadu munuh nyawa nya meh idea [penemu] ke manah enggau ke jai. Senyata ti dikena Sitan nya meh bantah-memantah, mudi-memudi [khianat], malu-ngemalu, takut-ngenakut, tekan ari pangan ti serambau, enggau mayuh senyata bukai ti bansa nya, ti enda patut sekali dikena orang Kristen. Sebaliknya, kitai patut ngena pengerindu, pengasih, pemaik, pementas, pengeliat ati, penelap, enggau penagang diri. Senyata kitai ke pemadu besai, enti dikena enggau betul, nya meh “Jaku Allah Taala” ti didalam jari Roh Kudus (Epe. 6:17, AMP), laban semina Allah Taala aja ke ulih ngenataika pemendar ke dalam ati orang. Kitai semina nyadika pekakas ti dikena Allah Taala ngulihka tuju Iya.

`Bacha Pilipi 1:21, 22. Baka ni ku kitai meretika poin jaku Paul ditu, lebih agi dalam konteks laya besai nya?`

Laban perang tu spiritual, dia deh kitai terlibat dalam perang penemu [idea] enggau nilai. Taja pia Kristus udah menang ungkup kitai datas kayu regang, lalu seagi-agi kitai besambung terus enggau Iya, kitai nadai ulih alah, taja pen kitai mati dibunuh. Paul nyerahka pengidup diri ngagai nama aja utai ti nyadi ngagai iya di dunya tu, taja pen utai nya enda adil, laban iya manggaika pengidup enggau masa depan iya ba kort ke lebih tinggi agi.

Sebagai orang Kristen, kitai enda patut kelalu belaban ngulihka hak kitai, tang lebih agi belaban ka utai ti betul. Iya ukai pasal “pengering ngaga pemetul,” tang “pemetul ngaga pengering.” Nunduk ngagai peneka Allah Taala nya meh utai ti chukup manah; iya ke bendar, semina nya aja meh jalai kitai deka menang dalam perang ti ditapi kitai tu. Jesus meh teladan ti pemadu manah senentang nunduk ngagai peneka Allah Taala, baka ti deka dikerandauka Paul dalam Pilipi 2.

`Baka ni jalai nuan, diatu, udah ngasaika pengamat bisi laya besai nya? Baka ni ku nuan deka bulih pengibur enggau pengering ari nemu Kristus udah bulih pemenang ungkup kitai?`