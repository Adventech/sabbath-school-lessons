---
title:  Kukuh Dalam Penyerakup
date:   14/01/2026
---

Sampi Jesus ti penudi ungkup bala murid Iya nya ngundan siti tema, iya nya: penyerakup. Jesus merening ngilah regang ngagai maya iya ti deka begulai baru enggau Apai Iya sereta enggau kitai: “Apai, Aku mega dekaka sida ke udah diberi Nuan ngagai Aku, begulai enggau Aku ba endur alai Aku diau, ngambika sida meda mulia Aku ti udah diberi Nuan ngagai Aku” (John 17:24, NKJV). Jesus besampi ngambika Apai nyaga sida nembiak Iya “ngambika sida nyadi siku, baka Tua ke endang siku.” (John 17:11, NKJV). Iya mega nekanka pemerat akibat enti sida enda beserakup—nya deka nyadi kebuah mayuh orang enggai arap. Dua kali dalam sampi ti pandak tu Jesus nekanka penyerakup kitai enggau Iya enggau Apai Iya “ngambika dunya arap” lalu “nemu Nuan udah ngirumka Aku” (John 17:21, 23, NKJV).

`Bacha Pilipi 1:27 lalu banding enggau John 17:17–19. Nama ku jaku Jesus enggau Paul ditu ke enda tau enda bisi ngambika bisi penyerakup dalam gerija?`

Leka jaku Grika dalam Pilipi 1:27 ti disalin nyadi “kita enda tau enda idup nitihka ajar” nya meh politeuomai, lalu reti iya “idup baka peranak menua”—ukai peranak sebarang menua di dunya tu, tang peranak menua serega. Jaku ajar Jesus dalam Khutbah Iya ari atas Bukit nya udah meri kitai gambar ti terang pasal nama reti nyadi anak Apai kitai ti di serega sereta nyadi peranak perintah Iya: seranta dalam roh, baruh ati, lapar sereta auska pengelurus, kasihka orang, tuchi ati, bebaikka orang, nguingka kuyu ti sepiak, rinduka munsuh, merekat orang ke nyumpah kitai, ngereja pemadas ngagai orang ke begedika kitai. Disebut ngena jaku pandak, “ngereja utai ti lurus, seruran ngayanka pengerindu, lalu diau begulai sejalai enggau Allah Taala kitai enggau ati ti baruh” (Mikah 6:8).

Tusah kitai deka pedis ati ngagai orang ke baka nya, enda iya? Kekadang kitai bisi ensiban ati ngagai orang ke dipeda kitai baka ti kelalu manah. Engka bisi ati kitai deka ngaga orang baka nya nyadi mit ke agi tauka ngiga pengelemi sida kena kitai nunjukka sida nya enda ngemanah ke dipeda nya, semua nya ngambika kitai ulih ngasaika manah agi pasal diriempu. Ari ke ngereja baka nya, lapa kitai enda nunjukka berapa rindu, berapa nelap, berapa kasih, enggau berapa baruh ati kitai tau nyadi neh?

Ellen G. White bejaku pasal orang ke “rinduka dunya enggau penguntung iya lebih ari sida rinduka Allah Taala tauka pemendar.”—Testimonies for the Church, vol. 5, p. 277.

Suah orang enggai beserakup dalam gerija ketegal ati ti sumbung. “Lebuh orang ngembuan ati ti sumbung lalu ngemeranka pengingin dunya, roh Kristus ninggalka gerija, lalu ati ti betapat, ti beserekang, datai, ke ngujungka penyarut nyadi ti deka ngelimpang sereta ngelemika gerija.”—Testimonies for the Church, vol. 5, pp. 240, 241.

Nya alai, penting amat kitai belajarka pemaruh ati enggau pengelemi ati ti ditunjukka Jesus ngagai kitai! Tentu gerija kitai deka lain amat ari ke diatu, enda iya?