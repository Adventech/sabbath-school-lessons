---
title:  Bisi Pengarap Ati
date:   13/01/2026
---

`Bacha Pilipi 1:23, 24. Nama reti jaku Paul lebuh iya madah enti iya “ninggalka pengidup tu, lalu begulai enggau Kristus” nya “lebih manah agi”?`

Ari kelia-lia mensia udah balat amat charut penemu pasal ayat tu. Dalam ayat ti dipelajarka kitai minggu tu, Paul bejaku pasal bida entara idup enggau mati. Orang Kristen idup ungkup Kristus lalu bisi ga ke mati ungkup Iya. Ari segi tu pemati nya “untung” laban kesaksian kitai deka nyadi lebih kuat sereta ngasi agi (Pil. 1:21). Udah tentu orang nya chukup arap nya alai iya sanggup mati ke utai ti dikarapka iya nya.

Tang kitai mesti ingat orang ke mati nya endang amat mati. Sida “nadai nemu utai.” Sida belelak dalam pendam nganti hari pengangkat datai (peda Pengajar 9:5; John 5:28, 29). Nya kebuah Jesus bejaku pasal Lasarus, ke udah mati nya, “Pangan kitai Lasarus udah tinduk, tang Aku deka kin lalu ngerak iya” (John 11:11).

Enti amat, lebuh orang mati, orang nya terus pulai ke serega, baka ni ku penyadi Lasarus neh. Udah empat hari tudah Lasarus ‘enjoi’ diau di serega din, lalu datai melikat mai berita “jai” ngagai iya: “Sori, Lasarus, Jesus ngangauka nuan pulai baru ngagai dunya kin. Nuan enda tau diau ditu.”

Lebuh kitai nitihka ajar ti salah nya datai ke ujung, kitai deka meda berapa salah iya. Pemati nya baka tinduk ti jenak ke endur Jesus deka ngerak dani sida ti taluk nitihka Iya lebuh Penatai Iya ti Kedua Kali ila; lalu maya nya, begulai enggau orang selamat ke agi idup, sida deka ditanggung keatas lalu dibai ke serega ngambika sida diau begulai enggau Jesus din belama iya (peda 1 Tes. 4:16, 17).

Jaku Paul ti madahka diri “deka ninggalka dunya tu” ngambika begulai enggau Kristus reti nya begulai enggau Kristus dalam pemerinsa enggau pemati Iya (2 Tim. 4:6) ngambika iya “diangkatka idup baru ari mati” (Pil. 3:11, NKJV). Pia mega, iya udah tentu nemu mata iya deka pejam dalam pemati lalu utai ti deka ditemu iya udah nya, ti nyadi dalam sekelip mata, nya meh iya deka meda Jesus, ti deka ngambi iya, enggau semua umat Allah Taala, lalu mai sida ngagai tempat ti udah disediaka Jesus ungkup semua orang ti rinduka Iya (John 14:3, 1 Kor. 2:9).

Taja pen iya sanggup mati ungkup Kristus, Paul nemu lebih manah agi ungkup orang Pilipi enti iya “mengkang idup” (Pil. 1:24, NKJV). Tang, ungkup orang Kristen, sekalika lebih manah agi idup ungkup Kristus tauka mati ungkup Iya, nya utai ke enda mudah deka disaut. Ungkup Paul iya “enda nemu jalai milih utai ari utai dua bengkah nya” (Pil. 1:23, NKJV), sekalika deka mengkang idup tauka belelak dalam pendam.

`Sekali agi, taja nadai orang ingin deka mati, kala nuan berundingka baka ni, lebuh maya nuan mati, utai ti ditemu nuan udah nya, nya meh penatai Jesus ti kedua kali? Baka ni ku runding nya ulih nyaup nuan meretika jalai runding Paul ditu?`