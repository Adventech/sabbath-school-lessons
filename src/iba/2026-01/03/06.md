---
title:  Beserakup Sereta Enda Takut
date:   15/01/2026
---

`Bacha Pilipi 1:27–30. Baka ni ku penyerakup enggau “bebendar bekereja ke pengarap ti dibai Berita Manah” nya bekaul enggau pengenda-takut?`

Strategi Sitan nya meh memechah-belah sereta ngalahka. Bepechah-belah mai pemati. Jesus madah, “enti ruang bilik bepechah-belah ngelaban diri empu, ruang bilik nya enda tan” (Mark 3:25, NKJV). Gaga amat ati Sitan enti kitai enda ingatka prinsip ti penting tu. Penyerakup kitai beguna amat ngambika kitai ulih bejalaika tugas kitai sebagai gerija nubuatan Bup Kudus ti penudi (P’dang. 12:17), ti merita “injil ti meruan belama iya” ngagai “semua orang ke diau di dunya, ngagai semua bansa, raban bansa, jaku enggau menua” (P’dang. 14:6). Laban penyerakup tu beguna amat kena kitai bejalaika pengawa nusui berita ti udah diberi Allah Taala ngagai kitai, lalu sampi Jesus dalam John 17 nekanka pemesai “pemendar” ti didalam Jaku Allah Taala nya sebagai siti ari kunchi ti pemadu penting ungkup penyerakup (John 17:17, 19), berita tauka pesan ti dibai kitai nya enda ulih diseraraka ari misi kitai tauka penyerakup kitai. Sida tiga tu bediri sama-sama tauka runtuh sama-sama. Enti siti ari kunchi tu nadai, kitai enda ulih mujur. Tang, enti semua sida tiga nya bisi, kitai nadai kebuah takut. Kitai enda ibuh “takutka munsuh” kitai (Pil. 1:28, NKJV). Munsuh kitai Sitan nya udah alah. Taja pen kitai dibunuh ketegal pengarap kitai, nadai utai ulih “ngemediska kita enti kita ransing ati ngereja utai ti badas” (1 Pet. 3:13, NKJV). Antu Sitan nadai kuasa nagang pemansang pemendar Allah Taala.

`Bacha ayat-ayat Bup Kudus tu lalu ringkaska batang randau [tema] sida: Matthew 10:38, Kereja Rasul 14:22, Rome 8:17, 2 Timoti 3:12.`

Pengidup dalam dunya ti bedosa tu endang pedis, nyengkaum orang ke “pemadu manah” ari entara kitai. Jop nya siku orang ke lurus; nyentukka Allah Taala Empu madahka “Iya tu orang ke badas sereta lurus, nangika Allah Taala sereta enggai ngereja penyai” (Jop 1:1, NKJV). Tang, taja pia, dalam siti hari, pengerusak ninggang iya enggau sida sebilik. Sapa orang ke enda nemu, sekalika ari pengalaman diriempu tauka ari meda utai ti nyadi ngagai orang bukai, pengidup kitai di dunya tu, baka ke meinggil-inggil ba tisi tebiang, lalu kitai enda nemu ni maya kitai labuh ari nya? Semua kitai kala ngasaika pemerinsa. Tang, ba pengujung iya, lebih manah kitai merinsa ketegal Kristus ari ti merinsa ketegal utai bukai.

`Nama pengadang, nama pengibur, ke patut dikembuan kitai dalam pemerinsa kitai, sebagai orang Kristen?`