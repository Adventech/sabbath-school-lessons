---
title:  “Kristus Seruran Dimuliaka”
date:   11/01/2026
---

`Bacha Pilipi 1:19, 20. Nama ti dikarapka Paul deka nyadi ari pemutus pechara iya? Nama utai ti dikira iya lebih penting agi ari diri ti diputuska nadai penyalah?`

Taja pen Paul tu ukai orang penjenayah [jai], tu ukai kali keterubah iya dijil, lalu iya mega udah teleba diperinsa. Ngagai orang Korint, iya ngerintaika enggau silik pemedis enggau pemerinsa ke udah diasaika iya naka ke maya nya: “suah agi udah ditutup dalam rumah jil, suah agi udah disipat, lalu suah nyau deka mati. Lima kali aku udah disipat orang Judah, empat puluh kali (kurang siti) sekali-sekali aku disipat. Tiga kali aku dipalu ngena batang kayu; sekali aku dituku ngena batu; tiga kali ditabanka kapal karam, lalu sekali aku rarat sehari semalam ba tasik. Aku seruran bejalai, nyau deka bebadi ba sungai, laban perumpak, laban orang ke ari bansa aku empu, laban orang bansa bukai, nyau deka bebadi dalam nengeri, nyau deka bebadi di menua puang, ba tasik, nyau deka bebadi ba jari pangan ti pelesu; bebendar bekereja sereta merinsa, suah semalam-malam enda tinduk, lapar sereta aus, suah nadai pemakai, chelap sereta telanjai” (2 Kor. 11:23–27, NKJV).

Tang enggaika kitai ngumbai pemedis enggau pemerinsa tu utai ti lumur satu dalam runding Paul, iya pen terus nambahka jaku iya, “Lalu kelimpah ari utai bukai, tiap hari aku ngasaika diri ditekanka pengirau ke semua eklisia” (2 Kor. 11:28, NKJV).

`Bacha 1 Korint 4:14–16; 1 Tesalonika 2:10, 11; Galatia 4:19; enggau Pilimon 10. Nama kaul ke bisi dientara Paul enggau gerija-gerija ke udah ditumbuhka iya enggau bala orang ke udah dimenangka iya ungkup Kristus?`

Baka Jesus, nadai utai digalau kena Iya nyelamatka kitai, Paul mega nadai utai digalau tang enggau “gaga ati ngabiska semua utai aku, nyengkaum aku empu, kena nulung kita” (2 Kor. 12:15, NKJV). Tang, utai ti nyadi paradox ditu, iya nya, makin mayuh agi utai ti dikereja kitai baka enggi Jesus, makin sekeda orang enda rindu tauka enda menghargai kitai. “Iya ti bendar, semua orang ke keran deka diau kudus dalam Jesus Kristus, deka kena perinsaka magang” (2 Tim. 3:12). Tang orang Kristen ti taluk sereta setia nya tetap deka nyadi chara ti pemadu manah kena ngemuliaka Allah Taala sereta mandangka pengamat injil (banding Pil. 1:7). “Pengeliat ati enggau pengaga Paul sekumbang iya ti lama dijil enggau chara ti enda adil nya, pemerani enggau pengarap iya, udah nyadika khutbah ti terus bejalai.”—Ellen G. White, The Acts of the Apostles, p. 464.

`Peratika baka ni chara nuan idup sereta baka ni chara nuan mela orang, lebih agi orang ke enda manah enggau nuan. Saksi ti baka ni diberi nuan ungkup Jesus ditu?`