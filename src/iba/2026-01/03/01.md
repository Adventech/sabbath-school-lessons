---
title:  Pengidup enggau Pemati
date:   10/01/2026
---

### Bacha ka Pelajar Minggu Tu
Pil. 1:19–30, 1 Kor. 4:14–16, 2 Kor. 10:3–6, John 17:17–19, Mikah 6:8, Kereja Rasul 14:22.

> <p>Ayat Dikingat</p>
> “Laban ba aku, enti aku idup, aku idup ke Kristus, lalu enti aku mati, aku untung” (Pilipi 1:21, NKJV).

Orang suah madahka pemati nya endang sebagi ari pengidup. Tang nya enda betul. Pemati nya bedanjang enggau pengidup, iya meh munsuh pengidup. Pemati nadai ditempa kedalam pengidup baka pengerusak nadai ditempa kedalam kereta. Enggau nyemetak Paul madahka Kristus mati ngambika “Iya ulih ngerusak Sitan ke megai kuasa pemati, lalu ngelepaska semua orang ke nyadi ulun seumur idup ari penakut sida ke pemati” (Heb. 2:14, 15).

Taja pen Paul udah besedia deka mati ungkup Kristus, iya nemu nasit diri ba jangka-masa lama. Utai ti pemadu penting ba iya diatu nya meh, ulih pengidup tauka pemati diriempu, iya tetap deka ngemuliaka Kristus sereta nusui injil berita manah ngagai naka pemayuh orang ke ulih iya. Engka tu meh siti ari kebuah kitai bisi mayuh surat [epistola] ke ngundan nama iya. Nengah surat ti ditulis iya, Paul ulih nyingkau lebih mayuh orang enggau tempat, nyengkaum tempat ti nadai kala digusung iya.

Pengidup kitai tu pandak aja, nya alai penting amat kitai ngaga empas ti pemadu besai ti ulih dikereja kitai ungkup perintah Allah Taala dalam kandang timpuh ti udah diberi Allah Taala ngagai kitai. Siti bagi pengawa ti besai dalam empas nya, nya meh kitai meransang orang ngambika “beserakup dalam pengarap.” Baka ti deka dipeda kitai berengkah ari minggu tu, tema [batang kenang] tu meh siti kebuah ti penting alai Paul nulis ngagai sida di Pilipi.

_*Pelajarka pelajar minggu tu kena nyediaka Sabat, January 17._