---
title:  Penyambung ka Gerija
date:   23/03/2026
---

Dalam dunya ke besambung nengah internet, media rama, enggau mayuh gajet ke bukai, ka pedis kitai ngambar cabaran ke ditapi Paul lebuh nguji deka nyaup gerija maya nya kelia ngasaika sida ukai siti raban gerija lokal ti kediri aja tang sebagi ari gerempung ke lebih besai agi.

`Bacha Kolosi 4:10, 11. Kelimpah ari ngirumka berita kin-kitu nengah sida seruan (Kol. 4:7–9), nama agi jalai bukai dikena Paul meransang sida besambung? Kelimpah ari sekeda penanggul ke dikenang Paul dalam surat iya tu, nama mesej bukai ke dikenataika iya nengah jaku tabi iya nya?`

Ngena jaku tabi nya, Paul muka jalai sereta meransang bala orang Kristen ngambika besambung enggau pangan diri. Ditu kitai nemu Mark nya petunggal Barnabas. Ari nya Paul muka jalai ngambika Mark ulih ngelawa Kolosi. Aristarkus dipadahka ditu “ditutup dalam rumah jil sama enggau aku” reti nya, iya sama dijil enggau Paul. Seduai nya sama ‘sedadu Tuhan, ti ngerasukka “senjata Allah Taala” (Epe. 6:10, 11), lalu beperang deka ngelepaska sida ti dipasung Sitan ngambika sida ulih bekereja ka perintah Allah Taala (peda 2 Tim. 2:1–4). Jesus/Justus (nama orang Judah enggau orang Rome ke nyau deka sebaka munyi iya dalam jaku Grika, baka Saul/Paul) mega di komen ngagai sida sebagai sama pengereja injil Tuhan ti tau dikarapka.

Paul sengaja nyebut Aristarkus, Mark, enggau Justus nya orang Kristen ari bansa Judah (“ke udah betutus”). Udah nya iya nyebut nama tiga iku orang bansa bukai: Epapras, Luke, enggau Demas (Kol. 4:12–14). Tu poin ti penting ditu, iya nya, taja pen bisi penanggul mimit entara orang Judah enggau bansa bukai, ditu sida iya begulai sereta bekereja manah enggau pangan diri. Ari ngena jaku “semina,” ditu, Paul baka ti madahka pengasa ati diri ketegal enda lebih mayuh orang Kristen Judah udah ngeringka iya dalam penusah iya. Taja pia, siti utai penting diperatika ditu, iya nya, John Mark, ke dulu suba kala ngelarika diri ninggalka Paul enggau Barnabas lebuh pejalai nginjil sida keterubah suba (Kereja Rasul 13:13), diatu pegari baru nunjukka diri ukai semina taluk tang mega “udah ngelantangka ati” Paul.

Pengeruga ngagai penyerakup nya ukai utai ke baru. Dalam beberapa taun ke udah, Gerija Adventist pen udah nengah ubah ke besai lebuh iya bebendar agi deka ngerembaika pengawa di seluruh dunya, lalu bisi sekeda raban orang ke nguyat penyerakup gerija. Penguyat ngagai penyerakup tu udah diasaika ba semua tingkat gerija.

`Baka ni ku nuan, ba gerija lokal kita, ulih nyaup ngurangka utai ti ngeruga penyerakup kitai? Nama utai ti ngasuh ‘tension’ ba tingkat gerija lokal, lalu nama ke ulih dikereja kitai kena napi iya?`