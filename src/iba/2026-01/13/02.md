---
title:  Pelajar Senentang Nyingkau Keluar
date:   22/03/2026
---

Mayuh utai dipelajarka kitai ari Paul pasal ngerembaika injil. Pejalai iya nginjil mungkur penyauh kira 13,400 batu. Tu amat ngalitka ati kitai, lebih agi Paul suah agi bejalai kaki lalu sekeda ari timpuh nya iya diau dalam rumah jil.

Paul ngambi mayuh agi timpuh nginjil ba bandar ke nyadi palan dagang besai, baka Korinth enggau Epesus, lalu ari nya berita injil ulih dikerembaika ngagai bandar ke lebih mit di menua petisir. Iya mega pulai baru ngagai gerija-gerija ke udah ditumbuhka iya enggau tuju deka ngeringka sereta merasang orang Kristen ke baru dia. Lebuh iya empu enda ulih ngelawa gerija nya, iya ngirumka surat ngagai sida. Ngena chara tu, orang Kristen di sebelah-belah endur nemu iya tetap ingat sereta ibuhka sida.

`Bacha Kolosi 4:7–9; bandingka enggau Epesus 6:21. Nama jaku iya pasal Tikikus, lalu nama kebuah ti diberi Paul alai iya ngirumka iya enggau Onesimus ngagai Kolosi?`

Sekeda utai lebih manah agi dikenataika ngena jaku ari ti ditulis. Sayau meh kitai enda nemu nama berita ti ditusi seduai dua iku nya ngagai orang di Kolosi. Tang, ari meratika jaku ti madahka berita nya deka “ngelantangka” sereta “meransang” ati sida (Kol. 4:7–9, ESV), pelaba kitai berita nya bisi nyengkaum berita pasal gaya iya ti di dalam rumah jil. Tang enda ngira nama meh berita nya, komunikasi bansa nya sigi penting kena neruska kaul peribadi ke ulih ngerempungka semua orang ke arap.

Tikikus, ke empu reti nama “benasit,” endang nyata siku orang ke tau dikarapka. Iya dipadahka sebagai pengereja pengawa ke “tetap ati” sereta “enggau kami bekereja,” lalu iya tu siku ari dua iku orang ari Asia ke udah dipilih Paul (Kereja Rasul 20:4) ngambika nyempulang iya dalam pejalai iya mai bantu ti digumpul ari bala orang arap di Jerusalem. Iya mega bisi enggau Paul sekumbang iya dijil kedua kali di Rome, ke ari nya iya dikirumka ngagai Epesus ngambika ngeringka pengawa dia (2 Tim. 4:12). Paul mega berunding deka ngirumka iya ngagai Titus, di Krit (Titus 3:12). Nyempulang iya meh Onesimus, ke udah udah ditarit Paul nyadi Kristen di Rome (peda Pelajar 1) lalu dipadahka iya sebagai “tetap ati” tauka taluk.

Paul mega baka ke ingin deka nemu keadaan bala orang Kristen ke di Kolosi. Enda pedis sida deka ngirumka berita ngagai iya nengah sapa aja, enti enda nengah Tikikus empu. Tu meh siti agi chara Paul ngenataika pengerindu enggau pengirau ati iya ka orang Kristen dia, taja pen iya empu nadai udah ngelawa gerija nya, sereta baka ni iya ngeringka sida dalam pengarap ngambika sida ulih nyingkau orang bukai.

`Baka ni ku hal peribadi baka tu dalam surat Paul ukai semina nunjukka iya nya bisi ati mensia, tang, ngena chara ke mit, netapka pengamat pengawa nginjil iya?`