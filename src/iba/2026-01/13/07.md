---
title:  Tambah Penemu
date:   27/03/2026
---

“Orang ke nyerahka diri ngagai Kristus deka nyadi kubu Iya Empu, ti deka ditanka Iya dalam dunya ti ngelaban Iya tu, lalu tuju Iya ngambika nadai bisi kuasa bukai deka ditemu dalam iya kelimpah ari enggi Iya Empu. Orang ke diempu ejensi-ejensi serega baka nya sigi enda ulih ditembus serang ari Sitan. Tang enti kitai enda nyerahka diri ngagai kawal Kristus, kitai deka dikuasa ulih antu Sitan. Kitai enda tau enda dikuasa ulih siti ari dua kuasa ke besai nya ke berebut megai perintah di dunya tu. Kitai enda ibuh enggau sengaja milih perintah pemetang nya ngambika kitai masuk dibaruh kuasa iya. Kitai semina enda ibuh beberatka diri setanah enggau perintah penampak, nya aja udah chukup. Enti kitai enda bekerejasama enggau ejensi serega, Sitan deka ngerampas ati kitai, lalu ngaga nya nyadi tempat endur iya diau. Semina siti aja jalai ngetanka diri ngelaban penyai, iya nya, ngasuh Kristus diau dalam ati kitai nengah pengarap ka pengelurus Iya. Enti kitai enda besambung enggau Allah Taala, kitai enda deka ulih ngelaban empas ti jai ari pengerindu ka diriempu, ari nitihka peneka diriempu, sereta ari penguji ti mai kitai bedosa. Engka ulih kitai muai mayuh ulah ke jai, sekumbang kitai ke ulih ngenyauhka diri ari Sitan enda lama; tang enti kitai nadai bekaul rapat enggau Allah Taala, nengah penyerah diri ngagai Iya tiap-tiap masa, kitai tetap deka alah. Enti secara peribadi kitai nadai bekelala enggau Kristus, enti kitai enda terus bekaul enggau Iya, kitai deka dikuasa ulih munsuh kitai Sitan, lalu kitai deka ngereja utai nitihka asuh iya.”—Ellen G. White, The Desire of Ages, p. 324.

**Tanya ti Deka Dipejuraika:**

`Peda enggau manah jaku Ellen G. White diatas. Ya, semina bisi dua piak aja dalam laya besai nya, lalu enti kitai enda enggau sengaja milih Kristus, secara otomatik kitai ba sepiak Sitan (Luke 11:23). Taja pen idea nya tau ngeruga asai runding kitai, Allah Taala enda wajib nentuka pemendar-pemendar Iya enda ngemediska ati sida. Nama ti dipadahka realiti tu ngagai nuan pasal berapa penting nuan enda tau enda nyerahka runding tauka peneka nuan ngagai Kristus?`

`Bacha Pemandang 14:14–16. Ujan ti dulu lebuh hari Pentekos kelia udah ngasuh igi injil matuk sereta tumbuh, lalu ujan ti penudi ila deka nyediaka dunya tu ungkup ketau ti penudi. Baka ni ku Pemandang 14:12 bisi kaul enggau penemu tu?`

`Baka ni ku mayuh bengkah chara kitai, sebagai gerija seluruh enggau sebagai Kristen individu, udah kena empas ari budaya enggau dunya ke ngelingi kitai? Baka ni ku kitai deka dilindung ari pengaruh dunya ti enda manah tu, iya ke endang ari kelia-lia udah nyadi penanggul ngagai umat Allah Taala dalam semua jeman?`