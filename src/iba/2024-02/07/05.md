---
title:  Timpuh 2,300 Hari Dalam Daniel 8:14
date:   15/05/2024
---

William Miller meda pekara [event] ti udah dipadahka sida nabi udah dikamatka enggau betul magang: 400 taun peturun Abraham ngampar di menua orang, 40 taun Israel sesegau di menua puang, 70 taun Israel ditanka munsuh, enggau 70 minggu ti diletak ungkup Israel dalam nubuatan Daniel. (P’kal. 15:13, P’pau. 14:34, Jer. 25:11, enggau Dan. 9:24).

`Bacha Mark 1:15, Galatia 4:4, enggau Rome 5:6. Nama ti dipadahka ayat-ayat tu ngagai kitai pasal ‘timetable’ [jadual] Allah Taala ungkup penatai ti keterubah nya?`

Lebuh Miller belajarka nubuatan nya, manding ayat enggau ayat, iya nyimpulka enti Allah Taala bisi jadual dalam seluruh Bup Kudus, reti nya, Iya tentu bisi jadual mega ungkup penatai Jesus ti kedua kali.

`Bacha Daniel 8:14. Nama pekara [event] ti deka nyadi ba pengujung timpuh 2,300 hari nya?`

William Miller setuju enggau penemu popular ti dikembuan mayuh orang ti nerangka pengawa “nuchi tempat kudus” nya reti nya nuchi dunya tu ngena api. Enggau rajin iya mansik Bup Kudus laban deka nemu pekara [event] ti pemadu besai reti tu. Iya tetemuka kaul entara Daniel 8 enggau Daniel 9. Dalam Daniel 8, melikat nya diasuh nerangka “ngagai iya reti utai ti udah dipeda iya” (Dan. 8:16). Ba ujung bab nya, semina siti bagi aja ari genera dalam Daniel 8 ke bedau diterangka reti (peda Dan. 8:27) lalu nya meh bagi ti bejaku senentang 2,300 hari nya. Dudi ari nya baru melikat nya datai baru ngagai Daniel lalu madah, “Daniel, aku datai laban aku deka meri nuan penemu-dalam enggau pengelandik meretika utai” (Dan. 9:22, NKJV; peda mega Dan. 9:23, 25–27). Tuju tu ngambika nyaup iya meretika pasal 2,300 hari nya.

Kitai nemu tu laban, sapengudah iya ngasuh Daniel “dingaka enggau manah lebuh aku nerangka genera nya” (Dan. 9:23, NKJV), leka jaku ti terubah ari melikat nya: “Tujuh kali tujuh puluh taun nya meh pengelama ti udah diletak Allah Taala kena Iya ngelepaska bansa nuan enggau nengeri kita ke kudus tu” (Dan. 9:24, NKJV). Leka jaku ti disalin ngagai “diletak” ditu, reti iya ke amat iya nya “ditetak.” Tujuh kali tujuh puluh [70 minggu], tauka 490 taun, deka ditetak. Ari nama?  Ari genera 2,300 hari nya, laban nya meh bagi genera Daniel 8 ti bedau ditemu Daniel reti iya, lalu diatu melikat udah datai nerangka reti nya ngagai iya.

Kedungka pun timpuh 70 minggu nya “berengkah ari maya meri atur ngaga Jerusalem baru” (Dan. 9:25, NKJV), Miller nemu enti iya ulih tetemuka haribulan atur nya diberi, tentu iya deka nemu pun timpuh 70 minggu nya enggau nubuatan 2,300-hari nya.