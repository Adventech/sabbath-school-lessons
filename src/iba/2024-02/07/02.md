---
title:  Semaya Iya Deka Datai Baru
date:   12/05/2024
---

Bala Protestant Reformers enggau bala perantau ke ninggalka menua Holland [Belanda] lalu pindah ngagai dunya ke baru semua lelengauka penatai Jesus nya. Ba sida nya penatai Jesus ti kedua kali nya endang siti pekara ke mai pengaga besai ti dianti sida enggau ati ti gagit. John Wycliffe gagit nganti penatai Jesus nya nyadika pengadang [harapan] gerija. John Calvin ngarika semua Reformers lebuh iya bejaku pasal penatai Jesus ti bemulia nya sebagai “event ti pemadu dikarapka ari semua event.” Ungkup sida lelaki enggau indu ke taluk ngagai Tuhan, penatai Jesus ti kedua kali nya meh siti utai ti dikandalka, ukai utai ti diketakutka.

`Bacha John 14:1–3, 1 Tesalonika 4:13–18, enggau Titus 2:11–14. Nama kebuah ayat-ayat tu balat meri pengadang [harapan] ngagai orang Kristen ari kelia-lia?`

Mudah aja kitai deka paham nama kebuah pengarap ka penatai Jesus ti kedua kali nya udah meri pengadang enggau pengandal besai ngagai orang Kristen ti arapka Bup Kudus. Iya nunjuk ke depan ngagai penembu penyakit, pemerinsa, enggau pemati. Iya mai pengujung ngagai penyeranta, pengenda-adil, penekanan. Iya dikarapka mai pengujung ka laya, penyarut, enggau perang. Iya besemaya ka dunya masa depan ti penuh pemaik [damai], pengelantang, enggau kaul begulai enggau Jesus enggau semua orang ti udah diselamatka belama lama iya.

“Penatai Tuhan kitai nya endang udah lama meri pengadang ngagai bala penitih Iya ti bendar. Jaku semaya Jesus ba Bukit Olivet lebuh Iya mulaika diri, madahka Iya deka datai baru, udah ngenampakka masa depan sida murid Iya, ngemenuhka ati sida enggau pengaga enggau pengadang ke enda ulih dipadamka penusah ati enggau penguji. Dalam pemerinsa enggau keduan, ‘penatai Allah Taala enggau Juruselamat kitai Jesus Kristus’ udah nyadika ‘pengadang ti penuh mulia’ ungkup sida. Lebuh orang Kristen di Tesalonika penuh tusah ati lebuh sida nguburka orang ti dikesayauka sida, ke udah ngarapka diri ulih idup lalu meda Jesus datai baru, Paul, pengajar sida, nunjukka sida ngagai hari pengangkat, ti deka nyadi ba penatai Penebus sida ti kedua kali. Maya nya sida ke udah mati dalam Kristus deka angkat idup baru, lalu sereta enggau sida ke agi idup maya nya, sida deka ditanggung keatas lalu betemu enggau Tuhan di langit. Lalu, ku iya, ‘kitai deka diau begulai enggau Tuhan belama iya. Nya alai peransang pangan diri ngena jaku tu.’ 1 Tesalonika 4:16–18.”—Ellen G. White, The Great Controversy, p. 302.

`Nama kebuah Penatai ti Kedua Kali nya besai amat reti ba pengarap kitai? Lebih agi laban kitai nemu orang ke mati nya tinduk (peda pelajar 10), nama kebuah ajar tu bisi reti ke besai amat? Enti nadai iya, nama kebuah kitai, munyi ku Paul, nadai penunga-nunga (peda 1 Kor. 15:15–18)?`