---
title:  William Miller Enggau Bup Kudus
date:   14/05/2024
---

Sama baka Allah Taala udah bekenaka bala Protestant Reformers ngambika tetemuka baru pemendar pasal pengelurus ulih pengarap dalam Kristus aja, Iya udah bekenaka William Miller ngambika tetemuka baru pemendar pasal chara Jesus deka datai baru. Lebuh Miller mansik Bup Kudus, iya tetemuka Kristus ti rinduka iya lebih ari ti ulih dirunding iya. Enggau Bup Kudus iya, siti pen, enggau bup tulis, iya berengkah macha ari Pemungkal lalu macha belubah-lubah ngambika iya ulih meretika utai ti benung dibacha iya. Ari mandingka ayat ari siti tempat enggau ayat ari tempat bukai, iya meri awak ka Bup Kudus nerangka reti diriempu.

`Bacha Isaiah 28:9, 10; Jaku-dalam 8:8, 9; John 16:13; enggau 2 Peter 1:19-21. Nama prinsip kena nerangka reti ayat ditemu nuan dalam ayat-ayat tu?`

Lebuh William Miller mandingka ayat siti enggau ayat ke bukai, misteri Bup Kudus pen tebuka ngagai iya. Iya ngiga baka orang ke ngiga reta ti dilalaika lalu iya pen bulih upah besai. Roh Kudus muka Jaku Allah Taala ngagai pengereti iya. Iya belajarka nubuatan enggau pengerajin ti sama ti dikena iya belajarka ayat-ayat bukai.

`Bacha Daniel 1:17; Daniel 2:45; 1 Peter 1:10, 11; enggau Pemandang 1:1–3. Nama ti diajar ayat-ayat tu ngagai kitai pasal baka ni meretika nubuatan-nubuatan Bup Kudus?`

Simbol tauka lambang ti dikena dalam bup nubuatan nya ukai utai ti ditutup dalam misteri. Allah Taala ti penuh pengasih udah meri kitai Jaku nubuatan Iya kena nyediaka kitai betapi enggau pekara ti kemunchak ti enda lama da agi deka nyadi di dunya kitai tu. William Miller endang terang meretika nubuatan nya empu nemu nerangka reti diri. Simbol ti dikena dalam nubuatan udah diterangka Bup Kudus empu. Jelu ngelambangka raja tauka perintah (Dan. 7:17, 23). Ribut ngelambangka pengerusak (Jer. 49:36). Ai ngelambangka orang tauka bansa orang (P’dang. 17:15). Indu ngelambangka gerija (Jer. 6:2, Epe. 5:22–32). Timpuh dalam nubuatan Daniel enggau Pemandang mega diberi ngena jaku simbolik, ke alai sehari dalam nubuatan ngelambangka setaun literal (P’pau. 14:34, Esek. 4:6). Lebuh William Miller nitihka prinsip nerangka Bup Kudus baka tu, iya tekenyit amat ka utai ti udah ditemu iya senentang utai ti dikarapka iya nya timpuh [timing] penatai Jesus baru.

`Nama kebuah pengereti ti betul pasal simbol nubuatan nya beguna amat ungkup pengarap kitai?`