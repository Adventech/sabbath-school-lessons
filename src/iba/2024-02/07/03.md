---
title:  Nganti Timpuh Nya
date:   13/05/2024
---

Taja pen bala Protestant Reformers arap ke penatai Jesus ti nyata, ti dipeda, ti didinga, sereta penuh mulia, nya kelama-lama pengereti sida pasal pemendar ajar Bup Kudus tu berubah. Bala penginjil ti popular dalam abad ke-19 kelia ngajar madahka Kristus deka datai lalu numbuhka perintah Iya di dunya tu lalu ngepunka 1,000 taun pemaik [damai]. Ajar tu ngujungka mensia nyau lembap pengarap sereta nadai komitmen ngagai nilai-nilai spiritual.

Baka nya mega, bala murid Kristus pen salah paham pasal gaya penatai Mesias. Sida ngumbai iya deka datai baka jenderal sedadu ti deka ngalahka perintah Rome lalu ngelepaska sida ari diperintah Rome, ukai Orang ti deka ngelepaska sida ari ukum enggau kungkung dosa. Nya kebuah sida enda paham ka chara penatai Iya.

`Bacha Surat Kereja Rasul 1:9–11; Pemandang 1:7; enggau Matthew 24:27, 30, 31. Nama ti diajar ayat-ayat tu ngagai kitai pasal baka ni chara Jesus deka datai baru?`

Lebuh Jesus datai keterubah iya kelia baka anak mit di langkau chapi di Betelehem, enda mayuh orang nemu pasal penatai Iya. Tang lebuh Iya datai baru ila, “semua mata” deka meda Iya datai. Semua pending deka ninga munyi terumpit disepu lebuh Iya datai. Semua mensia di dunya tu deka meda mulia Iya. Anang kitai kena tipu. Bup Kudus udah madah enggau chukup terang utai ti deka nyadi ba penatai Iya kedua kali ila.

“Siti ari pemendar ti pemadu berat tang pemadu bemulia ti dipadahka dalam Bup Kudus nya meh pasal penatai Jesus ti kedua kali ngambika nembuka pengawa besai Iya ti nyelamatka mensia. Ngagai sida nembiak Allah Taala ti udah lama amat merantau dalam ‘kawasan enggau ayuk pemati,’ siti pengadang ti penuh mulia ti mai pengandal besai udah diberi dalam semaya Iya ti deka pegari, Iya ti ‘pengangkat enggau pengidup,’ lalu deka ‘mai pulai bala nembiak Iya ti udah dibuai.’ Doktrin [batang ajar] penatai ti kedua kali nya meh batang randau Bup Kudus. Kenyau ari maya Adam seduai Awa nyingkang enggau ati ti tusah pansut ari Eden, anak mensia ti penuh pengarap udah nganti penatai Iya ti udah desemayaka nya ngambika ngalahka kuasa Sitan lalu mai sida pulai baru ngagai Paradiso sida ke udah lenyau nya.”—Ellen G. White, The Great Controversy, p. 299.

Siku ari tuai Adventist keterubah kelia, benama Luther Warren, selalu madah ngagai sida ke nembiak, “Siti aja jalai nyediaka diri ungkup penatai Kristus, iya nya, nyediaka diri lalu nentuka diri meruan besedia.” Berita penatai Jesus ti enda lama agi nya meh kangau ngapil ngagai genap iku kitai ngambika meresa ati diri lalu evaluasi ka pengidup rohani diri. Iya ngangauka kitai ngagai pengidup ti nangika Tuhan. Nadai bisi penuduk tengah hari dalam panchar penampak mulia Kristus lebuh Iya datai ila.

`Bacha 1 Tesalonika 5:2–5 enggau Hebrews 9:28. Nama jaku peransang diberi ayat-ayat tu ngagai kitai senentang chara Jesus deka datai?`