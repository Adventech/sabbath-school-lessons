---
title:  Tambah Penemu
date:   03/05/2024
---

“Bala nembiak Allah Taala ti taluk enda gawa kediri. Taja pen bala pemerintah enggau kuasa pemetang enggau bala roh ti jai besaup ngelaban sida, Tuhan enda ninggalka sida nembiak Iya. Sema enti mata sida tebuka, tentu sida deka meda Tuhan bisi dia lalu mantu sida baka ti dipeda siku nabi kelia. Lebuh orang gaji Elisha madah ngagai iya pasal pemayuh bala sedadu munsuh ti udah ngelulungka sida lalu nutup sebarang jalai sida ulih ngelarika diri, nabi nya besampi: ‘O TUHAN, buka mata iya, lalu asuh iya meda!’ 2 Raja 6:17. Orang gaji Elisa engkadah, lalu meda tisi bukit nya nyau penuh laban kuda enggau kerita perang ti beapi-api, bala sedadu serega bisi ngelingi dia deka nyaga nembiak Allah Taala. Baka nya meh bala melikat nyaga sida pengereja pengawa Tuhan ti mai Reformasi nya.”—Ellen G. White, The Great Controversy, p. 208.

“Lebuh bala munsuh ti bekuasa begempung deka ngalahka pengarap ti baru angkat nya, lalu beribu-ribu pedang baka ti deka disintak kena ngelaban sida, Luther nulis jaku tu: ‘Sitan mantaika pengeringat iya, bala tuai agama ke nadai bisi Tuhan dalam ati sida benung ngaga perambu; lalu ngemba deka beperang ngelaban kami. Ansak bala mayuh mansang enggau berani ngagai penuduk diraja Tuhan, lalu enggau pengarap enggau sampi, ngambika munsuh kitai, dialahka Roh Allah Taala, tau ditagang ulih pemaik. Pengurang kitai ti lumur satu, pengawa kitai ti lumur satu, nya meh besampi; padahka ngagai orang, sida iya diatu betunga enggau mata pedang sereta enggau pengeringat Sitan, lalu ansak sida besampi.’”—D'Aubigné, book 10, chapter 14, quoted in Ellen G. White, The Great Controversy, p. 209.

Diitung lurus ulih pengarap, nya meh pemendar besai ti ditemu Luther baru, nya meh pelasar injil, pemendar ke endur pengadang [harapan] kitai bulih selamat bepanggai. Leka lagu “A Mighty Fortress,” [Petara Kitai Nya Aja, Lumur 7], terang amat bejaku pasal injil: Ayat ke 2, “Enti ngarapka pengering kitai aja, kitai enda tau enda alah, Siku aja Penyaup kitai, dipilih Tuhan Allah, Sapa meh nya ku di? Nya meh Jesus Kristus, Tuhan Sabaoth meh nama Iya, Ari mula dataika ila, enda Iya berubah, Iya enda tau enda menang.”—Seventh-day Adventist Hymnal (Hagerstown, MD: Review and Herald Publishing Association, 1985), No. 506.

**Tanya ti deka dipejuraika**:

`Baka ni kitai deka nerangka timbang bela entara pengasih [grace] enggau adat [law], entara pengarap enggau kereja badas?`

`Dalam runding nuan nama kebuah mudah amat kitai deka ngasuh runding kitai teparuk kedalam ‘legalisma’? Baka ni nuan nerangka reti legalisma? Nama kebuah iya tau amat ngerusak pengarap Kristen kitai?`

`Kati bisi bahaya enti konsep “diselamatka ulih pengasih” enda dipaham enggau betul? Kini ke salah paham nya tau nguluka kitai?`

`Nama reti jaku sekeda orang ke nyebut “pengasih murah” [“cheap grace”]? Kati pengasih [grace] kala murah?`