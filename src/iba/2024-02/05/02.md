---
title:  Jaku Allah Taala Aja
date:   28/04/2024
---

`Bacha Masmur 119:103, 104; Masmur 119:147; enggau Masmur 119:162. Baka ni sikap David ngagai Jaku Allah Taala? Baka ni ku empas tu ba sida Reformers, lalu baka ni empas iya ba pengidup kitai kemaya hari tu?`

Bup Kudus meh pelasar pengarap sida Reformers kelia sereta nyadika isi-dagin batang ajar sida. Sida nemu diri bepegaika “jaku Allah Taala ti idup, ti meruan belama iya” (1 Pet. 1:23, NKJV). Pemadu berega genap iti leka jaku nya. Lebuh sida macha lambar iya lalu arapka jaku semaya iya, pengarap sida dikeringka sereta pemerani sida angkat baru. “Baka nya meh semua semaya dalam Jaku Allah Taala. Dalam nya Iya bejaku enggau kitai siku-siku, bejaku terus ngagai kitai baka kitai ke ulih mendingka munyi nyawa Iya. Dalam semaya-semaya tu meh Kristus madah ngagai kitai pengasih enggau kuasa Iya. Lalu daun ari pun kayu nya tau ‘dikena ngeraika bansa.’ P’dang. 22:2. Lebuh diterima, lalu diserap ke dalam, sida deka nyadi pengering dalam perangai, peransang enggau penyambung pengidup. Nadai utai bukai ngembuan kuasa kena ngerai baka nya. Nadai utai bukai kelimpah ari nya ke ulih meri pemerani enggau pengarap ti ulih meri tenaga ti beguna ngagai seluruh pengidup kitai.”—Ellen G. White, The Ministry of Healing, p. 122.

Bup Kudus mancharka pengaga ngagai penusah ati kitai, pengadang ngagai pengasa ati kitai, penampak ngagai pemetang kitai. Iya meri arah ngagai pemingung kitai, penentu ngagai pengalit ati kitai, pengering dalam pengelemi kita, sereta penemu-dalam ngagai pemeli kitai. Lebuh kitai berunding dalam [meditasi] pasal Jaku Allah Taala lalu ulih pengarap pechayaka semaya iya, kuasa Allah Taala ti meri pengidup deka meri tenaga ngagai seluruh tubuh fisikal, mental, emosi, enggau spiritual kitai.

Sida Reformers ngemenuhka runding sida ngena Bup Kudus. Sida idup belalau ka Jaku nya, lalu mayuh sida mati ketegal Jaku nya. Sida tu ukai orang Kristen ke pia-pia aja, ti enda beberatka pengarap, tauka cherida, lalu diluar aja dipeda alim. Sida nemu enti enda ketegal kuasa Jaku Allah Taala, sida udah tentu enda ulih ngelaban kuasa penyai ke besaup nyerang sida.

Pengangkun John Wycliffe nya meh nyalin Bup Kudus ngagai jaku English ngambika orang biasa ulih macha iya lalu meretika iya. Laban nya pengawa ti ngelaban undang-undang, iya pen dipecharaka ketegal pengarap iya, dikondem sebagai orang heretik [tesat jalai pengarap], lalu dilabuhka ukum mati. Lebuh iya ti dipecharaka, Wycliffe bebendar ngapil ngagai sida. “Enggau sapa kita belaban, ku runding kita? Siku orang tuai ke nyau deka mati? Nadai jaku nya! Kita belaban enggau Pemendar--iya nya Pemendar ke lebih kering ari kita, lalu deka ngalahka kita.”—Wylie, book 2, chapter 13, quoted in Ellen G. White, The Great Controversy, p. 90. Jaku Wycliffe sebedau iya mati nya udah dikamatka lebuh penampak pemendar Allah Taala muai pemetang lebuh Jeman Pertengahan kelia.

`Baka ni jaku Bup Kudus udah ngibur ati nuan lebuh nuan betapi enggau penguji berat?`