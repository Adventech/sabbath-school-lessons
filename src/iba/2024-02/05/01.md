---
title:  Pengarap Ngelaban Semua Penyakal
date:   27/04/2024
---

### Bacha ka Pelajar Minggu Tu
Mas. 119:162; John 16:13–15; 2 Pet. 1:20, 21; Epe. 2:8, 9; Rom. 3:23, 24; Rom. 6:15–18.

> <p>Ayat Dikingat</p>
> “Aku udah nyimpan adat Nuan dalam ati aku, ngambika aku enda bedosa ngelaban Nuan” (Masmur 119:11, NKJV).

Reformasi Protestant nya kelia bisi utai ti pemadu diguna jeman tauka abad ke 21 tu--iya nya tuju pengidup sida. Dalam bup iya, The Empty Self [Diriempu ti Puang], siku psychologist orang Amerika ti tebilang, benama Philip Cushman berandau pasal mensia ke nadai bisi tuju dalam pengidup. Pengarap sida mabu aja. Mimit aja utai ti nyengala beguna dikemeratka sida, lalu sida nadai bisi utai ke ngasuh sida sanggup besemun ka nyawa sida, nya alai sida bisi mimit utai ti nyadika kebuah sida idup.

Tang sida lelaki, sida indu, enggau sida nembiak lebuh jeman Reformasi Protestant nya kelia, jauh bebida. Sida ngembuan tuju ti kekal ti nyadika kebuah sida idup. Pengarap sida penting amat ba sida, lalu sida enda sanggup berkompromi ka integriti sida. Batang ajar pengarap sida udah nyadi darah dagin sida lalu enda ulih diseraraka ari sida. Enti sida nyangkal pengarap sida reti nya sida nyangkal identiti diri. Taja pen betunga enggau pemati, ati sida lantang di dalam din.

Dalam pelajar minggu tu, ngena chunto ari Reformasi nya, kitai deka mansik baka ni ajar ari Bup Kudus ti bekuasa ngubah pengidup meri kitai pelasar endur ngentakka tuju enggau reti ti betul dalam pengidup kitai. Pemereti kitai ka pemendar ti kekal tu deka nyediaka kitai napi krisis penudi dalam Laya Besai entara pemanah enggau penyai. Perang ti dipelabanka bala sida Reformers [Pengubah] nya kelia bedau tembu nya, lalu kitai udah dikangauka ngambika nampung pengawa sida. Kitai, mega, ulih nemu Allah Taala ti chukup besai ke ulih napi genap iti chabaran ti ditunga kitai, Allah Taala ti meri pengidup kitai reti enggau tuju ti nadai ulih utai di dunya tu meri kitai.

_*Pelajarka pelajar minggu tu, ti bepelasarka bab 7–11 ari bup The Great Controversy, kena nyediaka Sabat, May 4._