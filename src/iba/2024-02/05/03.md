---
title:  Nyadung Jaku Allah Taala
date:   29/04/2024
---

`Bacha 2 Korint 4:1–6 enggau 2 Korint 2:14. Nama ti dipadahka ayat-ayat tu ngagai kitai pasal pengarap ati Paul, taja betapi enggau mayuh chabaran dalam nusi pemendar Jaku Allah Taala?`

Rasul Paul betunga enggau mayuh penanggul ti ngempang pengawa iya meritaka Injil; taja pia, iya ngembuan pengarapka Jaku Allah Taala deka menang pengujung iya, munyi ku iya, “kami enda tau ngereja utai ngelaban pemendar, tang semina bekereja ke pemendar” (2 Kor. 13:8).

Sida Reformers mega betunga enggau penguji ti sama; taja pia, ulih pengarap sida tetap taluk ngagai Jaku Allah Taala. Siti chunto pemerani betunga enggau pengempang besai nya meh William Tyndale. Pengingin ati Tyndale ti pemadu iya nya meh iya deka meri England salin Bup Kudus ke betul, ke nyamai dibacha. Iya mutus ati deka nyalin Bup Kudus ari jaku asal iya ditulis sereta mega nyeruri sekeda penyalah dalam salin ti digaga Wycliffe 200 taun dulu agi ari nya. Pengujung iya Tyndale, mega, ditangkap, lalu dipecharaka. Mayuh ari Bup Kudus ti udah disalin iya, sereta dichelak di nengeri Worms, di menua Germany, dirampas lalu ditunu ba mua mensia mayuh. Iya dipecharaka di Belgium dalam taun a.d. 1536. Iya pen dikondem atas tuduhan ngajar utai salah lalu diukum ditunu. Sida ke bejalaika ukum nya nyekak iya lebuh sida nanchang iya ngagai tugung panduk lalu nunu tubuh iya. Sebedau seput iya padam iya bejaku enggau terang sereta inggar jaku tu, ku sida, “Tuhan, buka meh mata Raja England.” Ngena kereja ajih, Allah Taala pen nyaut sampi Tyndale nya.

Dalam timpuh empat taun udah pemati iya, empat salin Bup Kudus dalam jaku English pen dichelak sereta disadung. Ba taun 1611 salin ti disebut Bup Kudus versi King James dichelak, lalu iya ketebal agi bepelasarka pengawa salin Tyndale. Sida 54 iku pakar ke ngeluarka pengawa nya endang tebal agi belalauka salin dalam jaku English ti digaga Tyndale dulu agi ari nya. Dipelabaka mayuh orang bup Penyanggup Lama dalam Bup Kudus Raja James ti dikeluarka ba taun 1611 nya endang 76 percent ari salin Tyndale, lalu Penyanggup Baru nya 83 percent. Dalam taun 2011 Bup Kudus King James nya manggai 400 taun lalu lebih ari satu biliun Bup Kudus udah dichelak. Udah disalin ngagai 2,454 batang jaku, iya udah meri empas besai ngagai bepuluh juta mensia ngelingi dunya. Enda lebu William Tyndale bekorbanka nyawa diri.

Enda ngira berapa pedis utai dipeda tauka berapa enchabar keadaan utai, Tyndale enggau bala pangan iya ke arap penuh ka Bup Kudus, manggaika pengarap sida ba Allah Taala ti benung ngereja semua utai nitihka peneka Iya. Pengidup Tyndale udah mai ubah ungkup belama iya.

`Bacha Daniel 12:3 enggau Pemandang 14:13. Baka ni ku ayat-ayat tu tau dikena (apply) dalam pengidup Tyndale enggau jalai ti kuat? Diatu, berundingka pengidup nuan empu enggau empas iya ba orang bukai. Nama peransang ti diberi ayat-ayat tu senentang peluang ti dikimisi nuan kena ngubah pengidup orang bukai ungkup belama iya?`