---
title:  'Pengasi: Buah Pengarap'
date:   02/05/2024
---

`Bacha Rome 3:27–31; Rome 6:15–18; enggau Rome 8:1, 2. Nama ti diajar ayat-ayat tu ngagai kitai pasal keselamatan kitai nengah pengelurus Kristus aja?`

Bisi ribut baru ti bepuput nengah gerija Kristen ba jeman Luther kelia. Bepuluh ribu mensia diajar malik ke bukai ari pengidup sida ti bedosa lalu merening ngagai Jesus. Udah tentu sida nya, lebuh merening ngagai diriempu lalu meda baka ni gaya sida diriempu, semina deka meda utai ti ngelemahka semengat sida empu. Sapa meh kitai kemaya hari tu ti enda ngasaika utai ke baka nya? Nya meh kebuah kitai patut semina merening ngagai Jesus aja.

Pengasih Allah Taala ngubah kitai. Bisi sekali, John Wesley datai ngulu aum raban sida Moravia di London. Alit ati Wesley lebuh iya duduk dia mendingka jaku pemuka Luther ngagai bup Rome. Tu meh keterubah dalam pengidup iya, ngasaika diri belabuh nemu reti injil. Asai ke bisi utai begirau di dalam iya din, lalu iya ngasaika diri tetarit ngagai Kristus ke udah meri nyawa Diri ketegal iya. Lalu ku iya, “Aku ngasaika diri arapka Kristus, Kristus aja ti ulih nyelamatka: lalu siti penetap udah diberi ngagai aku, iya nya Iya udah muai dosa aku, lalu nyelamatka aku ari tinggang adat dosa enggau pemati.”—John Whitehead, The Life of the Rev. John Wesley, M.A. (London: Stephen Couchman, 1793), p. 331.

`Bacha 1 Peter 2:2, 2 Peter 3:18, Kolosi 1:10, enggau Epesus 4:18–24. Nama pemendar-pemendar ti penting ti dipandangka ayat-ayat tu pasal pengidup Kristen?`

Bala Reformers mansik Bup Kudus enggau silik sereta lenak laban deka ngiga mayuh agi pemendar. Sida enda bepuas ati bisi pengarap pia-pia aja, tauka ngemeranka pengalaman pengarap ti mimit aja, tauka nadai mansang, sida semampai aus deka nemu Jesus lebih manah agi. Mayuh orang Kristen ti arapka Bup Kudus lebuh Jeman Pertengahan kelia udah mayar rega ti pemadu besai ketegal komitmen sida. Sida diperinsa, dijil, dibuai daerah, dibunuh.

Reta sida dirampas, rumah sida ditunu, tanah sida dialahka, lalu ruang-bilik sida diperinsa. Lebuh sida diburu ari rumah sida, sida “nganti sebuah nengeri ti bisi batu pemun, ti diperambu lalu digaga Allah Taala” (Heb. 11:10). Lebuh sida diperinsa, sida merekat orang ti ngemerinsaka sida, lalu lebuh sida dikurung dalam lubang tanah ti basah sereta petang, sida nuntut jaku semaya Allah Taala ti deka meri sida pagila ti tampak terang. Taja pen tubuh sida dipasung dalam rumah jil, tang sida lepas--bebas dalam Kristus, bebas dalam pemendar dalam Jaku Tuhan, bebas dalam pengadang ka penatai Jesus ti enda lama agi.

`Lebuh nuan merening ngagai diriempu, nama pengadang [pengharapan] keselamatan ti dikemisi nuan?`