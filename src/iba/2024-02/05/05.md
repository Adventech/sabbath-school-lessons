---
title:  Kristus Aja . . . Pengasih Aja
date:   01/05/2024
---

`Bacha Epesus 2:8, 9; Rome 3:23, 24; Rome 6:23; enggau Rome 5:8–10. Nama ti diajar ayat-ayat tu pasal pelan keselamatan?`

Allah Taala udah nyediaka keselamatan nyadika pemeri. Roh Kudus Iya nguluka kitai nerima ulih pengarap utai ti udah disediaka Kristus perchuma ungkup kitai nengah pemati Iya datas kayu regang. Jesus, ti Anak Allah Taala, udah meri nyawa iya ti sempurna nyadika piring kena ngampun dosa kitai.

Adat pengelurus Allah Taala nuntut kitai ngasi enggau sempurna. Pengidup Kristus ti sempurna nyadika ganti pengidup kitai ti enda sempurna. Adat Allah Taala ti udah dilanggar kitai ngukum kitai ngagai pemati ti kekal belama iya. Terang jaku Bup Kudus pasal tu. Ari pilihan kitai ti bedosa tu, kitai udah “enda datai” ba tikas ti diletak Tuhan dalam pengidup kitai. Kitai udah bedosa. Ditejuka kediri empu, kitai sigi enda ulih datai ba tikas pengelurus enggau pemadas ti dipinta Allah Taala ti kudus. Ketegal nya, kitai sigi patut diukum mati belama iya. Tang, bisi berita manah. Rasul Paul meri kitai penetap tu, “Laban upah dosa nya pemati, tang pemeri ti diberi Allah Taala pechuma nya pengidup ti meruan belama iya dalam Jesus Kristus Tuhan kitai” (Rom. 6:23, NKJV). Nya meh pemeri, ti enda patut ka kitai; enti kitai ulih bekereja ngulihka iya, dia deh iya nyau nyadika gaji, lalu enti bisi siti pemendar ti bepanchar tampak ari Injil, nya meh ti madahka kitai enda ulih ngena kereja kitai ngulihka keselamatan.

Martin Luther enggau bala Protestant Reformers ke bukai tetemuka Kristus lalu Kristus siku aja ti nyadi pun penatai keselamatan sida. Ari nya Luther pen berengkah nusi berita manah pasal pengasih Kristus ti nyelamatka mensia. Mayuh mensia datai deka ninga ajar iya ti negu ati sereta ngubah pengidup sida. Jaku ajar iya indah baka ai chelap ba padang pasir rangkai dalam pengidup sida. Selama tu mensia mayuh udah dikungkung tradisi gerija jeman pertengahan nya lalu diperekas ngena ‘ritual’ [atur nyembah] ti dikena gerija beratus taun, ti nadai meri pengidup rohani ngagai sida. Jaku ajar Luther ti datai ari Bup Kudus udah negu ati mensia, lalu pengidup sida pen berubah.

Lebuh Luther macha Penyanggup Baru, ati iya penuh gaga meda pemadas Allah Taala. Ati iya amat iran meda pengingin Allah Taala deka nyelamatka semua mensia. Ajar ti popular ti diajar bala tuai-tuai gerija maya nya kelia, nya meh, keselamatan nya utai ti sekeda bagi dikereja mensia lalu sekeda agi bagi dikereja Allah Taala. Tang utai ti ditemu Luther iya nya pemati Kristus datas regang nya udah chukup ungkup semua mensia.

“Kristus tu dikereja baka ti patut dikereja ngagai kitai, ngambika kitai dibela baka Iya ti di patut dibela. Iya udah diukum ketegal dosa kitai, ke endur Iya nadai bisi ungkup, ngambika kitai tau diluruska ulih pengelurus Iya, ke endur kitai nadai bisi ungkup. Iya nanggung pemati ti enggi kitai, ngambika kitai tau bulih pengidup ti enggi Iya.”—Ellen G. White, The Desire of Ages, p. 25.

Tu meh simpul injil ti pemadu manah sereta bekuasa, ti madahka kitai diitung lurus ulih pengelurus, “ke alai kitai nadai bisi ungkup.” Naka-naka iya pemanah semaya!

`Enti keselamatan nya utai ti dikereja Allah Taala dalam Kristus, nama peranan kereja badas kitai dalam pengidup Kristen kitai deh? Baka ni ku kitai deka netapka pemesai reti kereja badas dalam pengalaman kitai empu, tang enda ngaga iya nyadika pelasar pengadang [pengharapan] kitai?`