### Jaku Pemuka

Enti orang nanya nuan, “Nama tema sentral tauka batang randau dalam serata Bup Kudus?” baka ni saut nuan, kini? Jesus? Pelan penyelamat? Regang Jesus? Ya, semua tiga nya sekali! Tang tiga iti topik ke penting tu dikerembaika dalam siti tema ke lebih besai ti nyerakum semua, nya meh: “Laya Besai” [the Great Controversy]. Tema tu nusuk seluruh Bup Kudus, belabuh ari bup Pemungkal ngagai bup Pemandang.

Laya Besai tu berengkah di serega lebuh Lucifer angkat ngelaban Allah Taala. Batang pekara ti nyadi isu ti dipelayaka dalam konflik tu nya meh pengerindu Allah Taala. Kati Tuhan nya amat rindu enggau pengabis iya? Kati amat Iya beberatka pengelantang utai idup ti udah ditempa Iya? Tauka Iya nya siku orang ti merintah ngena kuku besi ke semina ngerunding pengelantang enggau penyamai diriempu aja?

Pelajar kitai ba kuarter tu deka nyidi sejarah dunya tu ari perening Allah Taala, baka ti udah dipandangka dalam nubuatan, berengkah ari maya Kristus kelia lalu neresa timpuh beribu taun datai ngagai maya kitai diatu sereta ngilah kin. Perangai Allah Taala nya endang pengerindu, nya alai, semua utai ti dikereja Iya endang penuh pengerindu, taja pen fakta tu enda selalu nyata dipeda mensia ti bedosa tu, tauka sida melikat ti kudus pen. Tang pengerindu Allah Taala makin nyadi nyata sekumbang laya besai nya ngerembai. Kitai meda peninggi enggau penalam iya pemadu terang nengah regang Jesus. Datas regang, ba Bukit Kalvari, pengerindu Allah Taala dipandangka ngagai seluruh universe, lebuh Kristus mubuhka pengidup Iya kena nebus mensia, lalu pengalah Sitan udah dijamin.

Taja pia, perang nya terus nyadi. Sitan nguji deka ngapuska Jesus datas regang, lalu selama beribu taun tu, kitai meda iya nguji deka ngeluska umat Tuhan. Taja pen Sitan udah balat merinsaka gerija Kristus sereta munuh bejuta-juta, Allah Taala endang semampai bisi enggau umat Iya lalu enda deka ninggalka sida.

Kuarter tu kitai deka nyidi penumbuh mansang laya besai nya, berengkah ari Lucifer ti angkat ngelaban Allah Taala di serega. Kitai deka mansik batang isu dalam konflik entara Kristus enggau Sitan nya. Kitai deka meda pemerani bala Waldenses taja sida balat diperinsa, lalu meda pengeras ati sida Reformers [Pengubah pengarap] ti nitihka pemendar ti diajar Bup Kudus taja pen sida diperinsa, dirantai, ditunu ba tugung panduk, lalu dibunuh ketegal pengarap sida.

Ngenang pengarap sida gergasi rohani tu, Ellen G. White madah, “Bup Kudus nya meh otoriti [kuasa] sida, lalu ngena ajar iya sida ngetest semua ajar enggau jaku ambu orang. Pengarap dalam Allah Taala enggau dalam Jaku Iya, ngeringka bala orang kudus tu lebuh sida nyerahka nyawa sida ba panchang.”—The Great Controversy, p. 249.

Reformation [Reformasi] nya kelia udah nungkun chulup pemendar ti mengkang idup terang nyentukka diatu. Pengarap sida Reformers [sida ke mai reformasi] ke bediri teguh dalam Bup Kudus sereta enggau penetap ati sida senentang keselamatan ketegal pengasih nengah pengarap udah muka jalai pengangkat pergerakan Advent, ke diuluka William Miller enggau mayuh bala ke bukai ngelingi dunya tu.

Gerija Seventh-day Adventist udah ditumbuhka Allah Taala ngambika bediri datas pelasar ti udah ditanam sida Reformers ngambika ngidupka baru pemendar-pemendar Bup Kudus ke udah lenyau selama beratus taun ke udah. Puak misi iya nya meh nusi berita tiga melikat dalam Pemandang 14:6-12, iya nya jaku tangkan [amaran] Tuhan ti penudi ngagai dunya ti enda lama agi deka abis.

Pengawa ti nusi berita melikat tu balat ngeringatka Sitan, ti digambar rasul John baka naga ditu: “Naga nya pedis amat ati ngagai indu nya, lalu nyerang bala peturun iya ti bukai, iya nya semua orang ke ngasika pesan Allah Taala, sereta besaksika Jesus [tauka ngembuan saksi Jesus].” (P’dang. 12:17). Kitai mega deka belajar pasal pekara [events] ti pengujung dalam laya besai nya, nyengkaum pemenang pengerindu Allah Taala ngalahka semua kuasa enggau pemerintah neraka, lalu udah nya Allah Taala deka ngaga langit enggau dunya ke baru.

Taja pen pelajar kitai kuarter tu bepelasarka Bup Kudus, kitai mega deka ngena bup The Great Controversy, by Ellen G. White, nyadika langkar tema kitai belajarka topik ti pemadu beguna tu. Bab dalam bup nya ke endur genap iti pelajar diambi bisi dipadahka ngambika iya ulih dikena nyadika bup pengapit kena mansik dalam ke agi pelajar ngambika kitai ulih nemu dalam ke agi “pengerindu Kristus ti ngelui peragam mensia” (Epe. 3:19, NKJV), lalu nemu agi magi iya ngagai orang bukai.

_A native of Connecticut, U.S.A., Mark Finley, an internationally known evangelist, was a vice-president at the General Conference from 2005–2010. After retiring from full-time employment, he became an assistant to the president of the General Conference. Pastor Finley and his wife, Ernestine, have three children and five grandchildren._