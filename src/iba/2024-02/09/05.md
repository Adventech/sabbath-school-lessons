---
title:  Tanda Jelu
date:   29/05/2024
---

`Bacha Pemandang 12:12, 17 enggau Pemandang 13:7. Baka ni ku ayat-ayat tu mandangka pengeringat Sitan? Nama kebuah Sitan ringat amat ngagai sida nembiak Allah Taala ba timpuh pengujung tu?`

Pemandang 12 nyeritaka konflik kosmik entara Kristus enggau Sitan ari kelia-lia. Kemunchak iya nyadi lebuh Sitan nyerang sida nembiak Allah Taala ti penudi iya. Pemandang 13 mantaika dua iku kaling naga nya, iya nya jelu ti pansut ari tasik enggau jelu ti pansut ari tanah. Kuasa dua iti nya berakup enggau iya beperang ngelaban sida nembiak Allah Taala.

`Bacha Pemandang 13:4, 8, 12, 15 enggau Pemandang 14:7, 9-11. (Peda mega P’dang. 15:4, P’dang. 16:2, P’dang. 19:20, P’dang. 20:4, P’dang. 22:9.) Nama siti batang kenang [tema] ti ayan dalam semua ayat-ayat nya?`

Peratika bida iya. Enti orang enda nyembah Penengkebang, sida nyembah utai bukai. Penengkebang endang patut disembah (P’dang. 5:9). Penyerekang entara Kristus enggau Sitan berengkah di serega senentang sembah: “Aku deka niki ngagai punchak mua hari lalu nyadi sebaka enggau Allah Taala ti Pemadu Bekuasa” (Isa. 14:14, NKJV). Sitan dekaka sembah ti semina enggi Allah Taala aja. Nitihka Pemandang 13, iya mujur ketegal pengawa jelu ti pansut ari tasik nya (P’dang. 13:4).

Lebuh dibandingka enggau Daniel 7 iya nunjukka jelu tu sama enggau tanduk ti mit nya ti “deka nguji ngubah timpuh enggau adat,” lalu bejalaika kuasa iya pengelama 1,260 “hari” nubuatan, reti nya, 1,260 taun (Dan. 7:25; banding P’dang. 13:5; peda Pelajar 6). Siti aja bagi adat Allah Taala ba Sepuluh Pesan nya ti bekaul enggau timpuh, nya meh pesan ti keempat. Gerija tu udah nguji deka ngubah hari sembiang ari hari Sabtu, hari ti ketujuh, ngagai hari Minggu, hari ti keterubah dalam minggu.

Pengawa kuasa ti nguji deka ngubah hari sembiang, iya nya hari Sabat ba hari ti ketujuh, ti udah diberi Allah Taala Empu nyadika kelai kuasa Iya (P’sut. 31:13; Esek. 20:12, 20), nya pengawa ti ngerempah tauka ngerampas kuasa Allah Taala. Nya alai, poin tu meh ti deka nyadi fokus konflik ti penudi ila senentang sembah ti betul enggau sembah ti salah.

Tu meh kebuah Pemandang madahka orang ti taluk ngagai Allah Taala sebagai “orang ke ngasika pesan Allah Taala” (P’dang. 12:17, P’dang. 14:12). Tu nyengkaum Sabat ba hari ti ketujuh, ukai hari Minggu. Orang ke enggai ningaka kangau ti penudi ari tiga melikat ngambika nyembah Allah Taala ba hari kudus Iya (Isa. 58:13) lalu nyembah jelu nya ba hari Minggu, iya nya hari sabat tiru iya, deka nerima tanda jelu nya (peda Pelajar 11).