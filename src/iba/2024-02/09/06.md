---
title:  Berita Pesan Tiga Melikat
date:   30/05/2024
---

Dalam Pemandang 14:7, melikat ti keterubah ngangau enggau nyawa inggar, “Nangika Allah Taala, lalu pujika mulia Iya, laban maya udah datai alai Iya deka ngakim. Sembah meh Iya ti udah ngaga serega, tanah, tasik enggau mata ai!” (NKJV). Serega ngapil ngagai kitai ngambika meri penaluk penuh enggau sembah ti pemadu iya ngagai Allah Taala lebih agi laban timpuh Iya ngakim deka datai.

Melikat ti kedua madah, “Udah alah! Alah meh Babilon ti besai nya ti udah mejalka semua bansa ngirup wain pengingin iya ti kamah!” (P’dang. 14:8, NKJV). Babilon ngelambangka sistem agama ti udah labuh, ti udah nulak berita pesan melikat ti keterubah lalu milih sistem sembah ti pelesu. Nya kebuah Pemandang 14:9-11 meri jaku tangkan enda ngasuh nyembah “jelu nya enggau anak patung iya.” Dua iti pilihan ti belaban diberi ditu—nyembah Allah Taala tauka nyembah jelu nya. Genap iku mensia di dunya tu deka ngaga pilihan tauka pemutus ti penudi, ti enda ulih diubah agi senentang ngagai sapa sida deka taluk—ngagai Jesus tauka Sitan.

`Bacha Pemandang 14:12. Nama dua iti kelai sida ke enggai nyembah jelu nya? Nama kebuah dua iti kelai nya beguna amat?`

Allah Taala deka bisi seraban orang ti taluk ngagai Iya taja betapi enggau penyakal balat enggau diperinsa balat dalam sejarah dunya tu. Nengah pemeri pengelurus Kristus, sida deka idup ngasi sereta penuh pengasih Tuhan. Nyembah Allah Taala ti Penengkebang bedanjang ngelaban nyembah jelu nya lalu dipandangka ari ngintu pesan Allah Taala. Konflik ti penudi tu pasal taluk ka Kristus tauka taluk ka kuasa jelu nya numpu ngagai sembah, lalu ba puak laya besai entara pemanah enggau penyai tu, nya meh hari Sabat.

Sida penitih Jesus ti komited tu ukai semina deka ngembuan pengarap “dalam” Jesus, tang sida mega deka ngembuan pengarap Jesus. Pengarap Jesus nya meh pengarap ti chukup dalam, chukup pechaya, chukup komited, dataika semua antu dalam neraka enggau semua penguji di dunya tu enda ulih nguyat iya. Nya meh pengarap ti pechaya taja iya enda meda, arap taja iya enda nemu nerangka kebuah iya, lalu ngembuan pengadang taja iya enda meretika iya. “Pengarap Jesus” tu empu endang pemeri ti diterima kitai ulih pengarap. Iya deka mai kitai mujur nengah krisis ti deka datai. Lebuh krisis ti penudi datai lalu kitai deka betapi enggau boikot ekonomi, diperinsa, dijil, nyentukka dibunuh, pengarap Jesus deka mai kitai mujur nengah timpuh penudi dunya tu nyentukka Jesus datai baru.

`Baka ni ku Allah Taala nyediaka pengarap nuan kemaya hari tu kena napi utai ti deka nyadi dudi hari?`