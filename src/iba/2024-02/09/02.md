---
title:  Kaaba Enggau Adat
date:   26/05/2024
---

`Bacha Pemandang 11:19, Pemansut 25:16, Pemansut 31:18, enggau Pemandang 12:17. Nama ti dipadahka ayat-ayat tu bisi di dalam Peti Janji [Sempekat] ti di dalam Endur ti Pemadu Kudus dalam kaaba nya?`

Hari Pengampun Dosa nya hari bechara [ngakim]. Semua Israel diperintah ngambi bagi dalam pengawa tu nengah penesal, meresa ati diri, lalu enda tau gawa lebuh hari nya (peda Adat Lewi 23:29–31). Semina sehari tu aja imam besai tama ke dalam Endur ti Pemadu Kudus lalu bejalaika pengawa pengampun dosa. Dalam bilik ti Pemadu Kudus dalam kaaba nya, bisi Peti Janji [Sempekat]. Dalam Peti nya bisi Adat Sepuluh Pesan Allah Taala, ti ditulis datas lampang batu. Tutup peti nya ti digaga ari emas dikumbai penuduk pengasih, ke alai darah dipechikka kena nuchi kaaba nya ari dosa. Pembisi Allah Taala nyata dipeda dalam mulia Shekinah diatas penuduk pengasih nya. Tiap iti piring [korban] ti digaga mandangka pengasih Allah Taala ngagai mensia ti bedosa, tang Hari Pengampun Dosa nya mandangka dosa dikingatka nyentuk ngagai hari bechara [ngakim] (Heb. 10:3) lalu iya semina ulih dibuai nengah pengarap ka darah Kristus ti ulih nuchi ari dosa (1 Pet. 1:18, 19). Dia, ba mua Allah Taala, pengasih enggau pengelurus dipegulaika enggau chukup manah.

Merening ke dalam kaaba serega, rasul John meda  “Rumah Sembiang [kaaba] Allah Taala . . . dibuka” enggau “Peti Janji [Sempekat] dipeda” (P’dang. 11:19, NKJV). Lalu bup The Great Controversy nambahka jaku tu: “Dalam bilik ti pemadu kudus, dalam kaaba serega, adat Allah Taala disimpan—adat ti pansut ari mulut Allah Taala empu munyi guntur ari Bukit Sinai lalu ditulis ngena tunjuk Tuhan Empu datas lampang batu. Adat Allah Taala ti di dalam kaaba serega nya meh adat ti asal, lalu adat ti ditulis datas lampang batu ti dirikud Moses dalam Pentateuch nya meh kopi [salin] iya ti nadai salah mimit. Orang ti udah meretika poin ti penting amat tu udah mega tepeda ka karakter adat Tuhan ti kudus, sereta enda berubah.”—Ellen G. White, The Great Controversy, p. 434.

Lebuh orang Adventist ke dulu kelia mansik ajar Bup Kudus pasal kaaba, sida nemu pemesai reti adat Allah Taala enggau hari Sabat ti nyadi puak Adat Allah Taala. Dalam penemu sida enti adat Allah Taala nya bisi disimpan dalam Peti Janji [Sempekat] di dalam kaaba serega, reti nya iya enda dibuai tauka dipadamka ba kayu regang.

`Perundingka hari Sabat, iya ti, bejalai dalam pengelaju seribu batu sejam, datai ngagai kitai tiap minggu, nadai kala ngelaung. Nama ti diajar nya ngagai kitai pasal pemesai reti doktrin [ajar] pasal pengawa Tuhan ti nengkebang [ciptaan]? Nama batang ajar bukai ti ngingatka kitai enggau jalai ti lebih terang sereta beulang-ulang baka tu?`