---
title:  Hari Sabat Enggau Adat
date:   28/05/2024
---

`Bacha Pemandang 14:6, 7; Pemandang 4:11; Pemungkal 2:1–3; enggau Pemansut 20:8–11. Nama kaul entara Nengkebang, hari Sabat, enggau adat Allah Taala?`

Nengkebang [Creation] bejaku pasal nilai tauka rega kitai ba mua Allah Taala. Kitai enda kediri di universe tu—ti semina sepur debu—ukai mega kitai tu eksidin genetik. Enggau jaku bukai, penemu sains ti diterima mayuh orang pasal asal penatai pengidup kitai, ke udah ditaburka media enggau budaya ti popular, udah meri penemu pasal asal penatai kitai ti jauh bebida ari jerita Bup Kudus.

Kitai bisi diatu laban Jesus udah nengkebang kitai. Lalu Iya endang patut disembah kitai ukai semina laban Iya udah nengkebang kitai tang mega laban Iya udah nebus kitai. Nengkebang [Ciptaan] enggau Penebusan endang puak semua sembah ti betul. Nya alai, Sabat nya beguna amat kena meretika pelan keselamatan. Sabat nya bejaku pasal pengibuh Penengkebang enggau pengerindu Penebus.

Ba pengujung minggu Nengkebang, Allah Taala diau dalam pemanah enggau mulia dunya ti baru udah digaga Iya. Iya mega belelak ngambika nyadi teladan ka kitai. Hari Sabat nya meh hari ngetu tiap minggu kena kitai muji Iya ti udah nempa kitai. Lebuh kitai besembiang lebuh hari Sabat, kitai muka ati kitai ngambika nerima berekat spesel ti udah diengkah Iya dalam hari nya ti nadai udah diengkah Iya dalam sebarang hari ke bukai.

Hari Sabat nya nunjukka kitai ngagai Penengkebang ti sayau amat ka kitai lalu enda ngelengkaka kitai lebuh kitai udah jauh limpang ari tuju Iya ungkup kitai. Hari Sabat nya meh lambang ti meruan belama iya kitai belelak dalam Iya. Iya nya meh kelai spesel ka penaluk kitai ngagai Penengkebang kitai(Esek. 20:12, 20). Iya nya kelai belelak, ukai gawa; kelai pengasih, ukai legalisma; kelai penetap, ukai ukum; kelai kitai begantung ba Allah Taala ka keselamatan kitai, ukai ba diriempu. Belelak ke bendar ba hari Sabat nya meh belelak pengasih dalam jari Tuhan ti penuh pengasih ti udah nempa kitai, Iya ti udah nebus kitai, lalu Iya ti deka datai baru ungkup kitai.

Berita dalam Pemandang 14, berita Tuhan ngagai dunya ba timpuh pengujung tu, ngangauka mensia ngambika belelak di dalam pengerindu enggau pengibun Iya tiap hari Sabat. Iya ngasuh kitai ngingatka Iya ti udah ngaga kitai lalu meri mulia ka Iya. Ngintu Sabat nya mega sambung entara pemanah Eden enggau mulia langit enggau dunya ti baru ti deka datai. Iya ngingatka kitai bisi siti hari deka datai lebuh semua pemanah enggau mulia Eden deka diidupka baru.

`Ketebal agi kitai Seventh-day Adventists udah kala dituduh orang sebagai legalistik, lalu jaku tuduh nya selalu iya bekait enggau pengawa kitai ke ngintu hari Sabat. Pejuraika hari Sabat sebagai simbol [lambang] Penebusan enggau pengelurus ulih pengarap. Nama kebuah ngasika perintah Allah Taala ti ngarah kitai belelak ngujungka orang ngumbai kitai nguji deka tama ka serega ngena kereja diriempu?`