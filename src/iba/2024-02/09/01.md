---
title:  Pelasar Perintah Allah Taala
date:   25/05/2024
---

### Bacha ka Pelajar Minggu Tu
P’dang. 14:6–12; Pengajar 12:13, 14; J. Dalam 28:9; Dan. 7:25.

> <p>Ayat Dikingat</p>
> “Naga nya pedis amat ati ngagai indu nya, lalu nyerang bala peturun iya ti bukai, iya nya semua orang ke ngasika pesan Allah Taala, sereta besaksika [tauka ngembuan saksi]” (Pemandang 12:17, NKJV).

Ari bejalarka Bup Kudus enggau silik, sida Adventists nemu pemesai reti adat nya dalam Endur ti Pemadu Kudus dalam kaaba serega. Lebuh nilik kedalam puak Adat Allah Taala, sida mega meda pemesai reti hari Sabat, dalam pesan ti keempat. Iya ke bendar, pesan tu lebih ari semua ke bukai enggau terang madahka Allah Taala nya meh Penengkebang, ti nyadika pelasar semua sembah ti betul—tu meh tema ti deka lebih agi relevan ba hari-hari ti penudi dalam sejarah dunya tu (peda Pemandang 14:6–12).

Endang ari terubah iya tuju Sitan sigi deka ngachau pengawa nyembah Allah Taala nengah ngachau adat Allah Taala. Iya nemu enti orang “ngelanggar siti ari Adat nya,” reti nya, orang nya “udah ngelanggar semua” (James 2:10); nya alai, iya meransang orang ngambika ngelanggar adat Allah Taala. Sitan begedi amat ka hari Sabat laban hari nya ngingatka mensia pasal Allah Taala ti Penengkebang, sereta baka ni Iya patut disembah. Tang iya mega  bisi disimpan dalam adat Allah Taala disimpan dalam Endur ti Pemadu Kudus dalam kaaba serega. Laban adat nya meh ti madahka reti dosa, seagi-agi mensia deka taluk ngagai Allah Taala, reti nya adat Iya deka tetap agi diguna, nyengkaum pesan hari Sabat.

Tuju pelajar siti tu, iya nya deka mandangka kaul entara kaaba, adat Allah Taala, hari Sabat, enggau krisis ti deka datai ketegal tanda jelu nya. Kitai mega deka mansik sekalika hari Sabat nya mengkang releven ngagai generasi [rebak] ba timpuh pengujung tu.

_*Pelajarka pelajar minggu tu, ti bepelasarka bab 25–27 dalam The Great Controversy, kena nyediaka Sabat, June 1._