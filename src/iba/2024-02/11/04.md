---
title:  'Ngelala Sapa Jelu Nya: Bagi 1'
date:   11/06/2024
---

`Bacha Pemandang 13:1, 2. Ari ni jelu tu angkat, lalu sapa ke meri iya kuasa?`

Bup Pemandang madahka naga nya meh Sitan. Pemandang 12:3–5 madahka naga nya nguji deka munuh, “Anak lelaki,” nya, sereta “anak mit nya ada,” iya ti udah nya “dibai ngagai Allah Taala enggau ngagai kerusi diraja Iya” (NKJV). Antu Sitan, bekereja nengah Rome kapir, nguji deka munuh Jesus (peda Matt. 2:16–18). Munsuh besai Allah Taala enggau mensia nya bekereja nengah institusi politik enggau agama kena ngulihka tuju iya.

Senentang jelu tu, Bup Kudus madahka “Naga nya meri pengering, enggau kerusi diraja, enggau kuasa iya ti besai, ngagai jelu nya” (P’dang. 13:2, NKJV). Nubuatan tu nyadi nyata amat beratus taun udah nya, lebuh Emperor Rome ti benama Constantine mindahka indu nengeri iya ari Rome ngagai Constantinople, dalam menua Turkiye ke diatu. Tu ninggalka kusung penuduk diraja sida Kaiser, ba indu nengeri Rome. Raja Rome kapir lalu meri penuduk nya enggau indu nengeri nya ngagai jelu tu.

Isaac Backus madah, “Ari mindahka indu nengeri Empayar Rome ngagai Constantinople, . . . Constantine muka jalai ngagai bishop ba Rome ngangkatka diri keatas semua mensia di dunya tu, sereta ngeninggika diri ari atas Allah Taala di serega.”—The Infinite Importance of the Obedience of Faith, and of Separation from the World, p. 16 (quoted in Le Roy Edwin Froom, The Prophetic Faith of Our Fathers, vol. 3, p. 213). Munyi ku Thomas Hobbes, “Sistem pope/paus nya, ukai utai bukai tang roh Empayar Rome ke udah mati, dichiri ngambika duduk datas pendam iya.”—Leviathan (New York: Oxford University Press, 1996), p. 386. Pansik ti silik mandangka jelu Pemandang 13 ke pansut ari tasik nya meh kuasa agama ke murted ke angkat pegari ari Rome lalu nyadi sistem sembah seluruh dunya (P’dang. 13:3, 4). Jelu tu ukai siku orang; tang siti organisasi agama ke udah nukar pemendar ari Jaku Allah Taala ngena adat ti digaga mensia.

`Bacha Pemandang 13:1, 6. Nama kata kunci kena ngelala sapa jelu nya?`

Bup Kudus nerangka reti bejaku busung [blasphemy] dalam John 10:33 enggau Luke 5:21 ngena dua iti chunto: (1) mensia ke ngaga diri tauka ngambu diri Allah Taala, enggau (2) mensia ke ngambu diri bisi kuasa ngampun dosa. Jaku tuduh tu enda betul, laban Jesus endang amat Allah Taala, lalu enggau nya, Iya bisi hak enggau kuasa ngampun dosa. Tang paus Rome bisi dua iti ajar doktrin ti dikumbai Bup Kudus bejaku busung: 1) iya ngambu bala paderi [father] iya bisi kuasa kena ngambpun dosa, lalu 2) pope [paus] ngambu [ngerempah] penuduk enggau kuasa Allah Taala di dunya tu.