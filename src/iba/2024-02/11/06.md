---
title:  Jelu Ti Pansut Ari Tanah
date:   13/06/2024
---

`Bacha Pemandang 13:11–18. Baka ni jelu ti kedua tu lain ari jelu ti keterubah dalam Pemandang 13?`

Jelu ti keterubah pansut ari tasik; jelu ti kedua tu “pansut ari dalam tanah” (P’dang. 13:11, NKJV). Tasik tauka ai nyempamaka “mayuh bengkah menua, mensia, bansa, enggau jaku” (P’dang. 17:15, NKJV). Nya alai, tanah, nyempamaka kawasan menua di dunya tu ke puang tauka nadai mayuh orang nguan. Jelu ti kedua tu pansut semak pengujung timpuh nubuatan ke endur jelu ti keterubah udah bejalaika kuasa iya (P’dang. 13:5). Reti nya, iya angkat bekuasa kira urung taun a.d. 1798.

Menua Amerika Syarikat meh chun amat digambar ditu. Iya numbuhka menua ti merintah diri ba taun a.d. 1776, lalu netapka perlembagaan iya ba taun a.d. 1789, lalu dikelala sereta diterima sebagai siti ari kuasa dunya ba pengujung abad ke-19 kelia.

John nampung penerang iya, “Iya bisi dua iti tanduk baka anak domba, lalu iya bejaku munyi naga” (P’dang. 13:11, NKJV). Tanduk dalam nubuatan Bup Kudus nyempamaka kuasa. Enda baka jelu ti keterubah, jelu siku tu nadai bisi makota datas tanduk iya, reti nya menua tu nadai betuaika raja. Dua iti tanduk nya ngelambangka dua batang prinsip ti dikena menua tu merintah, ti nyadika penatai kuasa tauka pengering enggau pemujur iya—iya nya kebebasan politik enggau kebebasan pengarap tauka agama.

`Bacha Pemandang 13:11, 12. Nama ubah ke dipeda nuan nyadi ba jelu tu, lalu baka ni iya bejaku?`

Menua tu, ke nelap baka anak domba, pengujung iya deka bejaku munyi naga. “Iya bejalaika semua kuasa jelu ti keterubah” (P’dang. 13:12, NKJV) lalu muai ketisi prinsip kebebasan beragama, “iya mejalka dunya enggau semua orang ke diau dalam dunya, nyembah jelu ti keterubah” (P’dang. 13:12, NKJV). Menua Amerika Syarikat deka nguluka pengawa mejal semua orang nyembah jelu ti keterubah ari ngelala sereta nerima kuasa sekular enggau rohani [spiritual] pope/paus. Nitihka nubuatan tu, Amerika Syarikat deka ngaga engkeramba jelu nya—reti nya iya deka nyerakupka gerija enggau perintah menua—lalu mejal semua orang nyembah engkeramba jelu nya.

Utai ti narit ati ditu iya nya lebuh jelu tu terubah dikelala, menua Amerika Syarikat agi bedau kekari nyadi kuasa ekonomi enggau tentera ke besai baka ke diatu.

`Perundingka gaya politik ke enda stabil di Amerika kemaya hari tu. Baka ni ku nya tau ngamatka jaku nubuatan tu bisi siti hari ila?`