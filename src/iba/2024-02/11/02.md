---
title:  Konflik Ti Penudi Dalam Pemandang
date:   09/06/2024
---

Mesej tauka berita Pemandang lebih ari semina simbol ke nyelai, jelu ti nyelai, enggau imej tauka gambar ti nyelai. Iya bejaku pasal pemendar ti kekal ti diberi Allah Taala ti penuh pengerindu ngagai jenerasi tauka rebak ba timpuh penudi tu. Konflik entara Kristus enggau Sitan berengkah di serega senentang sembah. Lalu iya deka tembu ba kemunchak iya mega senentang sembah.

`Bandingka Pemandang 14:7, 9 enggau Pemandang 4:11. Nama batang kenang [tema] Pemandang dalam konflik kosmik tu entara pemanah enggau penyai?`

Dalam selampur Pemandang, pengawa mensia ti nyembah enggau pengawa Tuhan ti nengkebang nya endang bekait enggau pangan diri lalu enda ulih diperaraka. Pemandang 14:7 ngasuh kitai nyembah Tuhan ti Penengkebang. Ngelaban ajar evolusi, ti udah neruju serata dunya sekumbang dua ratus taun ti udah, hari Sabat nyadi pengingat ti kekal ka identiti kitai. Iya semampai ngingatka kitai, mensia udah ditempa Iya, lalu ari nya Kristus endang patut diberi penaluk sereta patut disembah kitai. Tu meh siti ari kebuah alai Sitan begedi amat ka hari Sabat.

`Bacha Pemandang 12:17 enggau Pemandang 14:12. Baka ni ku pengawa nyembah Penengkebang nya deka dipandangka ba penudi iya?`

Nyembah Penengkebang nengah ngintu pesan Allah Taala besatup tauka belaban terus enggau pengawa nyembah jelu nya. Ba timpuh pengujung ila Allah Taala deka bisi raban nembiak Iya ti deka taluk ngagai Iya taja pen besatup enggau penyakal ti pemadu keras sereta diperinsa enggau pemadu balat dalam sejarah.

“Enti ngintu hari sabat ti pelesu ti nitihka adat ti diletak perintah menua, ngelaban pesan ti keempat, nyadika tanda sumpah taluk ngagai kuasa ti ngelaban Allah Taala, dia deh ngintu hari Sabat ke betul, ti ngasika Adat Allah Taala, nya nyadika tanda penaluk ngagai Allah Taala ti Penengkebang.”—Ellen G. White, The Great Controversy, p. 605.

Pemandang 14:12 madahka sida ti taluk nitihka Jesus tu deka ngembuan “pengarap Jesus.” Pengarap Jesus nya meh pengarap ti pemadu dalam dataika iya arap taja pen iya enda ulih meda. Iya puh taja iya enda paham. Iya pemeri ari Jesus ti diterima kitai ulih pengarap lalu deka mai kitai enggau selamat nengah konflik ti deka datai.

`Hari Sabat ba hari ti ketujuh nya lambang ti pelasar ungkup Allah Taala ti nyadi Penengkebang ti bepun ari Eden empu. Nya alai barang sapa ti ngerempah [ngalahka] iya baka ti dikereja Rome (peda Dan. 7:25), reti nya deka ngerempah kuasa Allah Taala ba pelasar tauka urat iya ti pemadu dalam sekali. Baka ni ku pemendar tu nyaup kitai meda nama kebuah poin tu meh ti pemadu dikelikuhka ba hari-hari ti penudi ila?`