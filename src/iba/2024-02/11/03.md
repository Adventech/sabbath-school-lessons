---
title:  Krisis Ti Deka Datai
date:   10/06/2024
---

Nubuatan pasal tanda jelu dalam Pemandang 13 madahka ngagai kitai pasal perang Sitan ngelaban Allah Taala ti pemadu jai sereta pemadu balat. Kenyau ari Jesus mati datas regang, Sitan nemu diriempu udah alah, tang iya mutus ati deka mai labuh enggau iya ni naka pemayuh mensia ke ulih iya. Strategi iya ti terubah dalam kempen nya, iya nya ngena chara nipu. Enti tipu-daya enda mujur, iya deka ngena jalai pejal. Iya meh ti meri mensia runding ngaga undang-undang hari Minggu, ke alai sapa-sapa orang ke enggai nyembah jelu nya tauka nerima tanda iya, orang nya deka dibunuh.

Ngemerinsaka orang ketegal agama tauka pengarap, nya ukai utai ti baru. Iya udah bisi kenyau ari maya Kain munuh Abel ketegal ngasika jaku perintah Allah Taala. Jesus madah iya deka nyadi baru ngagai orang ke arap.

`Bacha John 16:2, Matthew 10:22, 2 Timoti 3:12, enggau 1 Peter 4:12. Nama pengalaman gerija Penyanggup Baru, lalu baka ni iya dikena (aplikasi) ngagai gerija Kristus ba pengujung timpuh?`

Selama sejarah Kristen, orang beperinsaka mensia bukai nya utai biasa nyadi. Iya bisi nyadi lebuh pegai Rome kapir tang lebih agi balat lebuh orang Kristen ke nitihka Bup Kudus diperinsa gerija Kristen lebuh jeman pertengahan. Tanda jelu nya meh sambung ti penudi dalam rantai neraka nya. Baka pengawa beperinsa dulu suba, iya dikereja kena mejal semua orang ngambika nitihka ajar pengarap ti udah diletak gerija sereta enggau sistem nyembah ti dikemendarka.

Nubuatan nya madahka pengawa beperinsa nya deka berengkah enggau sekatan ekonomi: nadai orang tau bebeli tauka bejual enti iya nadai tanda jelu nya. Barang sapa ke enggai nerima tanda nya deka pengujung iya diberi ukum mati (P’dang. 13:15, 17).

Antu Sitan udah berengkah nyediaka orang ke ngambu diri Kristen ngambika nerima tanda jelu nya lebuh ujian ti penudi nya dipejalaika ari meransang sida ngaga kompromi dalam pengidup sida ari diatu. Lebuh semua dunya udah nyata dipeda nitihka jelu nya enggau alit ati (P’dang. 13:3), ngenyit senario berubah, lalu kamera nubuatan diatu fokus ngagai sida nembiak Allah Taala. Pemandang 14:12 meri kitai gambar tu. “Tu meh sida ti ngintu pesan Allah Taala sereta ngembuan pengarap Jesus” (NKJV). Sida nembiak Allah Taala idup kudus sereta ngasi. Ulih pengasih Iya, sida bediri tegap lebuh semua utai ngelingi sida beguyat. Lebuh semua dunya nitihka jelu nya, sida tu “nitihka Anak Domba ngagai sebarang endur Iya bejalai” (P’dang. 14:4, NKJV). Ulih kuasa Kristus, sida menang ngalahka kuasa neraka ti berakup ngelaban sida.

Baka ke udah dipeda kitai dalam Pelajar 9, batang isu dalam konflik entara pemanah enggau penyai nya meh pasal sembah. Jelu nya ngena chara tipu, lalu enti chara nya enda mujur, iya ngena chara pejal.

`Berapa mudah nuan diatu, ketegal sekatan ekonomi, sanggup ngelanggar hari Sabat?`