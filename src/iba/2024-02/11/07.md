---
title:  Tambah Penemu
date:   14/06/2024
---

Nyembah jelu nya enggau engkeramba iya ngingatka jerita dalam Daniel 3, ke alai Sadrak, Mesak, enggau Abednego diperintah ulih raja Babilon nyembah engkeramba emas nya, enti enda, sida deka dibuai kedalam dapur api. Babilon kelia, Babilon moden—isu iya sama, iya nya pasal nyembah. Sembah ke betul timbul ari runding ti udah diajar Jaku Allah Taala, jiwa ti udah diubah ulih pengerindu Iya, enggau ati ti penuh ulih Roh Iya. Nya baru kitai enda deka nyadi “baka dunya” tang idup nitihka peneka Allah Taala, ti ditemu dalam Jaku Iya. Nya aja meh pengelikun kitai!

“Allah Taala enda deka mejal peneka tauka runding kitai; tang Sitan semampai ngena chara pejal ngena chara kasar—kena ngawal orang ke enda ulih ditipu iya. Nengah chara ngenakut tauka pejal iya nguji deka nguasa daya runding ngambika mensia nunduk lalu nyembah iya. Kena ngulihka juluk tu, iya bekereja nengah sida ti bekuasa ba pengarap [agama] enggau sida ti megai perintah menua, negu ati sida ngambika ngaga undang-undang mensia kena ngelaban undang-undang Allah Taala.”—Ellen G. White, The Great Controversy, p. 591.

“Ngambika sida ulih tan ngelaban penguji ti nuntung sida, sida mesti nemu peneka Allah Taala baka ti dipandangka dalam Jaku Iya; sida ulih ngemesaika Iya semina lebuh sida bisi konsep tauka penemu ti betul pasal karakter [perangai] Iya, perintah Iya, enggau tuju Iya, sereta idup nitihka semua nya. Nadai orang ulih mujur nengah konflik ti penudi nya ila, tang semina sida ke udah ngisi runding sida penuh enggau pemendar-pemendar ari Bup Kudus aja.”—Ellen G. White, The Great Controversy, p. 593.

“Tang Allah Taala deka bisi seraban mensia di dunya tu ti deka nirika Bup Kudus, lalu Bup Kudus aja, nyadika stended ka semua ajar pengarap sida lalu nyadika pelasar semua ubah dalam pengidup. Penemu orang ke bepelajar, simpul ari penemu sains, atur tauka pemutus sida kunsil gerija, iya ti mayuh bengkah sereta enda sepenemu baka pemayuh bengkah gerija ke diarika sida, suara orang mayuh—nadai siti, nadai semua nya patut diambi nyadika bukti ti nyukung tauka ngelaban sebarang poin pengarap. Sebedau nerima sebarang ajar tauka adat pengarap, kitai mesti minta ‘Tu jaku Tuhan’ kena nyukung iya.”—Ellen G. White, The Great Controversy, p. 595.

**Tanya ti deka dipejuraika**:

`Baka ni ku gaya pengidup kitai ti bepengadangka penatai Jesus ti kedua kali sereta magi pengadang nya enggau jalai ti enda ngemegauka orang?`

`Perunding jauh ke agi senentang sembah. Nama ti dipadahka gaya pengidup kitai tiap hari, utai ti dikereja kitai tiap hari, ngagai kitai pasal sapa tauka nama ti disembah kitai?`

`Baka ni ku kitai ulih nyaup diri sereta nyaup orang bukai nunga dudi hari enggau ati ti arap ukai enggau ati ti takut?`

`Nama bida ti praktikal dipeda dalam pengidup kitai kemaya-hari-tu ketegal kitai nemu pasal pekara [event] ti deka nyadi ba pengujung hari tu?`