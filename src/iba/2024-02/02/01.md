---
title:  'Batang Isu: Pengerindu tauka Ngerunding Diri?'
date:   06/04/2024
---

### Bacha ka Pelajar Minggu Tu
Luke 19:41–44; Matt. 23:37, 38; Heb. 11:35–38; P’dang. 2:10; Kereja Rasul 2:44–47; John 13:35.

> <p>Ayat Dikingat</p>
> “Anang takut, Aku bisi enggau kita! Aku tu Allah Taala kita. Anang nejuka utai ngenakutka kita! Aku deka ngasuh kita kering lalu nulung kita. Aku deka nyaga kita lalu ngelepaska kita” (Isaiah 41:10, NKJV).

Sema jaku nuan pengibun kambin ba tisi Bukit Kana malik ke baruh ngagai nengeri Jerusalem. Nuan ninga munyi nyawa orang bejaku. Nuan terus ngelala nya munyi nyawa Jesus. Alit ati nuan ninga utai ti disebut Iya. Ungkup sida murid, utai nya enda ulih disagam sida. Lebuh matapanas ka padam lemai nya panchar iya kuning mantul ba perabung kaaba lalu bekilau mantul ba dinding batu marble dia, enggau terang Jesus madah, “Kita meda semua utai tu. Tang enggau bendar Aku madah ngagai kita, nadai sigi batu nya deka mengkang betusun ditu, tang semua deka diruntuhka magang.” (Matt. 24:2, NKJV). Bala murid alit ati sereta bingung, lalu nuan pen baka nya meh. Nama reti jaku Jesus munyi nya neh? Baka ni ku utai nya bekait ngagai pengujung dunya ke ditanya ke sida murid ngagai Jesus?

Nuan nyau nyinuk mendingka Jesus nerangka pekara ti deka nyadi ke mai ngagai pengerusak Jerusalem ke dichampur Iya enggau utai ti deka nyadi sebedau penatai Iya baru. Dalam pengerusak Jerusalem nya, kitai meda iya ngayuka strategi Sitan ti deka nipu sereta ngerusakka raban nembiak Allah Taala ba timpuh pengujung dunya. Jaku lalau Jesus dalam Matthew 24 enggau terang ngelangkarka pekara-pekara penudi ti deka nyadi dalam konteks pengalah tauka pengerusak Jerusalem.

Kitai deka mansik stategi beserepang dua Sitan ti deka nipu sereta munuh raban nembiak Allah Taala. Utai ke gagal iya ngereja nengah pengawa beperinsaka orang, iya ngarapka diri ulih ngereja nya nengah kompromi [betulak-ansur]. Tang Allah Taala nadai kala tekenyit enda ngadang, nyentukka lebuh maya utai balat enchabar pen, Iya ngeringka raban nembiak Iya.

_*Pelajarka pelajar minggu tu, ti bepelasarka bab 1–2, ari bup The Great Controversy, kena nyediaka Sabat, April 13._