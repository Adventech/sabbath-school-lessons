---
title:  Orang Kristen Diidupka Tuhan
date:   08/04/2024
---

Pengasih Allah Taala, pemadas Iya, pengibuh Iya, enggau penemu Iya pasal utai ti deka nyadi, nyata amat dipandangka dalam pekara-pekara [event] ti nyadi sebedau Jerusalem dirusakka munsuh. Cestius Gallus enggau bala sedadu Rome udah ngelulungka nengeri nya. Tang enda memukai, lebuh sida baka ti deka nyerang, sida nyurutka diri enggau enda disangka-sangka. Bala sedadu orang Judah pen ngagai sida lalu menang besai maya nya.

Lebuh sedadu Rome lari lalu sedadu orang Judah ngagai sida, bala orang Kristen di Jerusalem ngelarika diri ngagai Pella di menua Perea, kilah kin Sungai Jordan. “Kelai ke udah disemayaka nya udah diberi ngagai bala orang Kristen ke benung nganti, lalu diatu peluang nya udah diberi ngagai semua orang ti deka ngasika jaku amaran Jesus nya. Semua pekara nya diatur Tuhan ngambika orang Judah tauka orang Rome enda ulih nagang pengelari orang Kristen nya.”—Ellen G. White, The Great Controversy, page 30.

`Bacha Masmur 46:1 enggau Isaiah 41:10. Nama ti dipadahka ayat-ayat tu pasal pengibun ari Allah Taala?`

Allah Taala merintah ari atas semua lalu Iya ngawal pekara ke nyadi dalam dunya tu ngambika tuju Iya ulih dijapai. Taja pen kekadang Tuhan ngubah pelan asal Iya berindik ari pilihan mensia, pelan besai Iya ungkup planet tu tetap deka dikamatka. Sigi bisi maya lebuh sida nembiak Tuhan ngasaika pemar, pemedis, pemerinsa, kena jil, nyentukka mati ketegal Kristus pen bisi meh. Tang dalam timpuh ke pemadu enchabar nya lebuh Sitan nyerang pemadu balat, Allah Taala ngeringka sereta ngidupka gerija Iya.

`Bacha Hebrews 11:35–38 enggau Pemandang 2:10. Nama realiti [pengamat] dipandangka ayat-ayat tu pasal perang kitai ngelaban kuasa penyai? Baka ni ku ayat-ayat tu berharmoni enggau idea pasal pengibun Tuhan dalam tanya ke dulu tadi? Kati bisi penyerekang tauka bedanjang dalam idea pasal pengibun Tuhan enggau Tuhan ti nyagi sekeda orang betapi enggau pemerinsa ti balat pedis nyentukka mati ketegal pengarap tauka pengawa Kristus?`

“Puntan meh pengawa Sitan di deka munaska gerija Kristus ngena pengasar. Laya Besai nya ke endur sida murid Jesus nyerahka nyawa sida enda badu pia aja lebuh sida rasul ke taluk nya mati bejalaika pengawa sida. Ari pengalah nya sida udah menang. Pengereja pengawa Tuhan udah dibunuh, tang pengawa Iya mansang terus ke mua.”—Ellen G. White, The Great Controversy, p. 41.

`Nama patut reti nya ba kitai lebuh kitai meda bala penulis Bup Kudus, iya ti nemu sereta ngasaika pemedis enggau pemerinsa, tang taja pia, beulang-ulang kali, nulis pasal pengamat pengerindu Allah Taala bisi? Baka ni ku kitai tau ulih ngasaika pengerindu nya ka kitai empu?`