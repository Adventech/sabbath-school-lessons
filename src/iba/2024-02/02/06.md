---
title:  Siti Legasi Pengerindu
date:   11/04/2024
---

`Bacha John 13:35 enggau 1 John 4:21. Nama ti dipandangka ayat-ayat tu senentang chabaran [sakap] Sitan ngelaban perintah Allah Taala dalam Laya Besai nya? Nama ti dipadahka sida nya senentang isi [intipati] pengarap Kristen ke bendar?`

Pengerindu nya utai ti biasa ngelaika komuniti Kristen dalam beberapa abad keterubah kelia. Penulis sejarah benama Tertullian madah: “Iya nya ketegal pengawa pengerindu ti amat mulia ti ngujungka mayuh orang meri gelar ngagai kami. “Peda,”  ku sida, “berapa rindu sida ka pangan diri.”  (See Terullian’s Apology 39 as translated by S. Thelwall at https://www.logoslibrary.org/tertullian/apology/39.html.)

Siti ari pemandang pengerindu Allah Taala ti pemadu besai ditunjukka lebuh dua bengkah penyakit pendamik berampit (baka Covid 19) ba abad a.d. 160 enggau a.d. 265. Orang Kristen angkat lalu ngelayan tauka ngintu sida ke sakit enggau sida ke nyau ka mati. Penyakit pendamik nya udah munuh bepuluh ribu mensia lalu bisi sekeda genturung pendiau [kampong] enggau bandar nyau deka pupus orang mati dia. Pengawa orang Kristen ke penuh pengasih, ke ibuh sereta kiruh, enda ngira diri, sanggup bekorban nya, udah meri empas ke balat ba populasi dia. Nyau kelama-lama beribu, lalu udah nya beratus ribu, lalu udah nya bejuta-juta mensia dalam Empayar Rome nyadi orang Kristen ke arapka Jesus sekumbang dua iti epidemik nya. Servis ke penuh pengerindu, pengibuh, pengibun orang ke sakit enggau ke nyau deka mati negu ati mensia lalu ngasuh sida muji orang Kristen nya enggau Jesus ti diarika sida.  

Bup Rodney Stark ke dikumbai The Rise of Christianity nya meh jerita sejarah modern ti nusi event nya ngena perening baru ke lebih terang agi. Dalam nya iya nusi utai ti nyadi lebuh epidemik ti kedua nya (a.d. 260) seluruh komuniti Kristen, ke maya nya ketebal agi orang Judeo-Christian, nyadi siti angkatan jururawat, ke naka alah ngadaka semua utai ti diguna kena ngidupka komuniti ke sakit nya. “Ba kemunchak epidemik ti kedua nya, kira urung a.d. 260, dalam siti surat Easter, Dionysius nulis surat puji ke panjai kena ngemesaika sida terabai menua nya lalu ngumbai sida Kristen nya‘wira’ ke alai mayuh sida nya mega mati laban penyakit nya sekumbang sida ngelayan orang bukai.

“Ketebal agi bala menyadi Kristen kitai udah mandangka pengerindu enggau penaluk ti nadai nembu abis, nadai pedulika diri tang semina ngerunding pangan diri. Enda nangika bahaya, sida ngintu orang ke sakit, mela sida dalam kasih Kristus, lalu enggau sida nya sida mega ninggalka dunya tu enggau ati ti lantang; laban sida mega kena jangkit penyakit nya ari orang ke diibun sida tang nerima pemedis sida enggau ati ti lantang.”—Rodney Stark, The Rise of Christianity (Princeton, New Jersey: Princeton University Press, 1996), p. 82.

`Nama mesej ke terang amat ungkup kitai ditu? Baka ni ku kitai deka belajar mati ka diriempu, ngambika kitai, mega ulih mandangka semangat [ati] ti sama? Enda tentu mudah iya, enda iya?`