---
title:  Taluk Setia Taja Diperinsa
date:   09/04/2024
---

Sekumbang jeman-jeman keterubah pengarap Kristen, gerija Kristen jampat tumbuh mansang, taja pen kena jil, kena perinsa, sereta dibunuh. Bala orang ke arap ke taluk setia, endang komited penuh ngagai Kristus, diiri penuh ulih Roh Kudus, meritaka Jaku Tuhan enggau penuh kuasa; pengidup mensia diubah, lalu bepuluh ribu mensia nerima pengarap lalu nyadi Kristen.

Bacha Surat Kereja Rasul 2:41; Kereja Rasul 4:4, 31; Kereja Rasul 5:42; enggau Kereja Rasul 8:1–8. Nama ti dipadahka ayat-ayat tu pasal chabaran ti ditapi gerija Penyanggup Baru nya kelia, lalu mega, nama kebuah iya jampat amat tumbuh mansang?

Sida murid diemba (Rasul 4:17), dijil (Rasul 5:17, 18), diperinsa (Rasul 8:1), dibunuh (Rasul 7:59, Rasul 12:2), tang taja pia, ngena kuasa Roh Kudus, sida enggau berani nusi pasal Jesus ke udah diangkatka idup baru, lalu gerija betambah tumbuh di serata Judea, Galili, enggau Samaria (Rasul 9:31).

Kubu neraka begegar. Gelang kungkung Sitan putus. Pengarap orang kapir rubuh besatup enggau kuasa Kristus ti udah angkat idup baru. Injil menang ngalahka semua macham utai mayuh ti nyakal iya. Sida murid enda agi belalai takut dalam bilik sadau nya. Penakut lesap baka kelemayang.

Ke ganti nya, pengarap ngemenuhka ati sida murid. Sekali sida udah meda Tuhan sida ke udah angkat idup baru nya, pengidup sida pen berubah. Jesus udah meri sida kebuah ti baru kena idup. Tuhan kitai ukai semina udah meri sida Komisyen ti Besai nya (Mark 16:15), tang Iya mega udah meri sida siti semaya ti besai, “Tang kita deka nerima kuasa lebuh Roh Kudus udah nurun atas kita, lalu kita deka nyadi saksi Aku di Jerusalem, di serata menua Judea enggau Samaria, enggau ngagai ujung dunya” (Acts 1:8, NKJV).

Injil [Berita Manah] nya “udah ditusui ngagai semua orang di baruh langit” (Kol. 1:23). Taja pen murid ti penudi, John, mati ba ujung abad keterubah. Orang bukai ga angkat lalu nyambung mai sempun pemendar nya sereta betusika pasal Kristus ti idup. Pliny the Younger [Pliny ke Biak], gabenor bansa Rome ba pelilih menua Bithynia adapka tebing utara menua Turkiye ke diatu, bisi nulis surat ngagai Maharaja [Emperor] Trajan urung taun a.d. 110. Jaku surat Pliny nya bisi reti ke besai amat laban iya ditulis kira lapan puluh taun udah lepas Jesus ti diregang. Pliny nusi pasal kes bechara resmi ti dikereja iya kena ngiga sereta munuh orang Kristen. Ku iya, “mayuh amat orang enda ngira umur, tauka kelas, tauka penuduk, enda ngira lelaki tauka indu, kena bahaya laban udah dipetenahka tauka dituduh, lalu utai tu deka terus nyadi. Pengerembai pengarap karut [Kristen] tu udah ngelekai ukai semina dalam nengeri aja, tang ba kampong enggau menua pesisir mega.”—Henry Bettenson, Documents of the Christian Church (New York: Oxford University Press, 2011), p. 4.

Taja pen balat amat diserang antu Sitan, gerija Kristen makin tumbuh mansang enggau jampat.

`Nama utai ke ulih dipelajarka kitai ari sejarah gerija ke terubah nya kelia, ke ulih nyaup kitai, gerija ba timpuh pengujung tu?`