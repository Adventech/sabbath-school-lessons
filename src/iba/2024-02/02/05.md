---
title:  Pengibuh Ka Komuniti
date:   10/04/2024
---

Gerija keterubah nya kelia mansang ukai semina laban anggota gerija meritaka injil tang mega laban sida idup nitihka injil nya. Orang ke arap maya nya beteladanka pengawa Jesus ke “bejalai di serata menua Galili, ngajar dalam balai gempuru, lalu nusui Berita Manah pasal Perintah Allah Taala, sereta ngeraika orang ke kena laban semua macham penyakit enggau pemedis” (Matt. 4:23, NKJV). Jesus siru amat, ibuh amat, ke orang, lalu gerija jeman Penyanggup Baru nya kelia mega sama baka nya. Pengerindu ti enda ngerunding diriempu tu enggau komitmen ngagai pengawa ngelempungka penyuntuk mensia dipegulaika enggau pengawa nusui berita manah Injil ngena kuasa Roh Kudus tu meri empas ti balat amat ba dunya lebuh jeman-jeman keterubah dalam sejarah gerija Kristen.

`Bacha Kereja Rasul 2:44–47, Kereja Rasul 3:6–9, enggau Kereja Rasul 6:1–7. Taja pen keadaan berubah, nama prinsip-prinsip ke ulih dipelajarka kitai ari ayat-ayat tu pasal pengarap Kristen ke bendar?`

Orang ke arap lebuh jeman Penyanggup Baru udah nitihka teladan Jesus, ti munyi ku jaku Peter, “Allah Taala ke nata Jesus orang Nasaret ngena Roh Kudus enggau kuasa, pasal Jesus ke bejalai ngagai mayuh bengkah endur ngereja pengawa ti manah, lalu ngeraika semua orang ke dirasuk antu, laban Allah Taala bisi enggau Iya” (Kereja Rasul 10:38, NKJV). Gerija Kristus nya meh tubuh Iya di dunya tu, lalu iya mega, lebuh jeman keterubah kelia nusi pasal pengerindu Kristus ti sanggup nyerahka nyawa diri, sereta ibuhka mensia ke pedis sereta anchur ati. Orang ke arap nya meh nyadi chunto penyiru Kristus ti idup.

Dalam Laya Besai ti benung nyadi di alam semesta tu, tuju antu Sitan sigi deka ngerusakka gambar Allah Taala dalam mensia. Tang tuju berita manah Injil sigi deka ngemanahka baru gambar Allah Taala dalam mensia. Pengawa ngemanahka tu nyengkaum fisikal, mental, emosional, enggau pengerai spiritual.

Dalam John 10:10, Jesus mandangka pelan Iya ungkup genap iku kitai. “Penchuri datai laban iya semina deka ngenchuri, munuh enggau ngerusak. Aku datai ngambika sida bulih pengidup, pengidup ti belipat-lipat” (NKJV). Iya keran deka meda kitai gerai ari segi fisikal, cheregas ari segi mental, stabil ari segi emosi, sereta penuh ari segi spiritual.

Tu lebih agi amat endar lebuh di peda ari semaya Iya ti deka datai baru. Dunya tu betunga enggau krisis ti pemadu besai. Jesus Empu madah dalam Matthew 24 enggau Luke 21 pasal utai ti balat deka nyadi di dunya tu sebedau Iya datai baru. Lebuh Jesus negu kitai ngena pengasih Iya ti bisi kuasa ngeraika, kitai mega rindu deka negu orang bukai ngena tegu Kristus ngambika sida mega tau digeraika. Jesus ngirum kitai ngagai dunya ti kachau-bilau tu nyadika pengari [duta] Kristus ngambika negu orang ngena pengerindu Iya. Pengarap Kristen dalam Penyanggup Baru dikelala ari pengerindu orang Kristen ka pangan diri enggau ka komuniti sida.

`Pejuraika: Nama peranan ti dikembuan gerija dalam bekerejasama enggau Kristus dalam nunjukka jaku petenah tauka jaku tuduh Sitan nya salah magang?`