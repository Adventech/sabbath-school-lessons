---
title:  Juruselamat Ke Anchur Ati
date:   07/04/2024
---

Lebuh Jesus duduk datas Bukit Kana lalu ninjau ke baruh ngagai nengeri Jerusalem, ati Iya anchur. Injil John madah, “Iya datai ngagai menua Iya Empu, tang bansa Iya Empu enda nerima Iya” (John 1:11, NKJV). Jesus udah ngereja semua utai ke ulih dikereja Iya kena nyelamatka bansa Iya ari pengerusak ti deka datai ngagai nengeri ti dikerinduka sida nya.

Pengerindu Jesus ungkup nembiak Iya datai ari ati ti penuh pengerindu ti nadai pengabis. Enggau penyayau besai Iya beulang-kali ngapil ngagai sida ngambika nesalka dosa sida lalu nerima pengasih ti diberi Iya.

`Bacha Luke 19:41–44; Matthew 23:37, 38; enggau John 5:40. Nama ku ayat-ayat tu pasal sikap Jesus ngagai sida nembiak Iya enggau respons sida ngagai kangau Iya ngagai pengasih Iya? Nama pemandang perangai Allah Taala dipeda nuan ditu?`

Tusah kitai deka pahamka pekara baka pengerusak Jerusalem nya tau nyadi dalam serayung perangai Allah Taala ti penuh pengerindu. Rikud sejarah madahka bepuluh ribu orang mati lebuh General Titus ari Rome nguluka sedadu iya nyerang Jerusalem. Jerusalem pen anchur. Lelaki, indu, enggau sida nembiak dibunuh. Dini Allah Taala lebuh bala nembiak Iya balat merinsa baka nya? Saut iya terang tang tusah deka paham ka iya enggau penuh. Ati Tuhan anchur. Mata Iya penuh laban ai mata. Beratus taun Iya udah nyapai ngagai sida nembiak Iya. Tang sida ngelaban pengasih Iya, lalu enggau nya sida lenyau pengelindung Tuhan. Tuhan enda selalu masuk champur tangan lalu nyekat tauka ngurangka akibat pilihan sida nembiak Iya. Iya nejuka konsikuensi [akibat] sida ti ngelaban nya nyadi. Ukai pengawa Tuhan ti ngasuh sida indu nembiak dibunuh lebuh Jerusalem dialahka munsuh; pemati ti tragis sida ke nadai penyalah nya semua pengawa Sitan, ukai pengawa Tuhan.

Sitan rindu amat ka perang, laban nya ngapika perangai mensia ti pemadu jai dalam ati mensia. Kenyau ari pun iya tuju Sitan sigi deka nipu sereta munuh mensia, lalu udah nya pengawa jai iya nya disuika iya ngagai Allah Taala.

`Bacha Matthew 24:15–20. Nama ajar tauka jaku lalau ti diberi Jesus ngagai sida nembiak Iya kena nyelamatka sida ari pengerusak ti deka nuntung Jerusalem?`

Manah kitai ingat ketebal agi orang Kristen ke diau di Jerusalem dalam taun a.d. 70 endang datai ari peturun orang Judah. Allah Taala ke penuh pengerindu endang deka nyelamatka naka pemayuh ke ulih. Nya kebuah iya ngelalau sida ngambika sida ngelarika diri ari nengeri nya enggau naka penyampat, lebuh bala sedadu Rome nyau semak deka nuntung.

`Uji perundingka tauka peragamka genteran jaku tu: kitai enda patut ngakim perangai Allah Taala nengah pekara-pekara ke nyadi ngelingi kitai; tang, kitai patut napis semua pekara-pekara ke dipeda kitai nya nengah ‘prisma’ perangai Iya ti penuh pengerindu baka ti diayanka dalam Bup Kudus. Nama kebuah jaku lalau tu pemadu manah?`