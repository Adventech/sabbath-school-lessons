---
title:  'Lucifer Nipu: Kristus Menang'
date:   01/04/2024
---

Nadai bisi penerang ti logik pasal nama kebuah Lucifer, siku melikat ti sempurna nya, patut ngasuh penyumbung enggau chemburu tumbuh dalam ati iya lalu mansang besai nyentukka iya angkat ngelaban Allah Taala ti udah Nengkebang iya. Penyumbung Sitan udah mansau nyadi perang ngelaban Tuhan. Iya nuduh Allah Taala enda adil sereta enda lurus adat. Iya ulih ngerachun runding bala melikat bukai ngambika nyukung iya.

`Bacha Pemandang 12:4. Nama ti diayanka ayat tu pasal pengelandik Sitan nipu? Berapa mayuh melikat ulih dikemulaka Lucifer pasal Allah Taala?`

Lebuh perang nyadi di serega, sida melikat enda tau enda milih sekalika sida deka nitihka Jesus tauka Lucifer? Perang bansa ni ti nyadi di serega din? Kati nya perang fisikal, tauka perang penemu, tauka kedua-dua nya sekali? Kitai enda nemu penerang ke silik, tang kitai nemu perang nya chukup fisikal dataika Sitan enggau bala melikat iya “dibuai” ari serega, “lalu sida nadai agi endur di serega” (P’dang. 12:8, 9, NKJV). Nya alai, nyata perang nya bisi unsur fisikal.

Bisi siti utai ke pasti pasal perang di serega nya. Iya nya, genap iku melikat mesti milih setanah enggau Jesus tauka ngelaban Jesus? Sapa ti deka dititihka sida? Jaku sapa ti deka dipendingka sida? Bala melikat ti taluk udah milih deka ngasika jaku perintah Kristus ti penuh pengasih, tang sebagi ari tiga bagi melikat milih deka mendingka Lucifer, enda ngasika Tuhan, lalu ketegal nya sida dibuai ari serega. Kitai, mega, lebuh maya ti kritikal dalam sejarah dunya diatu diasuh milih setanah enggau Kristus tauka ngelaban Iya. Kitai, mega, deka madahka enggau terang, ba sepiak sapa kitai--sepiak Kristus ka tauka sepiak Sitan?

`Bacha Pemungkal 2:15–17, Pemansut 32:26, Joshua 24:15, 1 Raja 18:20, 21, enggau Pemandang 22:17. Nama prinsip dasar tauka pelasar dalam Laya Besai nya bisi diajar dalam ayat-ayat tu?`

Lebuh Allah Taala nengkebang mensia, Iya nanam didalam untak kitai din kuasa kena berunding, kena bejuraika utai, kena milih. Utai ti ngaga kitai mensia nyadi mensia nya meh pengulih kitai ngaga pilihan moral. Kitai tu ukai robot. Kitai udah ditempa nitihka gamal Allah Taala, lain ari semua jelu ti ditempa, dalam pengulih kitai ngaga pilihan moral sereta idup belalauka  prinsip-prinsip rohani ti kekal. Kenyau ari maya Lucifer angkat ngelaban Tuhan di serega, Allah Taala ngasuh sida nembiak Iya respon tauka malas pengerindu Iya lalu ngasika jaku perintah Iya ari milih deka betuaika Iya.

`Nama pelajar ti tau diambi kitai ari perang di serega nya ke bisi kait ngagai perang kitai empu ngelaban penyai? Enti Sitan ulih nipu bala melikat ti kudus sereta lurus di serega, nama ti dipadahka nya ngagai kitai pasal pengawa Sitan ti nguji deka nipu kitai?`