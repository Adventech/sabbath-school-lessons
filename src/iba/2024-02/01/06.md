---
title:  Imam Besai Kitai
date:   04/04/2024
---

Utai ti udah dikereja Jesus ka kitai datas regang udah mega ngasuh Iya ulih ngarika kitai di serega. Tuhan kitai ke udah angkat idup baru nya meh Imam Besai kitai, mekal kitai enggau semua utai ti diguna kitai ngambika kitai ulih diselamatka lalu idup dalam perintah Allah Taala belama iya.

`Bacha Hebrews 4:15, 16 enggau Hebrews 7:25. Baka ni ku ayat-ayat tu meri kitai penetap ati dalam dunya ke penuh penguji, pemerinsa, enggau pemati tu?`

Ayat nya madah, “Iya udah diuji ngena semua macham chara baka kitai empu, tang Iya enda bedosa” (Heb. 4:15, NKJV). Lalu ku iya nambah, “Nya alai, aram kitai mansang enggau ati ti kempang ngagai kerusi diraja Allah Taala ti kasih,ngambika kitai ulih nerima pengasih lalu nemu berekat, kena nulung kitai lebuh kitai begunaka iya” (Heb. 4:16, NKJV).

Enti disebut enggau muntang, reti nya, Jesus mandangka kitai ba mua universe udah digari ngena pengelurus Iya, udah diselamatka ulih pemati Iya, lalu ditebus ngena darah Iya. Iya udah nyadi semua utai ke patut kitai udah nyadi. Dalam Kristus nadai agi ukum ketegal dosa kitai ke udah. Dalam Kristus semua penyalah kitai udah lenyau magang, lalu nengah pengawa Iya ti nyadi seruan kitai, perekuh dosa dalam pengidup kitai udah telepas. Rantai ti nanchang kitai udah tebuka, lalu kitai udah lepas [bebas].

`Bacha John 17:24–26. Nama ti dikinginka Kristus dalam Laya Besai entara pemanah enggau penyai nya?`

“Lebuh piring [korban] besai nya udah tembu, Kristus pen niki ke serega, enggai disembah bala melikat nyentukka Iya udah nganjung peminta Iya: ‘Aku mega dekaka sida ke udah diberi Nuan ngagai Aku, begulai enggau Aku ba endur alai Aku diau.’ John 17:24. Udah nya saut ari Apai ari penuduk diraja Iya didinga enggau penuh pengerindu enggau kuasa madah: “Awakka semua melikat Allah Taala nyembah Iya.” Hebrews 1:6. Nadai titik pengamah bisi ba Iya. Udah badu Iya dikemaluka, udah tembu piring korban Iya, lalu udah diberi ngagai Iya siti nama ti diatas semua nama.”—Ellen G. White, The Great Controversy, pp. 501, 502. Lebih ari semua utai bukai, Jesus keran ka kitai bisi diau enggau Iya di serega. Utai ti dikinginka ati Iya, kebuah Iya mati sereta nyadi pengari kitai, iya nya, ngambika nyelamatka kitai. Bisi utai spesel ti diguna nuan dalam pengidup nuan? Padahka ngagai Jesus. Dia bisi penusah ati, Iya mai pengibur. Dia bisi penakut, Iya mai pemaik [damai]. Dia bisi penyalah dosa, Iya mai pengampun. Dia bisi pengelemi, Iya mai pengering.

`Dalam runding nuan nama kebuah Kristus meri Diriempu nyadika piring ungkup kitai? Nama ti ngaga kitai berega amat ba Iya?`