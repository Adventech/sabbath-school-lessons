---
title:  Perang ti Ngapi Semua Perang
date:   30/03/2024
---

### Bacha ka Pelajar Minggu Tu
P’dang. 12:7–9, Esek. 28:12–15, Isa. 14:12–14, P’kal. 3:15, John 17:24–26.

> <p>Ayat Dikingat</p>
> “Perang lalu nyadi di serega. Mikael enggau bala melikat iya beperang ngelaban naga nya, lalu naga nya enggau bala melikat iya beperang ngelaban Mikael enggau bala melikat iya. Tang naga enggau bala melikat iya alah, lalu sida nadai agi endur di serega” (Pemandang 12:7, 8, NKJV).

Enti Allah Taala nya manah amat, nama kebuah dunya tu jai amat deh? Baka ni ku Allah Taala pengerindu tau nejuka penyai balat nyadi? Nama kebuah utai jai tau nyadi ngagai orang ke manah? Dalam pelajar kitai minggu tu, kitai deka mansik konflik [laya] ke lama udah nyadi entara pemanah enggau penyai tu. Belabuh ari pengawa Lucifer ti angkat ngelaban perintah Allah Taala di serega, kitai deka mansik asal penatai penyai enggau pengeliat ati Allah Taala dalam mutarka penanggul dosa.

Allah Taala nya meh Tuhan ti ngembuan pengerindu ti luarbiasa. Gaya perangai Iya endang pengerindu (1 John 4:7, 8). Semua utai ti dikereja Iya endang ari pengerindu (Jer. 31:3). Pengerindu enda ulih dipejal, tauka dipaksa, tauka diperintah. Ellen G. White nerangka iya enggau betul amat, ku iya, “Semina pengerindu aja ulih ngerak pengerindu.”—The Desire of Ages, p. 22. Enti kuasa milih enda diberi, orang deka enda ulih meri pengerindu, lalu enti pengulih meri pengerindu dibuai, orang deka enda bisi pengelantang ke bendar. Allah Taala ngambi penaluk ati kitai ngena pengerindu Iya. Iya mutarka laya besai entara pemanah enggau penyai ngena chara ti ngujungka dosa nadai agi deka timbul di universe tu. Tuju Allah Taala endang deka mandangka ngagai seluruh universe Iya endang semampai ngereja utai ti pemadu manah ungkup semua utai idup ti udah ditempa Iya. Merening dunya tu nengah cheremin pengerindu Allah Taala, dalam rampa Laya Besai entara pemanah enggau penyai, deka netapka ati genap iku kitai pasal pengujung iya ila pemanah enggau pemetul deka menang ngalahka penyai enggau penyalah belama-lama iya.

_*Pelajarka pelajar minggu tu, ti bepelasarka bab 29–30 bup The Great Controversy, kena nyediaka Sabat, April 6._