---
title:  Beperang Di Serega
date:   31/03/2024
---

`Bacha Pemandang 12:7–9. Nama ti dipandangka ayat tu pasal kebebasan ke bisi di serega enggau asal penatai penyai? Lebuh Lucifer angkat ngelaban Tuhan, nama tindakkan ke tau diambi Tuhan kena mutarka penanggul nya?`

Ayat-ayat tu nusi pasal konflik kosmik ke nyadi entara pemanah enggau penyai. Sitan enggau bala melikat iya beperang ngelaban Kristus, lalu pengujung iya, Sitan pen dibuai ari serega. Bangat nyelai utai tu dipeda kitai neh, baka ni perang tau nyadi ba tempat ti sempurna baka serega. Nama kebuah iya tau nyadi? Kati Allah Taala ke penuh pengerindu nya ke udah nempa melikat antu ke ngepunka perang nya? Kati bisi pengurang ke jai dalam melikat nya ke ngujungka iya nyadi pemberontak? Bup Kudus meri penerang ke chukup terang pasal asal penatai penyai. Iya nyilakka tabir ke tisi dalam konflik entara pemanah enggau penyai tu.

`Bandingka Esekiel 28:12–15 enggau Isaiah 14:12–14. Nama utai ke bejalai dalam runding melikat ti benama Lucifer tu ke ngujungka iya angkat ngelaban Tuhan?`

Allah Taala nadai nempa antu. Iya ti ditempa Tuhan iya nya siku melikat ti beperenching tampak ti benama Lucifer. Melikat tu udah ditempa sempurna. Disengkaum dalam kesempurnaan nya iya nya kebebasan milih—siti prinsip pelasar dalam perintah Allah Taala ti dipejalaika ngena pengerindu, ukai pejal. Dosa bepun ba Lucifer di serega empu. Nadai bisi penerang ti lojik pasal nama kebuah melikat ti sempurna tu udah ngasuh penyumbung enggau ati kepapas tumbuh dalam ati iya ke ngujungka iya angkat ngelaban Allah Taala Penengkebang iya.

Lucifer, siku melikat ti udah ditempa, ingin ka sembah ti semina patut ungkup Allah Taala Penengkebang aja. Iya nguji deka ngalahka penuduk diraja Allah Taala ari enchabar kuasa Tuhan. Ari pengawa iya ti angkat ngelaban nya tadi, perang pen nyadi di serega.

Taja pen Tuhan lama besabar enggau Lucifer, Iya enda ulih ngelakka iya ngerusakka serega ngena pengawa iya ti ngelaban nya. “Tuhan ti bekuasa di serega bebendar ngumbuk Lucifer. Anak Allah Taala nunjukka ngagai iya pemesai, pemanah, enggau pengelurus Penengkebang, sereta Adat Iya ti kudus sereta enda berubah. Allah Taala Empu udah numbuhka atur serega; lalu enti limpang ari nya, Lucifer enda bebasaka Allah Taala Penengkebang, lalu mai pengerusak ngagai diriempu. Tang jaku tangkan [amaran] nya, ke diberi enggau chukup pengerindu enggau pangasih, semina ngasuh iya keras agi ngelaban.”—Ellen G. White, The Great Controversy, pp. 494, 495.

`Nama ti ulih dipelajarka nuan pasal perangai Allah Taala dalam chara Iya mutarka penyai?`