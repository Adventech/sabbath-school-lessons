---
title:  Planet Bumi Tu Kena Rampit
date:   02/04/2024
---

Lebuh Allah Taala nengkebang dunya tu, Iya nengkebang iya sempurna. Bup Kudus madah “Allah Taala meda semua utai ti udah digaga Iya manah magang” (P’kal. 1:31, NKJV). Nadai bisi titik chelum dosa tauka penyai di sebarang alai. Tang Tuhan udah meri Adam seduai Awa kebebasan milih baka ti udah diberi Iya ngagai Lucifer. Iya enggai ka robot di dunya baka Iya ke enggai ka robot di serega.

Iya ke bendar, Tuhan nyediaka jalai kena nerangka kebebasan nya. Iya nanam sepun kayu ba Kebun nya ke dikumbai Iya pun Kayu Penemu ti Manah enggau ti Jai. Iya ngambi masa madah ngagai seduai pasal kayu tu, laban Iya deka nentuka seduai NEMU seduai bisi pilihan.

Sitan pen datai ngagai pun kayu nya, lalu lebuh Awa nyepar ngagai pun kayu nya, Sitan ti nunggu iya dia, madah ngagai iya: “Enda seduai mati, laban Allah Taala nemu, lebuh seduai makai buah nya, seduai deka nyadi sebaka enggau Allah Taala, nemu ngelala bida entara utai ti manah enggau utai ti jai” (P’kal. 3:4, 5, NKJV). Enti nuan makai buah tu, nuan deka masuk rampa pengidup ti baru. Nuan deka ngasaika pengagit. Nuan deka ngasaika pengaga ti nadai kala diasai nuan suba. Nemu di Awa, Allah Taala bisi utai dilalaika ari nuan. Nyah, ambi meh buah tu, lalu pakai ulih nuan.

Lebuh Awa, lalu udah nya Adam, ngaga pilihan nya, seduai udah muka siti pintu ti deka ditambit Allah Taala belama iya. Nya meh pintu ngagai dosa, pintu ngagai pemerinsa, penusah ati, penyakit, enggau pemati.

`Bacha Pemungkal 3:1–3 begulai enggau Rome 3:23 enggau Rome 5:12. Nama utai ke sama bisi sebaka dalam ayat-ayat tu? Kenang asil tauka empas dosa ke udah nyadi kutuk ngagai seluruh bansa mensia.`

Puak dosa ke bendar nya meh pengawa ti ngelaban Allah Taala. Iya ngujungka kitai beserara ari Allah Taala. Laban Allah Taala nya meh pun penatai pengidup, beserara ari Allah Taala ngujungka kitai mati. Iya mega ngujungka kitai irau, nangi, sakit, enggau macham-macham penyakit. Pemerinsa ke bisi di dunya kitai tu endang  asil ti datai ari kitai ke idup dalam planet ke dikuasa dosa tu. Taja pia, ukai ga reti nya tiap kali kitai merinsa tauka sakit, kitai udah bedosa. Tang reti iya genap iku kitai kena empas tauka jangkit dosa laban kitai diau di dunya ke penuh dosa tu.

`Bacha Pemungkal 3:15; Adat Lewi 5:5, 6; enggau John 1:29. Nama semaya ti diberi Allah Taala ngagai Adam seduai Awa ba Kebun nya sapengudah seduai bedosa, ti meri seduai pengadang [harapan] dalam putus asa enggau asai salah seduai iya? Nama servis ti ditumbuhka Tuhan ba Kebun Eden ti deka nunjukka seduai ke mua ngerenchah beribu taun ngagai saut tauka jalai kena mutarka penanggul dosa?`