---
title:  Pengerindu Deka Tetemuka Jalai
date:   03/04/2024
---

Adam seduai Awa udah bedosa, lalu Allah Taala madahka seduai mesti ninggalka rumah kebun seduai nya. Berengkah ari sehari nya bekereja enggau pedis sereta rinsa. Kati seduai mesti natka pemerinsa lalu pengujung iya mati enggau nadai harapan? Kati pemati nya pengujung semua utai?

Nya meh maya Allah Taala meri seduai iya semaya ti ditulis dalam Pemungkal Genesis 3:15: Merening terus ngagai Sitan, ti ular nya, Tuhan madah: “Aku deka ngasuh nuan enggau indu tu begedika pangan diri. Anak iya enggau anak nuan deka seruran bemunsuh enggau pangan diri. Anak iya deka ngeredakka pala nuan, lalu nuan deka mantuk tumbit anak iya.”(NKJV). Engka maya nya seduai enda nangkap reti jaku nya enggau penuh, taja pia, seduai nemu diri bisi harapan baru. Nengah “Anak indu nya,” dudi ila, pengelepas seduai deka datai.

“Anak indu nya,” meh, Jesus Kristus (Gal. 3:16). Datas kayu regang, Sitan ulih mantuk tumbit Iya. Tang pemenang Jesus udah nyadika jamin kitai bisi siti hari ti deka datai lebuh pala ular nya deka diredakka, lalu pintu pemerinsa enggau pemati ti dibuka Adam seduai Awa deka ditambit belama iya.

`Bacha Hebrews 2:9, Galatia 3:13, enggau 2 Korint 5:21. Nama jaku ayat-ayat tu ngagai kitai pasal pemesai piring [korban] Kristus datas regang nya?`

Kala nuan berunding tauka betanya sekalika Allah Taala nya amat rinduka nuan? Peda meh regang nya; peda meh makota duri nya, peda meh paku lawang ba jari enggau kaki Iya. Enggau tiap titik darah ke pansut ari Jesus datas Regang nya, Allah Taala madah ngagai nuan, Aku rindu amat ka nuan. Aku enggai diau di serega enti nadai nuan dia. Ya, amat meh nuan udah bedosa; nuan udah ngelilung diri kedalam tangan munsuh; ya, nuan sigi enda patut tauka enda layak bulih pengidup ti meruan belama iya. Tang aku udah mayar rega besai kena nebus nuan pulai. Enda ibuh nuan betanya agi sekalika nuan amat dikerinduka lebuh nuan malik ngagai regang nya.

Bup Kudus bejaku pasal Jesus ke udah datai ngagai dunya tu, lalu ngasaika ati ti anchur, ati ti asa, lalu ngasaika pemedis ti diasaika semua mensia. Iya mandangka Kristus ti betapi enggau penguji ti sama ditapi kitai—Kristus ke udah menang ngalahka semua kuasa pemerintah neraka sama dalam pengidup Iya enggau nengah pemati Iya datas regang—semua nya ungkup siku-siku kitai.

Berunding nuan pasal tu: Jesus, Iya ke udah nengkebang kosmos [langit, dunya] (peda John 1:3), nurun ari serega lalu ukai semina datai ngagai dunya ke udah labuh tu tang udah merinsa dalam iya dalam chara ke nadai siku kitai kala ngasaika (peda Isa. 53:1–5). Lalu Iya ngereja semua nya laban iya rindu amat ka kitai, genap iku kitai. Tu meh kebuah ti pemadu besai alai kitai tau bisi pengadang [harapan].

`Baka ni ku Kristus nyaut jaku petenah Sitan datas regang nya? Dalam serayung Laya Besai entara pemanah enggau penyai nya, nama ti udah diulihka pemati Kristus?`