---
title:  Pengadang Ka Penatai Jesus Enda Lama Agi
date:   24/06/2024
---

`Bacha John 14:1-3 enggau Titus 2:11-14. Berundingka chabaran dudi hari enggau timpuh penusah ti deka datai, nama kebuah ayat-ayat tu amat meransang kitai?`

Jaku Jesus, “Anang tusah ati,” nya jaku penetap ari Iya ti madahka Iya enda deka ninggalka kitai lalu Iya deka datai baru ngambi kitai pulai. Dunya tu ukai rumah kitai. Bisi hari ti lebih manah agi deka datai. Siti ari 25 iti ayat dalam Penyanggup Baru bejaku pasal penatai Jesus baru. Lebuh hari balat petang lalu atur ti dipejalaika perintah menua enggau perintah gerija ngemba pengidup kitai, jaku semaya Kristus ti deka datai baru ngemenuhka ati kitai enggau pengadang. Tu meh “pengadang ti beberekat” ke udah meransang sida nembiak Tuhan ti taluk dalam semua rebak tauka generasi.

`Bacha Pemandang 6:15-17 enggau Isaiah 25:8, 9. Nama bida sikap orang ke selamat enggau sida ke enda selamat dalam ayat-ayat tu? Nama ti nerangka bida entara sikap dua raban tu?`

Sida ke jai nya nyau sedarka akibat dosa sida lalu sida ke lurus nya udah nerima pemanah besai ti diberi pengasih. Memberontak ngelaban Allah Taala mai penakut, asai ati salah, ukum, lalu pengujung iya pemati ti kekal. Respons kitai ngagai pengasih Iya ti nyelamatka kitai mai pengampun, pemaik, enggau pengaga ti kekal lebuh penatai Iya baru ila.

`Bacha Pemandang 15:3, 4 enggau Pemandang 19:7. Baka ni ku gaya respons sida ke udah diselamatka ngagai keselamatan besai ke udah diberi Allah Taala enggau perchuma nengah Kristus?`

“Regang Kristus nya deka nyadi sains enggau lagu orang ke udah diselamatka ungkup belama lama iya. Dalam Kristus ti dimuliaka sida deka meda Kristus ti diregang. . . . Meda Iya ti nempa semua dunya, Iya ti ngatur semua ajal, sanggup ninggalka mulia Iya lalu ngemaruhka Diri ketegal pengerindu Iya ka mensia, ati semua universe [alam semesta] deka belama iya alit sereta gagit deka muji Iya.”—Ellen G. White, The Great Controversy, p. 651.

`Bacha Pemandang 12:17; Pemandang 17:13, 14; enggau Pemandang 19:11-16. Perati manah ka pemansang ayat-ayat nya. Nama ti dipadahka pemansang ayat-ayat tu pasal perang dunya ti penudi enggau pemenang Kristus ba pengujung iya?`