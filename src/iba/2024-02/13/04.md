---
title:  Seribu Taun Ba Dunya
date:   25/06/2024
---

Pemandang 19 ditutup enggau gambar penatai Jesus ti penuh drama sereta pengerusak orang ke jai. Tang jerita enda abis dia. Pemandang 20 mai kitai ngagai timpuh pengelama 1,000 taun, ke disebut “millennium” dalam jaku English. Reti nya seribu taun.

`Bacha Pemandang 20:1-3. Nama nasit tauka ajal Sitan lebuh Jesus datai baru?`

Gambar dalam Pemandang 20:1-3 nya gambar simbolik. Sitan ukai ditanchang enggau rantai ke amat lalu dikunchi dalam lubang kebung ke amat. Tang selama 1,000 taun, iya ditanchang datas dunya ti kusi, sereta nadai bisi mensia tu, ditanchang rantai keadaan ke udah digaga iya empu. Dalam 2 Peter 2:4, kitai macha pasal Sitan enggau bala melikat iya digalau ngambika diukum ulih “rantai pemetang.” Sitan deka ditambat ngagai dunya tu ngena rantai keadaan, laban nadai agi bisi mensia ke ka ditipu iya. Selama 1,000 taun, iya deka meda pengerusak, penyai, enggau pemunas ke nyadi ketegal pengawa iya ti ngelaban Tuhan.

Leka jaku Grika ti disalin nyadi “bottomless pit” dalam jaku English [lubang kebung ti nadai buntut] nya leka jaku ti sama ti nyadi leka jaku abyss dalam English. Nya meh leka jaku ti sama ti dikena dalam Septuagint, bup Penyanggup Lama ti disalin ngagai jaku Grika, kena nyebut gaya dunya lebuh ditempa Tuhan. “Dunya endang apin bisi bakal tauka gamal sereta nadai utai nguan” tauka puang; pemetang ngelamun mua ai (P’kal. 1:2, NKJV). Dalam Septuagint, leka jaku “deep” [dalam] ditu nya meh leka jaku Grika abyssos, “abyss.” Iya bejaku pasal dunya ti kusi. “Lubang kebung ti nadai buntut” nya ukai lubang di baruh tanah tauka lubang di langit luas din. Pengawa dosa enggau pengerusak ti dikereja Sitan, begulai enggau kachau-bilau besai ti nyadi dulu ari penatai Jesus ti kedua kali, udah ngujungka dunya tu pulai ngagai gamal asal iya ti nadai bakal enggau gamal, puang sereta petang, baka ba pun lebuh Tuhan berengkah nempa dunya.

`Bacha Jeremiah 4:23-26, Jeremiah 25:33, enggau Isaiah 24:1, 3, 5. Baka ni ku penerang ti diberi sida nabi dalam Bup Kudus pasal tu?`

Ditu bala nabi bejaku pasal pengerusak besai ti nyadi ba penatai Kristus ti kedua kali nya ila, ke alai nadai siku orang agi idup sekumbang timpuh seribu taun nya. Sitan enggau bala melikat iya ti jai nya ditejuka di dunya tu ngambika betatika pengerusak ti udah nyadi ketegal pengawa sida ti ngelaban Tuhan. Seluruh semesta alam sekali agi meda upah dosa nya meh pemati. Allah Taala mutarka penanggul dosa ngambika iya nadai deka nyadi agi (Nah. 1:9). Bisi tiga iti jalai Allah Taala ngereja tu. Keterubah, Iya mandangka pengerindu Iya ti nadai tatak, pengingin ati Iya ti besai, enggau pengawa Iya ti nadai nemu badu nyelamatka semua mensia. Kedua, Iya mandangka atur Iya ti lurus sereta adil. Ketiga, Iya nyagi semesta alam [universe] meda asil tauka buah dosa enggau pengawa ti ngelaban Iya.