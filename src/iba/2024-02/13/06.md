---
title:  Dua Iti Timpuh Belama-lama Iya
date:   27/06/2024
---

`Bacha 2 Korint 5:10, Rome 14:10, 11, enggau Pemandang 20:11-15. Nama jaku ayat-ayat tu pasal kebuah sida ke jai nya diangkatka idup baru?`

Kena mutarka penanggul dosa ngambika penyai nadai agi timbul baru, genap orang mesti setuju Allah Taala udah adil sereta lurus dalam semua utai ti dikereja Iya. Pengujung iya, genap iku orang deka besugang ba mua Allah Taala lalu ngaku atur Iya amat lurus dalam Laya Besai nya, nyentukka Sitan enggau bala melikat jai iya mega setuju, lalu pengawa sida ti angkat ngelaban Allah Taala nya endang nadai bisi pematut sekali.  Peratika jaku Ellen G. White tu: “Sereta bup-bup rikud nya dibuka, lalu mata Jesus merening ngagai sida ke jai nya, sida pen sedarka genap iti dosa ti udah kala dikereja sida. Sida meda dini endur kaki sida udah nyepar ari jalai pengudus enggau pengelurus, ni penyauh penyumbung enggau pengawa sida ti ngelaban udah mai sida ngelanggar adat Allah Taala. Penguji ti lemak manis ti disungkak ulih pengerindu sida ngereja dosa, berekat-berekat ti disalah guna sida, bala seruan Tuhan ti udah dikeleseka sida, jaku amaran ti udah ditulak sida, alun pengasih ti udah sakal ati sida semua terang ditulis ngena urup api. . . .

“Seluruh dunya penyai bediri didawa ba mua penuduk Hakim Allah Taala lalu dituduh ngelaban perintah serega. Nadai bisi orang bejaku ngarika kes sida; sida nadai bisi jawap; lalu ukum pemati ti belama iya pen diberi ngagai sida.”—The Great Controversy, pp. 666, 668.

`Bacha Pemandang 20:9; Masmur 37:20; enggau Malaki 4:1, 2. Nama gambar ti diberi ayat-ayat tu ngagai kitai pasal pemunas dosa enggau orang ke bedosa enggau upah ti diberi ngagai orang ke lurus ba pengujung iya?`

Berita manah madahka Sitan enggau bala melikat jai iya deka ditunu dalam danau api. Dosa enggau orang ke bedosa deka abis ditunu api. Nitihka Pemandang 20:9, sida nya deka abis diempa api, pupus belama iya, lalu ukai diperinsa belama iya dalam api nya. Ayat ke nangkanka nya ngena jaku “belama-lama iya.” Nitihka konteks iya dikena, leka jaku “belama-lama iya” enda selalu reti iya “nadai bisi pengujung” tang, nyentukka utai nya abis tauka tembu dikereja. (Peda P’sut. 21:6; 1 Sam. 1:22, 28; Jude 7; enggau 2 Pet. 2:4-6.) Ungkup orang ke enda selamat, pengerusak nya, lalu ukai pengawa ngerusak nya, ke kekal belama-lama iya. Allah Taala nya ukai orang ti merinsaka orang belama iya.

`Ba pengujung iya, siti ari timpuh belama-lama iya nya nunggu genap iku kitai. Orang ke jai, ke enda selamat nya, nerima “upah” ke udah diulihka sida empu—iya nya pemati ti belama-lama iya. Enti baka nya, nama kebuah, semina siti aja pengadang kitai enda bulih upah ti patut diberika kitai, iya nya pemati, ditemu dalam pengelurus Jesus aja?`