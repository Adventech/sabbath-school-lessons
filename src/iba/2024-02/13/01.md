---
title:  Pemenang Pengerindu Allah Taala
date:   22/06/2024
---

### Bacha ka Pelajar Minggu Tu
P’dang. 22:11, 12; Jer. 30:5-7; Mas. 91:1-11; Jer. 25:33; P’dang. 21:2; P’dang. 20:11-15.

> <p>Ayat Dikingat</p>
> “Aku lalu ninga nyawa ti inggar bejaku ari kerusi diraja nya, “Diatu Allah Taala deka diau enggau nembiak Iya! Iya deka diau enggau sida, lalu sida deka nyadika nembiak Iya, lalu Allah Taala Empu deka begulai enggau sida, lalu nyadi Allah Taala sida. Iya deka ngendas semua ai mata ari mata sida, lalu pemati nadai agi, nadai agi ngulit, nadai agi nyabak, nadai agi pedis, laban utai ti lama nyau nadai agi.” (Pemandang 21:3, 4, NKJV).

Kitai ulih betapi enggau dudi hari enggau ati ti penuh enggau pengadang.

Taja pen timpuh ti balat enchabar deka datai, nama-nama pen pemar ti deka ditatka kitai, nama-nama pen penusah ti deka diasaika kitai, enti kitai bisi pengadang [harapan] ka hari ti lebih manah deka datai, kitai ulih nengah pengidup diatu enggau reti, tuju, enggau pengaga ati. Franklin D. Roosevelt nyadi president menua Amerika Syarikat ari 1933-1945, siti masa ti penuh penusah dalam sejarah menua Amerika Syarikat. Iya nyadi lumpuh laban penyakit polio lalu enda ulih bejalai enti enda dibantu. Iya bisi nulis sekali, “Kami endang semampai bepegai ba pengadang, pengarap, ka pengidup ti lebih manah, dunya ke lebih manah, din kilah tisi langit.” Albert Einstein, siku ari mensia ke pemadu tajam untak dalam dunya tu, nulis, “Belajar ari kemari, idup ungkup sehari tu, ngadangka pagila.” Alfred Lord Tennyson, siku pemantun orang English ti tebilang sekumbang Queen Victoria merintah, kala nulis baka tu, “Pengadang tuchum ari puting taun ti deka datai, lalu betelai, ‘iya deka lebih agi lantang.’”

Dalam pelajar ti penudi iya dalam kuarter tu, kitai deka meda pengerindu Kristus ti kekal sekumbang timpuh masa ti pemadu enchabar dalam sejarah dunya tu enggau pemenang Iya ti pemadu iya dalam Laya Besai entara pemanah enggau penyai. Bup ti penudi dalam Bup Kudus, iya nya Pemandang, meri kitai pengadang [harapan] ungkup sehari tu, pagila, enggau belama lama iya.

_*Pelajarka pelajar minggu tu, ti bepelasarka bab 39-42 ari bup The Great Controversy, kena nyediaka Sabat, June 29._