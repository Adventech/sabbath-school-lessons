---
title:  Pengawa Ngakim Sekumbang Seribu Taun
date:   26/06/2024
---

`Bacha Pemandang 20:4-6. Nama pengawa ti deka dikereja orang ke selamat sekumbang 1,000 taun nya, lalu nama kebuah iya beguna?`

Sekumbang seribu taun nya orang ke selamat deka bisi peluang meratika pengerindu enggau pengelurus Allah Taala dalam chara Iya mutarka penanggul dosa. Sapa kitai ke nadai bisi mayuh utai ti deka ditanya ngagai Allah Taala pasal mayuh utai? Nyadi, sekumbang seribu taun nya di serega, orang ke selamat deka bisi mayuh peluang nanya pasal semua nya. Enti bisi kaban-belayan tauka pangan rapat nadai di serega, mensia deka bisi peluang nemu pemutus Allah Taala enggau penuh. Enggau jalai ke baru, ke lebih terang ari ke udah, orang ke selamat deka meda enggau lebih nyata agi pengawa Allah Taala ti udah enggau naka alah Iya nguji nyelamatka genap iku mensia ke kala idup. Sida deka meda genap orang ke enda selamat nya ketegal sida empu udah nulak Jesus. Udah nya, baru Allah Taala ngelabuhka ukum ti penudi— iya nya pemati ti kedua, ti belama iya—keatas orang ke bedosa nya.

`Bacha Pemandang 20:7-9. Nama ti nyadi ba pengujung 1,000 taun nya? Nama nasit/ajal Sitan enggau bala pengikut iya?`

Sekumbang 1,000 taun nya, Sitan nadai bisi mensia ti deka diuji tauka ditipu iya. Iya enggau bala melikat iya aja kediri di dunya tu berundingka akibat dosa ti dikereja sida. Ba pengujung seribu taun nya, orang ke bedosa ke mati sekumbang seribu taun nya deka diangkatka idup baru ngambika diakim sereta nerima upah penudi sida (P’dang. 20:5).

Sitan sekali agi bisi bala pengikut ti mayuh amat. Taja pen Sitan udah beulang kali alah dalam Laya Besai nya, diatu iya teperansang ati meda pemayuh orang ke enda selamat nya idup baru. Enda jera ngelaban Tuhan, iya sekali agi angkat deka nipu mensia ke mayuh nya. Sitan ngasut sida berakup lalu angkat deka ngalahka Allah Taala lalu nirika perintah sida empu. Jaku “Gok enggau Magok” nya dikena nyempamaka Sitan enggau semua mensia ti enda selamat ari pun dunya bisi. Sitan enggau bala pengikut iya ngelulungka “kem bala nembiak Tuhan, enggau nengeri ti dikerinduka Allah Taala” nya (P’dang. 20:9, NKJV).

Ba pengujung seribu taun nya, ukai semina semua orang ke jai diidupka baru, tang Nengeri Kudus, Jerusalem ti Baru nya, nurun ari serega ke dunya (P’dang. 21:2)! Orang kudus udah diau sereta megai perintah enggau Kristus dalam Jerusalem ti Baru nya sekumbang seribu taun nya. Lalu diatu, ba pengujung 1,000 taun nya, nengeri nya nurun ngagai dunya tu begulai enggau Allah Taala, Jesus, bala melikat, enggau semua orang ti selamat. Semua orang sampal bisi dia ba perang ti penudi dalam laya besai nya. Dosa deka dibuai abis lengis belama iya!

`Nama ti dipadahka timing pengawa ngakim ti penudi nya pasal perangai Allah Taala?`