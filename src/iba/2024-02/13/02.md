---
title:  Pengadang Dalam Timpuh Penusah
date:   23/06/2024
---

`Bacha Pemandang 22:11, 12; Daniel 12:1, 2; enggau Jeremiah 30:5-7. Nama pekara [event] ti nyadi dulu mimit ari penatai Jesus ti kedua kali nya?`

Lebuh pintu peluang ungkup mensia udah ditutup, deka datai timpuh penusah ti besai ti “nadai penusah ti jai agi ari nya udah kala nyadi kenyau ari penumbuh bansa ti terubah menya.” Pemandang 16 bejaku pasal tujuh iti kutuk ti deka dituang keatas dunya ti jai tu. Tang, baka kutuk ti ninggang Ejip, sida nembiak Allah Taala deka dilindung ari semua nya. Peratika jaku semaya dalam Daniel: “Lebuh maya nya ila, semua orang ari bansa nuan, ke bisi nama ditulis dalam bup Allah Taala, deka diidupka” (Dan. 12:1, NKJV). Tentu tu bejaku pasal “bup pengidup” (peda Pil. 4:3; P’dang. 13:8; P’dang. 20:12, 15; P’dang. 22:19). Enti kitai terus taluk ngagai Jesus, nama kitai enda deka dibuai ari bup pengidup nya (P’dang. 3:5).

`Bacha 1 John 3:1-3; John 8:29; enggau John 14:30. Nama penyedia [persiapan] ti chukup kena napi timpuh penusah ti deka datai nya?`

Dalam timpuh penusah nya, sida nembiak Allah Taala bisi kaul diri ti rapat amat enggau Jesus dataika nadai utai ulih ngubah iya. Tuju ati lumur satu sida nya meh deka ngelantangka ati Tuhan dalam semua utai, nengah pengawa Roh Kudus, dataika sida nyadi tuchi baka Iya ti tuchi. Nadai bisi utai dalam ati Jesus ti tetarit ngagai tipu Sitan. Kitai mega ulih nyereminka aspek perangai Iya ti baka tu.

`Bacha Masmur 27:5, Masmur 91:1-11, enggau Pemandang 3:10-12. Nama jaku semaya ti diberi Tuhan ti tau netapka ati kitai ungkup timpuh penusah nya?`

Bisi sekeda orang saru penemu senentang konsep idup nengah timpuh penusah nya enggau nadai pengentara. Jesus nutup pengawa Iya ti nyadi pengentara kitai dalam kaabah serega lebuh genap iku orang udah ngaga pemutus sida deka setanah enggau Iya tauka ngelaban Iya. Tang tu ukai reti iya kitai ditejuka kediri aja sekumbang timpuh penusah nya ngarapka pengering diriempu. Jesus udah meri jamin Iya deka seruran bisi enggau kitai (Matt. 28:20). Pengarap reti nya pechaya lebuh iya enda meda, arap taja pen dunya ngelingi kitai tebererak. Sekumbang timpuh penusah nya, pengarap kitai nyadi lebih kering lalu pengingin ati kitai ka timpuh ti kekal belama deka mega betambah ngambika siti aja pengingin ati kitai iya nya deka idup begulai enggau Jesus belama lama iya.