---
title:  Tambah Penemu
date:   28/06/2024
---

“Dia meh emperan luas ngalun ngagai munggu-munggu ke chukup manah dipeda, enggau bukit-bukit Allah Taala ti entuchung tinggi. Ba emperan-emperan ti penuh pemaik tu, ba tabing sungai ke idup, sida nembiak Allah Taala, ke lama udah nyadi perantau enggau kampar, deka tetemuka endur diau. . . .

“Dia, runding ke nadai nemu mati agi deka nyagam, enggau pengaga ti nadai nemu abis, pemesai enggau penyelai kuasa Tuhan ti nengkebang dunya, enggau semua misteri pengerindu Iya ti nyelamatka. Dia nadai agi munsuh ti jai, ti deka nipu, ti ngasuh kitai enda ingatka Allah Taala. Genap iti perengka kitai deka dikemansangka, genap iti pengulih kitai deka betambah. Runding enggau tenaga kitai enda deka nyadi lelak lebuh belajar ngulihka penemu. Dia pengawa ti pemadu besai ulih dikereja, pengingin ati ti pemadu mulia deka ulih dijapai, juluk ati ti pemadu tinggi deka ulih dikamatka; taja pia deka bisi peninggi ke baru ke deka ditiki, pengalit ati ke baru ti deka dipuji, pemendar ti baru ti deka diperagamka, objek ke baru ti begunaka kuasa runding enggau jiwa enggau tubuh kitai belajar pasal iya.”—Ellen G. White, The Great Controversy, pp. 675, 677.

“Enggau pengaga ati ti enda ulih ditusi ngena jaku bala anak mensia ari dunya tu deka masuk kedalam pengaga enggau penemu-dalam orang ke nadai kala labuh kedalam dosa. Sida bekunsika reta penemu enggau pemereti ti diulihka sida nengah bejeman-jeman beperagamka pengawa ti dikereja jari Allah Taala. Enggau mata ti nadai agi rabun sida deka meda mulia pengawa ti ditengkebang Allah Taala—mata hari enggau bintang enggau semua sistem iya, semua nitihka tusun enggau atur ti udah diletak ka sida bepusin ngelingi kerusi diraja Allah Taala. Nama Allah Taala deka ditulis datas semua utai, ari iya ti pemadu mit ngagai iya ti pemadu besai, sereta semua pengaya kuasa Iya dipandangka di dalam semua.” —The Great Controversy, pp. 677, 678.

“Laya Besai nya udah tembu. Dosa enggau orang ke bedosa nadai agi. Seluruh semesta alam udah beresi. Siti degup harmoni enggau pengaga ati didinga di seluruh alam semesta ti udah digaga Tuhan. Ari Iya ti udah nengkebang semua utai, pansut pengidup enggau penampak enggau pengaga, ngagai semua ruang ti nadai pengabis. Ari atom ti pemadu mit ngagai dunya ti pemadu besai, semua utai, idup enggau enda idup, dalam pemanah gamal ti nadai petik enggau pengaga ti sempurna, semua madahka Allah Taala nya meh pengerindu.” —The Great Controversy, p. 678.

**Tanya ti deka dipejuraika**:

`Ku runding nuan nama kebuah Allah Taala nyagi dosa bisi ngelama-lama nya? Dalam timpuh ke sama, nadai bisi mensia ti natka pemerinsa di dunya tu lebih ari pengidup iya bisi ditu. Reti nya, nadai bisi orang merinsa lebih ari pengelama iya idup di dunya tu. Ni pemandak pengidup mensia enti dibandingka enggau beribu taun dosa udah bisi? Baka ni ku perspektif [runding] tu ulih nyaup kita betapi enggau pekara penyai ti pedis dikira kitai?`

`Baka ni ku timpuh seribu taun nya, ke dikumbai ‘millennium’masuk engkeman dalam pelan keselamatan Tuhan?  Perundingka nama ti dipandangka iya pasal perangai Allah Taala ti enda bejalaika pengawa ngakim ti penudi, enggau ukum ti penudi, ngagai orang ke bedosa sebedau semua orang ke selamat udah bisi peluang meda pengerindu Allah Taala ti meri atur ti lurus sereta adil?`