---
title:  'Spiritualisma Ba Hari-hari Penudi: Bagi 1'
date:   05/06/2024
---

`Bacha Matthew 24:5, 11, 24; 2 Tesalonika 2:7–9; Pemandang 13:13, 14; enggau Pemandang 16:13, 14. Nama macham pengawa nipu ti deka ditapi mensia ba hari-hari ti penudi ila?`

Antu Sitan deka ngena “kelai enggau tanda nyelai” enggau kereja ajih ti besai kena nipu mensia sebedau Jesus datai baru. Bejaku pasal kuasa roh antu kena nipu, Ángel Rodríguez madah munyi tu: “Kuasa kena sida mujuk ati orang ukai datai ari isi ajar sida tang dalam kuasa luarbiasa ti ditunjukka sida dalam ‘kelai nyelai’ tauka ‘kereja ajih.’ Sida ngaga (poieō) kelai nyelai, lalu enggau nya ngapil ngagai ati mensia tang enda ngena kuasa runding sida ke lurus. Laban kelai-kelai ti nyelai tu dikereja bala roh antu, nya nunjukka kuasa ti nyerakupka berita pesan ari tiga antu nya [naga, jelu, enggau nabi pelesu] nya kuasa spiritualistik [roh]—lalu ukai datai ari Allah Taala. Lebuh Laya Besai [konflik kosmik] nya nyau ka datai ba pengujung iya, kuasa antu Sitan deka tama ngagai pentas sejarah mensia enggau jalai ti nadai kala dipeda suba. Spiritualisma, ke bepelasarka ajar pasal semengat ti enda nemu mati, ti nadai diajar Bup Kudus, nyau dampih deka nguasa dunya tu.”—“The Closing of the Cosmic Conflict: Role of the Three Angels’ Messages,” unpublished manuscript, p. 6.

`Nama kebuah bahaya amat enti kitai ngarapka emosi [asai ati] kitai? Nama peranan sida, manah enggau jai, dalam pengalaman pengarap kitai? Baka ni jalai Sitan ulih ngelangkah proses pikir runding kitai lalu ngapil terus ngagai asai ati [perasaan] kitai?`

“Endang lama Sitan udah nyediaka diri deka nipu dunya ke penudi iya. . . . Bemimit-mimit iya nyediaka jalai nengah pemansang spiritualisma kena iya ngereja pengawa nipu ti pemadu besai. Iya bedau teulihka tuju ati iya enggau penuh; tang iya deka bulih nya ba laluh pengujung timpuh. . . . Semina sida ke dijaga ulih kuasa Allah Taala, nengah pengarap ka jaku Iya, enda deka kena tipu iya, tang semua dunya deka abis kena tipu iya. Mensia udah lina dalam pengelikun ti munuh nyawa, lalu semina deka tedani lebuh pengeringat Allah Taala dibubuhka keatas dunya.”—Ellen G. White, The Great Controversy, pp. 561, 562. Semina siti aja pengelikun kitai, nya meh dalam Jesus enggau Jaku Iya[Bup Kudus].

Enda pedis kitai meda baka ni bejuta-juta, nyentukka bemiliun-miliun, mensia ke enda meretika keadaan orang ke mati ulih kena tipu laban penemu ti madahka orang ke mati nya agi terus idup udah lepas sida mati.

`Diatu pen, sida ke meretika orang ke mati nya tinduk, dilindung ari sekeda penemu tauka ajar ti nipu. Nama sekeda tipu ti suah nyadi nya?`