---
title:  Akibat [Konsekuensi] Spiritualisma Ti Munuh Nyawa
date:   02/06/2024
---

Ensera kenu iya ti madahka pemati nya ke bendar iya pintu penama ngagai renggat pengidup ti baru nya endang bepelasarka konsep ti madahka semengat mensia enda nemu mati. Tang penemu ti datai ari pengarap orang kapir tu endang udah ari tumu suba masuk ke dalam gerija, lebuh gerija nyau limpang ari pelasar iya laban nguji deka ngaga pengarap Kristen nyamai agi diterima sereta dipaham ka orang dalam dunya ti diperintah Rome: “Teori pasal semengat ti enda nemu mati nya endang siti ari doktrin ti pelesu ti diajar gerija Rome, penemu ti diambi sida ari ajar orang kapir, lalu dipasukka ke dalam pengarap Kristen.”—Ellen G. White, The Great Controversy, p. 549.

> <p></p>
> “Anang takutka sida ke munuh tubuh, tang enda ulih munuh semengat. Tang kita patut nangika Allah Taala ti ulih ngerusak tubuh enggau semengat kita di neraka” (Matt. 10:28, NKJV).

`Nama ti patut dipadahka ayat tu ngagai kitai pasal semengat ti enda nemu mati?`

Tuhan enda ngasuh sida nembiak Iya enggau orang ngereja ‘occultisma’ [ilmu ghaib]. “Lalu anang betilitka nasit, tauka beburung, tauka bedukun, tauka bemanang, tauka bekenaka pengaruh, tauka betanya ngagai antu, tauka betanya ngagai semengat orang ke udah mati” (Ulang Adat 18:10, 11, NKJV). Orang ke ngereja nya deka dituku enggau batu sampai mati (Adat Lewi 20:27). Dipeda kitai kasar amat ukum nya, tang tuju iya dikena ngelindung orang Israel ari nyembah petara-petara ti pelesu.

Semua pengawa ti disebut diatas tadi dikumbai ilmu ghaib tauka ilmu sihir dalam Bahasa Melayu, lalu semua nya berasal ari Sitan. Iya memikat orang ngagai sembah ti pelesu lalu niru kaul ti betul enggau Allah Taala, tang iya nadai ulih ngisi utai ti diguna ati. Spiritualisma tu meh puak dalam pelan Sitan ti deka nguasa dunya. Tang Jesus, ulih pengasi enggau kuasa Iya, ngelepaska mensia ari rantai penyai ti nanchang sida.

`Bacha Pengajar 9:5; Jop 7:7–9; enggau Isaiah 8:19, 20. Nama ti diajar ayat-ayat tu ngagai kitai pasal pemati enggau berandau tauka berkomunikasi enggau orang ke udah mati?`

Pengarap ti madahka orang ke mati nya terus kin ke serega lebuh iya mati, taja nadai disukung Bup Kudus, baka ngintu hari Minggu, endang udah lama bisi, lalu udah beurat dalam runding mensia, dataika mensia pedis amat deka muai iya ari runding sida. Mensia ngambi beberapa iti ayat, dikena ari luar konteks iya, kena nguji nyukung pengarap sida nya. Tang ajar ti pelesu tu ngujungka sida nadai bisi pengelindung ngelaban tipu daya ti ditujuka Sitan ngagai sida, lebih agi dalam krisis ti penudi ila.

`Nama pengalaman nuan nguji deka nerangka gaya [keadaan] orang ke mati ngagai orang Kristen bukai?  Nama jalai ti mujur udah dikena nuan, enti bisi?`