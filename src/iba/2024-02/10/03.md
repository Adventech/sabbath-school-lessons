---
title:  Pemati Dalam Penyanggup Lama
date:   03/06/2024
---

`Bacha Masmur 6:5, Masmur 115:17, 1 Raja 2:10, 1 Raja 11:43, enggau 1 Raja 14:20. Nama ti diajar ayat-ayat tu pasal gaya [keadaan] orang ke mati?`

Penyanggup Lama nadai ngajar pasal semengat ti enda nemu mati. Nadai mega iya ngajar madahka lebuh orang kudus mati iya deka terus terebai ke serega ngambika idup belama iya, tauka orang ke enda lurus tauka enda kudus deka terus dibuai ke neraka ke alai sida ditunu belama-lama iya. Iya ngajar madahka pemati nya tinduk. Bup Raja ngena jaku, “sida belelak (tinduk) enggau apai sida” lebuh bejaku pasal pemati sida tuai-tuai bansa. Bup  Masmur dalam jaku English nyebut iya nya “sleep of death” [lelap dalam pemati] (Mas. 13:3, banding Mas. 90:5). Bejaku pasal pemati, Jop madahka mensia enda dani ari tinduk (Jop 14:12). Penulis Masmur nambah, “Aku deka meda mua Nuan dalam pengelurus; lalu lebuh aku dani, aku deka gaga puas ati dalam rupa Nuan” (Mas. 17:15, NKJV). 

Lebuh bala sedadu bansa Asiria alah lalu dibunuh, pemati bala sedadu nya dikumbai “final sleep” [tinduk ti penudi] (Mas. 76:6, CJB). Penemu ti madahka orang ke mati nya roh [semengat] ti nadai tubuh agi ti terebai kin-kia lalu berkomunikasi enggau orang ke idup nya ukai penemu ti diajar Bup Kudus tang datai ari pengarap orang kapir.

Enti kitai enda nemu pemendar pasal pemati dia deh kitai deka mudah amat ditipu ulih Sitan. “Mayuh orang deka betemu enggau roh-roh antu ti ngaga diri nyadi roh kaban-belayan, tauka pangan sida ti udah mati lalu madah ngagai sida ajar-ajar tesat ti bahaya amat. Roh-roh ke datai ngagai kitai nya deka narit pengasih enggau penyinu ati kitai lalu sida deka ngaga kereja ajih kena nyukung lakunan sida. Kitai mesti besedia ngelaban sida nya ngena ajar Bup Kudus ke bendar ti madahka orang ke mati nya nadai nemu utai nama-nama lalu sida ke pegari nya endang roh-roh antu Sitan.”—Ellen G. White, The Great Controversy, p. 560.

`Bacha Daniel 12:2 enggau Jop 19:25, 26. Nama agi elemen pasal gaya [keadaan] orang ke mati nya ditambahka ayat-ayat tu?`

Pemati nya meh belelak tinduk nyentuk ngagai hari pengangkat ila. Nadai bisi roh (tauka semengat) ke nadai betubuh, terebai sebelah-belah nya lalu berandau enggau orang ka agi idup. Taja pen orang kapir arapka bisi dunya roh, orang Israel nemu pemati nya meh tinduk nyentuk ngagai pagi hari pengangkat ila.

Taja pen kitai nyabak sereta ngulitka orang ke mati, uji perundingka baka tu pasal sida ke mati dalam Kristus: sida nutup mata sida dalam pemati lalu udah nya, enda ngira berapa lama timpuh ngagai penatai Jesus baru, utai ti ditemu sida nya meh Penatai Jesus ti Kedua Kali. Runding sida ti terubah sereta sida udah diangkatka idup baru, engka, Apu neh! Amat endar Jesus datai baru neh!