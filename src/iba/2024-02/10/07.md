---
title:  Tambah Penemu
date:   07/06/2024
---

Siti bup ke baru ditulis Lee Strobel, benama, The Case for Heaven, bepelasarka penemu ti madahka, lebuh orang mati, orang nya mengkang idup dalam gaya bukai ke mengkang sedar, lalu pengalaman nyau deka mati [“near death experiences” (NDEs)] digaga nyadika “bukti” iya. Siti chunto: “Siku indu, ngasaika pengalaman nyau deka mati [NDE} tu benung iya bebuntas jantung, madahka diri betemu enggau menyadi lelaki iya di dunya siti din—lalu tu ngenyitka ati iya amat laban iya nadai bisi menyadi lelaki. Lebuh iya udah gerai iya nusi utai nya ngagai apai iya, lalu apai iya madah, iya amat bisi menyadi lelaki, tang udah mati sebedau iya ada.”—Lee Strobel, The Case for Heaven (Grand Rapids, MI: Zondervan Books, 2021), p. 69. Tang Strobel bisi penanggul: baka ni iya deka nyengkemanka penemu ti madahka orang ke udah mati nya mengkang idup dalam gaya bukai, enggau ajar Bup Kudus ti terang amat ti madahka semina lebuh Jesus datai baru ila baru orang Kristen deka nerima upah sida.

Kitai udah diberi amaran: “Mayuh orang deka betemu enggau roh-roh antu ti ngaga diri baka kaban-belayan tauka pangan sida ke udah mati lalu madahka ajar pelesu ti bahaya amat. Sida temuai nya deka ngapil ngagai penyinu ati kitai lalu deka ngaga pengawa ajih kena ngeringka bepura-pura sida. Kitai mesti besedia nyakal sida nya ngena pemendar ari Bup Kudus ti madahka orang ke mati nya nadai nemu utai lalu sida ke pegari nya meh endang roh-roh antu.

“Ba mua kitai enda lama da agi deka datai‘maya penusah ti deka ninggang dunya, lebuh semua mensia ke diau di dunya tu diuji.’ Pemandang 3:10. Semua orang ke bisi pengarap ke enda bediri teguh ba Jaku Allah Taala deka kena tipu lalu alah. Sitan ‘bekereja ngena semua tipu-daya pengendalurus’ kena nguasa anak mensia, lalu tipu-daya iya deka makin betambah. Tang iya semina deka ulih nyapai tuju iya nya enti mensia milih deka ngalahka diri ngagai penuji iya. Sida ke bebendar deka nemu pemendar lalu bebendar deka nuchi jiwa sida nengah pengasi, lalu ari nya ngereja naka ke ulih sida kena nyediaka diri betunga enggau konflik nya ila, deka tetemuka, dalam pemendar Allah Taala, kubu tegap endur belindung. ‘Laban nuan udah nitihka pesan Aku ti ngasuh nuan liat ati sereta tan, Aku deka ngintu nuan likun’ (ayat 10), tu meh semaya Juruselamat. Iya deka jampat agi ngirumka genap iku melikat ari serega ngambika ngintu likun siku jiwa ari ti nejuka ka orang ti arapka Iya nya dialahka Sitan.”—Ellen G. White, The Great Controversy, p. 560.

**Tanya ti deka dipejuraika**:

`Nama pengaruh spiritualisma ti enda nyata dipeda ti tau dikena Sitan mempengaruhi runding mensia? Nama peranan media masa dalam pekara tu?`

`Baka ni nuan deka bekunsika pengarap nuan ngagai kaban nuan ke baru udah ditinggalka orang ti dikesayauka ke arapka orang ke udah mati nya diatu udah di serega din? Nama jaku ke patut disebut, lalu nama ke enda patut?`