---
title:  Spiritualisma Tebungkar
date:   01/06/2024
---

### Bacha ka Pelajar Minggu Tu
Matt. 10:28; Pengajar 9:5; Isa. 8:19, 20; John 11:11–14, 21–25; 1 Tes. 4:16, 17; P’dang. 16:13, 14; Mat. 24:23–27; 2 Tes. 2:9–12.

> <p>Ayat Dikingat</p>
> “Laban Tuhan Empu deka nurun ari serega enggau nyawa ti inggar, enggau nyawa tuai melikat, enggau munyi terumpit Allah Taala. Lalu orang ke mati, ke udah arapka Tuhan, deka angkat dulu. Udah nya baru kitai ke agi idup, ke agi tinggal, deka digempuruka sama enggau sida dalam remang lalu betemu enggau Tuhan di langit, lalu kitai deka diau begulai enggau Tuhan belama iya.” (1 Tesalonika 4:16, 17, NKJV).

Bepuluh taun ke udah, mayuh jerita pegari pasal pengalaman orang ti dampih deka mati [near death experiences (NDEs)], ke alai orang ke udah mati nya tadi idup baru, lalu nusi pasal utai ti udah dipeda sereta di didinga sida lebuh ke mati nya tadi. Beribu-ribu iti jerita baka tu udah dituliska sereta dipansik. Di serata dunya tu, nyengkaum dunya orang Kristen, bejuta-juta mensia arapka jerita-jerita tu nyadi bukti ti nunjukka orang ke mati nya enda mati amat. Tu meh pengarap ti nyadika pelasar spiritualisma, lalu tu meh siti ari tipu Sitan ti pemadu ngasi sereta luas ngelekai.

Iya ke bendar, spiritualisma bepun ba Eden kelia lebuh ular nipu ngemulaka Adam seduai Awa, “Enda seduai mati” (Gen. 3:4, NKJV). Berengkah ari nya, dalam sejarah mensia ari kelia-lia iya udah ngambi mayuh bengkah bentuk enggau rupa, tang tetap bepelasarka penemu ti madahka mensia deka idup terus lebuh sida udah mati. Penemu tu mega udah nyadika pelasar siti ari pergerakan agama ti pemadu besai dalam Abad ke-19, berindik ari jaku ambu anak indu Fox semenyadi, ke alai sida ngambu diri ulih nerima saut ngagai utai tanya sida, ari roh orang ke udah mati. Tang udah nya ngaku utai nya bula.

Dalam konflik ti penudi ila, Sitan deka nipu bejuta-juta mensia nengah fenomena spiritualistik. Bup Pemandang madahka tu meh jalai iya deka nguji ngawal dunya tu ngena kuasa iya. Tuju pelajar tu iya nya deka nunjukka semina siti aja jalai ngelindung diri ari tipu Sitan ba hari penudi tu nya meh kaul diri enggau Kristus sereta bediri teguh dalam ajar-ajar Bup Kudus. Tu nyengkaum ajar iya pasal pemati, enda ngira nama ti dipadahka mata enggau ati kitai ngagai kitai.

_*Pelajarka pelajar minggu tu, ti bepelasarka bab 31–34 ari bup The Great Controversy, kena nyediaka Sabat, June 8._