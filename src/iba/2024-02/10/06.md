---
title:  'Spiritualisma Ba Hari-hari Penudi: Bagi 2'
date:   06/06/2024
---

Pengadang [harapan] kitai bulih selamat semina bepelasarka Jesus Kristus. Jari Iya ti bedarah ngepai kitai ngambika nerima piring korban Iya enggau enda bebayar taja diulihka Iya ngena rega ti pemadu tinggi. Enda lama da agi Kristus deka datai baru lalu ngambi semua ti enggi Iya. Titus 2:13 ngumbai penatai Kristus ti kedua kali nya, “pengadang ti beberekat.”

Tuju Sitan sigi deka madamka pengadang tu. Iya deka ngaga kereja ajih, kelai enggau pengawa nyelai, sebarang utai enggau semua utai ti ulih nesatka mensia ari pemendar Bup Kudus enggau keselamatan dalam Kristus.

“Tu meh pengeliat ati orang kudus, tu meh sida ti ngintu pesan Allah Taala enggau pengarap Jesus” (P’dang. 14:12, ASV). Dalam tempuh ti penudi nya ila, Sitan deka ngereja semua utai ti ulih dikereja iya kena nagang mensia sekalika ari “ngintu pesan Allah Taala” tauka ngembuan “pengarap Jesus,” tauka kedua-dua nya sekali. Nya kebuah, kitai mesti bejimat sereta bejaga pasal sebarang ajar, taja pen disempulang enggau kereja ajih, kelai enggau tanda nyelai, ti ulih ngelimpangka kitai ari dua iti kelai orang kudus ditu.

`Bacha Matthew 24:23–27; 2 Korint 11:13, 14; enggau 2 Tesalonika 2:9–12. Nama ti dipadahka ayat-ayat tu ngagai kitai pasal kuasa Sitan ti nipu enggau chara iya ngereja nya?`

Ba minit ti pengujung sekali, Sitan deka bejalaika pengawa penipu iya ti penudi: “Tanda-tanda ti nyelai ti balat ngenakutka deka dipandangka di langit, ti nunjukka kuasa antu ti ngaga kereja ajih. Roh-roh antu deka datai ngagai raja-raja dunya lalu ngagai seluruh dunya, deka merekuhka sida dalam tipu, lalu ngansak sida berakup enggau Sitan dalam perang ti penudi ngelaban perintah serega. Sida ti megai perintah enggau bala rayat ti dipegai sida, deka sama kena tipu ulih ejen-ejen tu. Bisi orang deka datai ngaga diri nyadi Kristus Empu, lalu nuntut gelar enggau sembah ti semina diempu Jesus aja. Sida nya deka ngaga kereja ajih ngeraika penyakit sereta ngambu diri bisi nerima pemandang ari serega ti bedanjang enggau jaku Bup Kudus.

“Dalam aksi kemunchak iya dalam drama besai pengawa nipu nya, Sitan empu deka ngaga diri nyadi Kristus. Gerija endang udah lama madahka diri nganti penatai Juruselamat sida ti deka ngamatka pengadang sida. Diatu raja penipu nya deka pegari baka Kristus ke udah datai. Ba mayuh tempat bukai di dunya tu, Sitan deka mandangka diri ngagai mensia baka siku melikat ti beperenching tampak, baka gamal Anak Mensia ti dipadahka John dalam bup Pemandang. Pemandang 1:13–15.”—Ellen G. White, The Great Controversy, p. 624 (emphasis supplied).

`Nama kebuah nemu pemendar pasal baka ni Jesus deka datai, sereta nemu pasal gaya orang ke mati, nya beguna amat ngambika kitai enda kena tipu?`