---
title:  Pemati Dalam Penyanggup Baru
date:   04/06/2024
---

`Bacha John 11:11–14, 21–25; 2 Timoti 1:10; 1 Korint 15:51–54; enggau 1 Tesalonika 4:15-17. Baka ni jaku penerang bala penulis Penyanggup Baru enti dibandingka enggau Penyanggup Lama?`

Penyanggup Lama enggau Baru sama ngena simbol pemati nya sebagai tinduk. Enda kurang ari lima puluh tiga kali Bup Kudus ngena leka jaku “tinduk” bejaku pasal pemati. Bala penulis Bup Kudus sama setuju madahka nadai bisi roh tauka semengat ti idup kediri ti ninggalka tubuh lebuh orang mati.

Bup Penyanggup Baru bisi nambahka siti agi dimensi, ti udah diayuka dalam Penyanggup Lama: iya nya, hari pengangkat ti penuh mulia ba penatai Jesus ti baru ila.

Bup Injil terang madahka pengidup ti meruan belama iya semina bisi dalam Kristus aja. Semua bala antu dalam neraka din enda ulih ngerampas penentu orang ti arap nya deka bulih pengidup ti meruan belama iya. Kristus udah ngalahka pemati datas regang. Pendam enda ulih ngetanka sida di dalam iya. Pengangkat Kristus nyadika jamin ka semua orang ti arap deka diangkatka idup baru ari pendam sida lebuh penatai Kristus ila.

Peda jaku Paul tu: “Laban, enti orang ke mati enda diangkatka idup baru, Kristus pen enda mega diangkatka idup baru. Lalu enti Kristus nadai udah diangkatka idup baru, reti nya pengarap kita nadai guna, lalu kita agi mengkang dalam dosa kita. Reti nya orang ke udah mati dalam Kristus, udah lenyau magang.” (1 Kor. 15:16–18, NKJV). Kati bisi reti jaku Paul nya enti orang ke mati, udah pulai ke serega kin, lebuh sida mati? Nama reti jaku Paul madahka sida nya “udah mati”, enti, munyi ku penemu mayuh orang, sida nya udah niki ke serega din?

Iya ke bendar, poin jaku Paul ditu, iya nya, pengangkat Kristus nya meh pelasar pengangkat kitai, lalu enti nadai pengangkat nya, dia deh “pengarap kita nadai guna, lalu kita agi mengkang dalam dosa kita,” lalu sida ke udah mati nya mengkang dalam tanah din, lenyau magang.

Ayat-ayat tu engkeman amat enggau ayat bukai dalam Bup Kudus ke bejaku pasal pengadang ti dikembuan kitai dalam pengangkat lebuh pemulai Jesus ila, lebuh maya kitai deka nerima “pesaka ti enda nemu buruk, ti tuchi sereta enda nemu abis, ti ditaruh di serega ke kita” (1 Pet. 1:4, NKJV). Tang, enti, orang ke mati nya udah din di serega, nama kebuah Peter bejaku pasal pesaka “ti ditaruh di serega ke kita” deh? Nyata amat, orang Kristen dalam Penyanggup Baru enda sabar-sabar nganti penatai Kristus baru enggau pengangkat orang ari mati, lalu pengadang tu meransang sida idup taluk lebuh betapi enggau penguji dalam pengidup sida.

`Nama kebuah pengangkat nya siti pengadang ti kuat amat ungkup pengarap orang Kristen? Baka ni enti kitai semina bisi regang tang nadai pengangkat deh? Nama harapan kitai deh? Enti baka nya, nama kebuah pengangkat nya beguna amat dalam pengarap kitai deh?`