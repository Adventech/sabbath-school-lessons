---
title:  Dua Iku Saksi
date:   05/05/2024
---

`Bacha Pemandang 11:3–6. Tuliska lima tanda pengelala dua iku saksi nya ke ditemu kitai dalam ayat-ayat tu.`

Dalam Sekariah 4, nabi nya bisi meda dua iti kayu kana ba dua piak penuduk lampu emas—gambar ke sama dipeda kitai dalam Pemandang 11. Penerang ke dipadahka ngagai Sekariah madahka “Seduai nya orang ke udah dipilih bediri semak TUHAN ti merintah semua dunya.” (Sek. 4:14, NKJV). Kayu kana nya meri minyak ngagai lampu nya ngambika iya terus meri penampak. Bup Masmur ngingatka kitai: “Leka jaku Nuan nyadika lampu tenggau aku nyadika tenggau jalai aku” (Mas. 119:105, NKJV). Minyak nyempamaka Roh Kudus (Sek. 4:2, 6). Genera ti dipeda John dalam Pemandang 11 bejaku pasal Jaku Allah Taala ti ditusi ngena kuasa Roh Kudus kena ngenampakka dunya.

Dua iku saksi tu ulih benabi [nilit] lalu ulih nagang ujan ari labuh ni naka pengelama ti dipadahka seduai. Seduai ulih ngubah ai nyadi darah lalu ngenataika pengerusak besai ngagai dunya tu. Ulih Jaku Allah Taala, Elijah madahka hari enda deka ujan di Israel, lalu nyaut sampi iya nya, hari pen nadai ujan pengelama tiga taun setengah (peda James 5:17). Udah nya iya besampi ngagai Allah Taala, lalu ujan pen datai udah bekau sida nabi bula Baal nadai kuasa ngenataika ujan (1 Raja 17, 18). Ulih Jaku Allah Taala, Moses ngenataika mayuh bengkah pengerusak ngagai orang Ejip, nyengkaum ngubah ai nyadi darah, laban raja Firaun enggai ngelepaska sida nembiak Allah Taala (Pemansut 7).

Orang ti deka ngerusakka Bup Kudus deka ditunu api ke pansut ari mulut sida. Ku Allah Taala, “Jeremiah, laban orang tu udah nyebut nya, Aku deka ngasuh leka jaku Aku nyadi baka api dalam nyawa nuan. Orang mayuh deka nyadi baka kayu, lalu api nya deka nganguska sida” (Jer. 5:14, NKJV). Jaku Allah Taala ngelabuhka ukum ngagai semua sida ke nulak iya. Jaku Iya baka api dalam mulut sida.

Dalam John 5:39, Jesus madahka Bup Kudus Penyanggup Lama nya “besaksika pasal Iya.” Iya mega madah Injil nya deka ditusi “nyadika saksi” ngagai semua dunya (Matt. 24:14, NKJV), lalu Penyanggup Baru, begulai enggau Penyanggup Lama, nyadika pelasar saksi nya. Leka jaku ke sama disalin nyadi (martys) mega disalin nyadi saksi sama dikena dalam dua iti ayat ti bisi dalam Pemandang 11:3 tu.

Sapa saksi dua iku tu, kini? Bepelasarka poin ari Bup Kudus enggau tanda pengelala ti diberi dalam Pemandang 11, kitai ulih nyimpulka ditu, dua iku saksi nya meh Bup Kudus Penyanggup Lama enggau Penyanggup Baru, ti mancharka penampak enggau pemendar Allah Taala ngagai dunya.

`Mayuh orang Kristen kemaya hari tu enda begunaka Penyanggup Lama, madahka iya enda releven agi lalu enda diguna agi laban kitai bisi Penyanggup Baru diatu. Nama utai ti salah amat enggau runding tauka penemu nya?`