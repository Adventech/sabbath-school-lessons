---
title:  Masa Timpuh Nubuatan
date:   06/05/2024
---

`Bandingka Pemandang 11:3 enggau Pemandang 12:5, 6, 14, 15 enggau Daniel 7:25. Nama utai ke sebaka dipeda nuan dalam masa timpuh nubuatan ditu?`

Dua iku saksi nya deka “benabi dalam kandang seribu dua ratus enam puluh hari, begari ngena kain guni” (P’dang. 11:3, NKJV). Tu meh masa timpuh ti sama ke disebut empat puluh dua bulan lebuh “orang kapir” (iya nya orang ke ngelaban pemendar Allah Taala) “deka ngelunjak nengeri ti kudus” nya (P’dang. 11:2). Bala munsuh Allah Taala udah ngelunjak pemendar-pemendar Allah Taala pengelama 1,260 hari (42 x 30 = 1,260, sehari nyempamaka setaun dalam masa nubuatan), lalu saksi Allah Taala ke dua iku nya, iya nya Penyanggup Lama enggau Penyanggup Baru, benabi ngelaban sida sekumbang masa timpuh ti sama.

Baka ti udah dipeda kitai (peda pelajar empat), Daniel 7:25 madahka tanduk ti mit deka angkat ari pemechah-belah Empayar Rome, deka ngemerinsaka sida nembiak Allah Taala pengelama “tiga taun setengah.” Setaun bisi 360 hari. Nya alai, tiga taun setengah reti nya 1,260 hari.

Pemandang 12:6, 13 bejaku pasal 1,260 hari sida nembiak Allah Taala diperinsa. Pemandang 12:14 bejaku pasal timpuh tiga taun setengah. Pemandang 13:5 bejaku pasal 42 bulan. Kitai meda 42 bulan enggau 1,260 hari sama disebut dalam Pemandang 11:2, 3. Semua nubuatan tu bejaku pasal lain-lain aspek dalam masa timpuh di sama dalam sejarah.

Enti jaku Bup Kudus enda dipedulika, dia deh, jaku mensia deka angkat ngambi tempat iya. Lalu tu suah ngujungka orang ke ngeringka Jaku Allah Taala diperinsa, baka ti udah nyadi sekumbang timpuh pope [paus] bekuasa penuh ari taun A.D. 538 ngagai A.D. 1798, lebuh gerija Jeman Pertengahan kelia tengelam jauh kedalam pemetang. Adat perintah mensia nganti adat perintah Allah Taala. Adat tradisi mensia ngalahka ajar injil ke muntang aja. Gerija Rome, ti bekuasa penuh lebuh Jeman Pertengahan nya, udah berakup enggau kuasa perintah sekular kena ngerembaika kuasa iya ngagai semua Eropah.

Sekumbang timpuh 1,260 taun tu, Jaku Allah Taala—iya nya dua iku saksi Tuhan nya—begari ngena gari guni [gari ngulit]. Ajar sida ke pemendar nya dilamun tugung adat tradisi enggau ritual mensia. Dua iku saksi tu mengkang benabi; Bup Kudus mengkang bejaku. Taja pen dalam pemetang rohani tu, Jaku Allah Taala tetap diibun enggau selamat. Bisi aja orang ke mekuhka iya lalu idup nitihka prinsip iya. Tang sida nya mimit aja enti dibandingka enggau pemayuh mensia di Eropah. Bala Waldenses, John Hus, Jerome, Martin Luther, Ulrich Zwingli, John Calvin, John enggau Charles Wesley, enggau raban bukai ari sida “Reformers” tetap taluk ngagai Jaku Allah Taala nitihka reti ti ditemu sida.

`Nama sekeda ajar pengarap kemaya hari tu, ti dipegai mayuh orang Kristen, ke bepelasarka adat tradisi mensia lalu ukai ari Jaku Allah Taala?`