---
title:  Dua Iku Saksi Nya Dibunuh
date:   07/05/2024
---

`Bacha Pemandang 11:7–9. Ngingatka jaku ti dikena ditu jaku simbo [lambang], nama ti dinubuatka ayat-ayat tu ti deka nyadi ngagai saksi Allah Taala ti dua iku nya, iya nya Penyanggup Lama enggau Penyanggup Baru?`

Datai ba taun a.d. 538, Empayar Rome kapir udah rubuh. Justinian, Maharaja Rome, nyerahka kuasa sivil, politik,enggau agama, ngagai Pope Vigillis. Enggau nya masa timpuh panjai gerija Jeman Pertengahan bekuasa pen berengkah. Iya bekuasa nyentuk ngagai taun a.d. 1798. Jenderal Berthier ari Peranchis, diarah Napoleon, nadai dilaban, masuk ngagai Rome tanggal 10 Februari, 1789. Pope Pius VI [ke 6] ditangkap iya lalu dibai pulai ngagai Peranchis, ke endur iya mati enda lama udah nya. Haribulan tu ngelaika pengujung kuasa sekular Gerija Rome nitihka nubuatan 1,260 hari tauka taun baka ti dipadahka dalam Daniel enggau Pemandang (peda pelajar kemari).

Tu chukup terang nunjukka pengamat jaku pemendar nubuatan Bup Kudus! Daniel, nulis lebih 500 taun sebedau Jesus, udah dulu madahka enggau chukup betul, pekara ti deka nyadi 2,300 taun udah nya. Kitai sigi amat ulih pechayaka nubuatan-nubuatan ti diberi dalam Bup Kudus.

Dalam timpuh ti sama, sekumbang semua utai tu nyadi, pemendar dalam Injil tetap dijaga idup ulih saksi Jaku Tuhan. Tang bisi chabaran ke lebih besai ti ngemba pemendar Bup Kudus. Jelu (iya nya Sitan) ti pansut ari lubang kebung ti nadai buntut nya angkat beperang ngelaban Bup Kudus. Iya ngepunka serang ti baru ngelaban kuasa Bup Kudus nengah ‘French Revolution’ [Revolusi Peranchis] ti berengkah ba taun 1789.

Dalam Revolusi Peranchis nya, perintah enggau resmi numbuhka siti agama ti enda arapka Allah Taala, dikumbai “Cult of Reason” [Kultus Kebuah] ti dibelanja perintah, enggau tuju kena nganti pengarap Kristen. Siti Pesta Kebuah [Festival of Reason] digaga di seluruh menua Peranchis kena tanggal 10 November, 1793. Gerija-gerija Kristen di seluruh Peranchis digaga nyadi Kuil Kebuah [Temples of Reason], lalu siku indu ke idup dichiri nyadi Petara Indu Kebuah [Goddess of Reason]. Bup Kudus ditunu ba tengah jalai. Allah Taala dipadahka nadai bisi, lalu pemati dikumbai tinduk ti nadai pengabis. Sitan bekereja nengah mensia ti nadai bisi Allah Taala dalam ati sida kena munuh saksi Allah Taala ke dua iku nya. “Lalu bangkai seduai iya deka ditejuka garing-garing ba jalai raya di nengeri ti besai nya, alai Tuhan ti udah diregang. Nengeri nya ngelambangka Sodom, tauka [enggau] Ejip” (P’dang. 11:8, NKJV).

Ejip penuh budaya ke alai bisi mayuh petara ti disembah, ti nyangkal tauka nulak Allah Taala ke bendar (peda P’kal. 5:2). Sodom nyempamaka ulah kamah ti pemadu iya. Dalam Revolusi Peranchis nya, saksi Allah Taala ke dua iku nya—iya nya Penyanggup Lama enggau Penyanggup Baru—gegaring mati ketegal agama ti nadai arapka Allah Taala enggau ulah pengidup ti kamah bejalai penuh laban nadai utai nagang iya sekumbang revolusi nya ti basah laban darah.

Pemandang 11:9 madahka bangkai saksi Tuhan ti dua iku nya deka gegaring dia enda dikuburka pengelama “tiga hari setengah” (NKJV), iya nya, “hari” dalam nubuatan ti nyempamaka tiga taun setengah ti literal. “Atheism” [agama ti enda arapka Allah Taala] nya maju amat sekumbang Revolusi Peranchis nya, sekurang iya dalam pengelama tiga taun setengah. Masa timpuh nya berengkah ba November 26, 1793, lebuh undang-undang ti madamka agama digaga ba Paris, nyentuk ngagai June 17, 1797, lebuh perintah menua Peranchis madamka undang-undang ti nagang agama nya.