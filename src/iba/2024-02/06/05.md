---
title:  Saksi Dua Iku Nya Diidupka Baru
date:   08/05/2024
---

`Bacha Pemandang 11:11. Nama nubuatan ti digaga ayat tu pasal Jaku Allah Taala?`

Ba pengujung Revolusi Peranchis nya, Jaku Allah Taala, deka angkat idup baru. Pengangkat pengarap deka balat nyadi. Orang deka balat takut lebuh sida meda Jaku Allah Taala nya sekali agi nyadi kuasa Allah Taala ti idup ti ulih nyelamatka. Ba pengujung abad ke-18, Allah Taala udah nirika sida ke lelaki enggau sida ke indu ke mutus ati deka ngerembaika injil ngagai ujung dunya. Enggau jampat bala orang ngerembaika ajar Bup Kudus, baka William Carey, ke ngelawa menua India lalu nyalin Bup Kudus ngagai mayuh bengkah jaku orang di India. Dinyung ulih kuasa Bup Kudus, bala missionari pen dikirumka ngagai serata dunya.

Ukai utai ti nyadi pia ngapa pengawa mission ti ngelekai ngagai serata dunya tu nyadi sapengudah Revolusi Peranchis nya. Jaku Allah Taala nya jaku ti idup, lalu taja pen dipeda mayuh orang baka ke udah “mati,” iya mengkang idup di dalam ati sida ke arap lalu iya deka angkat idup baru enggau penuh, baka ti dipadahka nubuatan Pemandang. “Siku tuai orang kapir ti benama Voltaire kala bejaku bebegah munyi tu: ‘Lelak amat aku ninga orang bejaku pasal dua belas iku lelaki ke udah numbuhka pengarap Kristen. Aku deka nunjukka ngagai kita semina siku mensia aja umbas meh kena madamka iya.’ Mayuh serak udah ngelebus kenyau ari pemati iya. Bejuta-juta mensia udah enggau dalam perang ngelaban Bup Kudus. Anang ka iya deka punas, nyau ngasuh iya betambah lebih mayuh diatu, enti lebuh jeman Voltaire kelia, bisi beratus iti, diatu bisi bepuluh ribu, ya, bisi beratus ribu iti bup Allah Taala nya. Munyi ku jaku siku Reformer ke dulu suba senentang gerija Kristen, ‘Bup Kudus nya meh tempan ke udah ngeluska mayuh tukul.’ ”—Ellen G. White, The Great Controversy, p. 288.

`Bacha Masmur 119:89 enggau Masmur 111:7, 8. Nama ti dipadahka ayat-ayat tu ngagai kitai pasal Bup Kudus, lalu nama kebuah kitai tau pechayaka iya?`

Jaku Allah Taala engka diserang, tauka diindik, tang iya enda mudah dipupuska. Nyentukka mayuh orang ke ngambu diri Kristen udah ngemaruhka kuasa iya ngena mayuh bengkah jalai, enda pechayaka sekeda bagi dalam Bup Kudus tauka numpu mayuh agi ngagai elemen mensia dataika elemen Tuhan nyau nadai agi dikira, lalu pemendar Allah Taala nadai dikemesaika agi.

Baka ni kati pen, kitai mesti enda tau nyagi diri kena pukau serang ngelaban Jaku Allah Taala baka tu. Iya mengkang idup kemaya hari tu, bejaku ngagai ati mensia, ngesuhka pengidup baru ngagai sida ke rindu mendingka Jaku nya lalu nitihka ajar iya.

`Ni nubuatan ti lebih agi bejaku ngagai nuan empu, lalu nama kebuah iya?`