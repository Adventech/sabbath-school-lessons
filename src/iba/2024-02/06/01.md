---
title:  Dua Iku Saksi
date:   04/05/2024
---

### Bacha ka Pelajar Minggu Tu
P’dang. 11:3–6; Sek. 4:14; P’dang. 12:5, 6, 14, 15; Dan. 7:25; Isa. 54:17; Mas. 119:89; P’dang. 11:15–18.

> <p>Ayat Dikingat</p>
> “Sigi amat, rumput rangkai, lalu bungai layu, tang jaku Allah Taala kitai, tan belama iya” (Isaiah 40:8, NKJV).

Endang ari kelia-lia, Jaku Allah Taala mega udah di petalatka, enda dikarapka, sereta dibuai. Iya udah dirantaika dalam palan sida paderi [monastery], ditunu ba palan mensia mayuh, lalu udah dicharikka. Orang ke arapka iya udah dipechat, diketawaka, dijil, nyentukka dibunuh pen bisi. Tang taja baka nya, Jaku Allah Taala tetap idup.

Gerija ba Jeman Pertengahan kelia, udah ngemerinsaka orang Kristen ke taluk arapka Bup Kudus. Taja pia, Jaku Allah Taala ngenampakka pemetang. Pengawa ti ngindik sereta ngemerinsa enda ulih nagang pengawa nyadung Jaku Allah Taala. Lebuh William Tyndale ke nyalin Bup Kudus ngagai jaku English dipecharaka ketegal pengarap iya, iya ditanya sapa orang ke nyaup iya ngerembaika Jaku Allah Taala. Iya berunding enda lama ka tanya nya lalu nyaut, "tuan Bishop ari Durham.” Tekenyit amat bala mejistret ninga saut iya.

Tyndale nerangka bisi sekali, bishop nya udah meli mayuh amat Bup Kudus ke udah disalin iya ngagai Jaku English, lalu nunu semua nya ba mua mensia mayuh. Enda bishop nya nemu maya nya pengawa iya ti nunu Bup Kudus nya ke bendar iya nyaup ngerembaika pemendar. Iya udah meli bala Bup Kudus nya ngena rega ke lebih tinggi ari ke selama. Lalu enggau duit ke mayuh nya Tyndale ulih nyelak lebih mayuh Bup Kudus ari ke udah ditunu tadi. Pemendar ke udah diremukka dalam abus udah angkat beulang kali lalu bepanchar enggau naka penerang iya.

Minggu tu, kitai deka ngenang siti pegawa ti pemadu jai ti nyerang Bup Kudus enggau pengarap Kristen. Sekumbang Revolusi Peranchis [French Revolution], jalai alun menua Peranchis jempuk basah laban darah. Perengka ti dikumbai “guillotine [gelotin]” kena netak rekung didirika ba palan mensia mayuh, lalu beribu-ribu orang udah diukum mati ditetak rekung dia. “Atheism” [nadai arapka Allah Taala] nya agama resmi menua nya. Tang taja pia, jaku saksi Jaku Allah Taala enda ulih dipadamka.

_*Pelajarka pelajar minggu tu, ke bepelasarka bab 12-17 ari bup The Great Controversy, kena nyediaka Sabat, May 11._