---
title:  Diperansang Ulih Pengadang
date:   25/04/2024
---

`Bacha Hebrews 2:14, 15. Baka ni ku orang Kristen lebuh Zaman Pertengahan kelia ngasaika pengamat Laya Besai nya bisi?`

Nama ti meri peransang ngagai sida Waldenses ti taluk nya sekumbang sida ti balat diperinsa? Nama ti meri Huss enggau Jerome, Tyndale, Latimer, enggau bala bukai ti mati syahid sekumbang Jeman Pertengahan pemerani kena betunga enggau api sereta enggau pedang? Pengarap ba semaya Allah Taala. Sida arapka jaku semaya Kristus, “Laban Aku idup, kita deka mega idup” (John 14:19). Sida ngasaika pengering Iya udah chukup dikena sida betapi enggau penguji pengidup ti pemadu besai. Nyentukka sida ngasaika pengandal besai besaum enggau Kristus dalam pemerinsa Iya. Lalu penaluk sida nyadika saksi besai ngagai dunya.

Sida merening ngilah utai ke udah ngagai utai ti deka datai. Sida nemu, nengah pengangkat Kristus, pemati nya munsuh ke udah alah. Ungkup sida lelaki enggau indu ti berani nya perekuh kuasa pemati udah patah. Sida bepegai teguh ba semaya Jaku Allah Taala lalu nyadi pemenang.

`Bacha John 5:24, John 11:25, 26, enggau 1 John 5:11–13. Nama penetap ti diberi semaya-semaya tu ngagai nuan diriempu? Baka ni sida nyaup kitai napi penanggul dalam pengidup kitai?`

John Huss enda rarat ngapa taja betapi enggau jil, pengenda-adil, enggau pemati pen. Iya dikurung dalam jil bebulan-bulan. Laban tempat nya chelap, sereta embap, iya nyau tabin, lalu mimit da deka mati laban nya. Taja pia, pengasih Allah Taala ngidupka iya. Sekumbang ngenatka pemerinsa selama beminggu-minggu sebedau iya dilabuhka ukum ti penudi, pemaik [damai] serega ngemenuhka ati iya. Ku iya madah ngagai kaban iya, ‘Aku nulis surat tu ari dalam rumah jil, enggau jari aku ti digelang, nganti ukum mati aku pagila. . . . Lalu, ari bantu Jesus Kristus, lebuh kitai betemu baru ila dalam pemaik ti pemadu lantang dalam pengidup baru ila, nya baru nuan deka nemu berapa kasih Allah Taala mandangka Diri ngagai aku, sereta berapa ngasi Iya udah nyukung aku dalam semua penguji aku.’—Bonnechose, vol. 2, p. 67. Ari dalam rumah pasung ke petang nya, iya ulih meda pemenang pengarap ti betul dudi ila.”—Ellen G. White, The Great Controversy, pp. 107, 108.

Jaku tangkan rasul Paul nya makin betambah engkeman kemaya hari tu. “Aram kitai bepegai teguh ba pengadang ti diaku kitai, enda beguyat, laban Iya ke ngaga semaya nya endang tau dikarapka” (Heb. 10:23, NKJV). Baka ni semaya Allah Taala udah ngidup sereta ngeringka sida nembiak Iya ari kelia, baka nya mega iya ngidup sereta ngeringka kitai diatu.

`Nama reti kitai lenyau semua utai ketegal Kristus? Ba pengujung iya, nama utai ke amai lenyau ari nuan neh? (Peda Mark 8:36.) Nama pelajar ti tau diambi kitai ari raban sida Waldenses enggau sida reformers [pemai ubah] ke ulih ngeringka kita lebuh betapi enggau konflik dunya ti penudi ila?`