---
title:  Penampak Ngalahka Pemetang
date:   22/04/2024
---

`Bacha Jude 3, 4. Nama jaku tangkan [amaran] ditu lalu baka ni iya dikena [apply] ngagai gerija Kristen ti ti deka datai dudi?`

Bup Jude tu ditulis kira sebedau taun a.d. 65 ngagai orang Kristen ti taluk “ke udah dikangau, ke dikerinduka  Allah Taala ti Apai, sereta dijaga Jesus Kristus” (Jude 1:1, NKJV). Sida Kristen ti taluk tu diperansang ngambika “bebendar gawa ke pengarap ti udah diberi sekali aja ngagai nembiak Tuhan. Laban sekeda orang udah belalai enselitka diri tama ngagai bala kitai. . . Sida nyarutka pesan pasal pengasih Allah Taala, lalu ngaga nya nyadika peluang kena sida ngereja pengawa ti kamah” (Jude 1:3, 4, NKJV). Jaku tangkan tu lebih besai agi reti ba orang Kristen lebuh Zaman Pertengahan sapengudah ajar enggau jalai pengarap orang kapir udah ngemenuhka gerija lalu adat ti diletak mensia udah ngamahka Jaku Allah Taala. Sekumbang beberapa ratus taun bala raban Waldenses udah bediri nyadi chempian ti ngeringka pemendar ari Bup Kudus. Sida arap aja ka Jesus siku aja ti nyadi pengentara sida lalu Bup Kudus nya aja meh penatai kuasa sida. “Dalam tiap iti jeman bisi aja saksi ungkup Allah Taala--iya nya sida ke ngemeranka pengarap dalam Kristus aja ti nyadi seruan tauka pengentara entara Allah Taala enggau mensia, lalu bepegai ba Bup Kudus nya aja meh atur pengidup sida, sereta mega nguduska hari Sabat ke bendar.”—Ellen G. White, The Great Controversy, p. 61.

`Bacha Pemandang 2:10. Nama semaya ti diberi Allah Taala ngagai sida ke taluk ngagai Iya taja betapi enggau pemati?`

Jaku ayat tu ditulis ngagai Gerija di Smirna. Siku ari petara ti ngibun nengeri nya benama Dionysius, iya nya petara pengerami enggau penyubur. Lebuh imam petara Dionysius mati, siti makota diengkah ba pala sida lebuh dalam pejalai nganjung sida ka pendam. John nunjukka bida entara makota dunya nya ke diengkah ba pala orang ke mati enggau makota pengidup ti diengkah ba pala orang ke menang ngalahka kuasa penyai. Makota pengidup nya diberi ngagai orang ke tan ngelaban penguji, pemar, enggau pemati ketegal Jesus.

Makota pengidup nya meh ti meransang sida ti taluk nya tan natka pemati ketegal Kristus. Makota pengidup tu semampai meransang orang Kristen dalam betapi enggau gaya utai ti amat enchabar. Iya udah meransang sida Waldenses natka pemedis enggau pemerinsa. Sida nemu diri deka meda Jesus dudi ila lalu idup belama iya enggau Iya. Makota pengidup nya mega bejaku ngagai kitai: engka kitai benung betapi enggau penguji diatu, tang makota pengidup benung nganti kitai selama kitai ngelekatka perening kitai ba Jesus.

`Nama ti meransang nuan dalam timpuh ti balat enchabar? Nama ti ngenakutka ati nuan? Nama semaya ti tau dituntut nuan lebuh maya ti bansa nya?`