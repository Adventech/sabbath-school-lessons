---
title:  Menang Taja Diperinsa
date:   21/04/2024
---

`Bacha Daniel 7:23–25 enggau Pemandang 12:6, 14. Nama nubuatan timpuh disebut dalam ayat-ayat tu?`

Tiap kali sida nembiak Allah Taala kieh taluk ngagai Iya, Sitan balat ringat. Sida pen deka kena perinsa. Nabi Daniel bejaku pasal timpuh, ti deka datai ba maya ke jauh dudi ari iya, lebuh gerija ba jeman pertengahan deka “beperang ngelaban bala nembiak Allah Taala” lalu “merinsaka” sida iya (Dan. 7:21, 25, NKJV). Nabi John mega bejaku pasal timpuh masa ti sama lebuh gerija Allah Taala deka dipaksa ngelarika diri ngagai menua puang, ke alai iya “deka ditupi tiga taun setengah” (P’dang. 12:14, NKJV). Pemandang 12:6 nambah, “Indu nya [gerija] lalu rari ngagai menua puang, ngagai siti endur ti udah disedia Allah Taala ke iya” (NKJV). Bala nembiak Allah Taala deka ditupi di menua puang din. Jaku Iya meh ti ngeringka sereta ngidupka sida, sekumbang Laya Besai nya nyadi sekumbang timpuh masa ti petang ti chukup lama lebuh pope [paus] bekuasa merintah.

Sida nembiak Allah Taala tetemuka siti “endur ti udah disediaka Allah Taala ke sida.” Dalam chabaran pengidup kitai ti pemadu besai, Allah Taala semampai nyediaka tempat ungkup sida nembiak Iya ti taluk ngagai Iya. Dalam timpuh penguji sida ti pemadu besai, sida nembiak Tuhan tetemuka endur belindung dalam pengasih enggau pengibuh Iya. (Peda Masmur 46.)

Timpuh 1,260 hari, enggau tiga taun setengah nya dalam Pemandang 12:6, 14 sama bejaku pasal timpuh masa ti sama (3½ taun x 360 hari/taun = 1,260 hari/taun). Nubuatan Bup Kudus suah ditulis ngena simbol [lambang]. Dalam bab bup Daniel enggau Pemandang ke ngundan nubuatan, satu hari dalam nubuatan sebaka enggau setaun nyata. Kitai meda prinsip sehari-setaun tu dalam Penyampau 14:34 enggau Esekiel 4:6.

Tang prinsip sehari-setaun tu ukai bepanggai ba dua iti ayat tu aja, tang ba pelasar besai dalam Bup Kudus. Dr. William Shea, siku skolar bup Penyanggup Lama sereta landik pasal tusut, meri kitai 23 iti genteran bukti ari Bup Kudus dalam seluruh Penyanggup Lama ke nyukung prinsip tu. Bala ke nyalin Bup Kudus endang udah nitihka prinsip tu ari kelia-lia.

Raban bansa Visigoth, Vandal, enggau Ostrogoth tu bansa orang ke ngembuan ajar pengarap ke lain ari pengarap ti diajar orang Rome. Timpuh 1,260 hari nya berengkah lebuh peturun bar-bar ti penudi, iya nya sida Ostrogoth, diburu ari Rome dalam taun a.d. 538. Timpuh pemetang rohani tu nyadi terus ngagai taun a.d. 1798, lebuh Jenderal Berthier diarah raja Napoleon muai pope [paus] ari Rome. Enda alah diitung pemayuh orang Kristen ke mati syahid sekumbang timpuh ke panjai tu ketegal sida ngasika Jaku allah Taala. Tang, dalam pemati pen, sida udah menang. Dalam Kristus sida udah bebas ari penyalah dosa ti merintah sida, lalu ngalahka iya “nengah darah Anak Domba Allah Taala.” Pemenang Kristus ngalahka Sitan datas regang udah nyadi pemenang sida. Taja pen sida mati, pemati sida nya semina timpuh belelak aja nyentuk ngagai penatai Kristus baru.

`Baka ni ku nubuatan ti udah dikamatka nya udah ngeringka pengarap nuan?`