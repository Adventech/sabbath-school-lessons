---
title:  Bediri Ngeringka Pemendar
date:   20/04/2024
---

### Bacha ka Pelajar Minggu Tu
Dan. 7:23–25; P’dang. 12:6, 14; Jude 3, 4; P’dang. 2:10; Kereja Rasul 5:28–32; Mas. 19:7–11; 1 John 5:11–13.

> <p>Ayat Dikingat</p>
> “Baka Moses ke nuatka ular temaga di menua puang, baka nya meh Anak Mensia deka dituatka, ngambika barang sapa arapka Iya bulih pengidup ti meruan belama iya” (John 3:14, 15, NKJV).

Bandar Izmir ba tebing tasik menua Turkiye moden diatu nya meh bandar Smirna dalam dunya Bup Kudus kelia ke disebut dalam bup Pemandang. Bandar Smirna tu kelia diwan kira 100,000 mensia lalu siti ari nengeri ke maju ba ujung abad keterubah ngagai abad ti kedua. Nengeri tu kaya, sereta pemadu taluk ngagai Rome.

Sekali setaun semua warga Smirna diperintah nunu menyan ngagai petara-petara orang Rome. Nyata mega dalam abad ti kedua nengeri Smirna tu ngembuan raban Kristen ke kuat mega, lalu ketebal agi sida nya tentu enggai ngasika perintah nya. Polycarp, siku ari tuai orang Kristen ke dulu kelia, udah mati syahid ba tenngah laman awam dia, ditunu ba tugung panduk ketegal iya enggai nyangkal Tuhan lalu nunu menyan ngagai petara orang Rome. Lebuh diperintah kali ke penudi ngambika besumpah ngelengka Jesus, aki tuai nya nyaut, “Lapan puluh enam taun aku udah nyembah Tuhan, lalu sekumbang nya Iya nadai udah ngereja utai salah ngagai aku. Nya alai, baka ni ku aku ulih bejaku jai pasal Raja aku ke udah nyelamatka aku?”

Ari kelia-lia sida ke lelaki enggau sida ke indu udah sanggup mati syahid ari ti muai pengarap sida dalam Kristus. Jerita pasal komitmen sida ngagai Kristus tau amat ngeringka baru komitmen kitai. Minggu tu kitai deka meda sekeda prinsip ari Bup Kudus ti meransang raban sida Waldenses enggau sida pengubah (reformers), baka Huss enggau Jerome, ngambika kekal taluk ngagai Tuhan sida enda ngira nama pen nyadi—nyengkaum diemba enggau pemati ari kuasa ti sama ti udah munuh Polycarp kelia: iya nya Rome, tang diatu dalam fasa paus [pope].

_*Pelajarka pelajar minggu tu, ke bepelasarka bab 4–6, bup The Great Controversy kena nyediaka Sabat, April 27._