---
title:  Berani Bediri
date:   23/04/2024
---

`Bandingka Kereja Rasul 5:28–32, Epesus 6:10–12, enggau Pemandang 3:11. Nama batang prinsip ditemu dalam ayat-ayat tu?`

Siti ari chiri ti ngelainka sida Waldenses, enggau genap iku sida Pengubah [Reformers] nya meh penaluk ti pemadu iya ngagai Allah Taala, pengasi sida ka kuasa Bup Kudus, enggau komitmen sida ngagai Kristus siku aja, lalu ukai ngagai Pope [Paus]. Runding sida penuh laban jerita pengarap enggau pemerani dalam Penyanggup Baru.

Sama enggau Peter sereta enggau bala rasul, sida ulih madah, “Kami enda tau enda ngasika Allah Taala, ukai ngasika mensia” (Kereja Rasul 5:29, NKJV). Sida nangkap reti jaku pesan Paul, ti ngarah sida, “keringka diri dalam Tuhan, ngena pengering kuasa Iya” (Epe. 6:10, NKJV). Sida arap amat ka jaku pesan Jesus, “Pegai teguh utai ti dikemisi nuan, ngambika nadai orang ulih ngerampas makota nuan” (P’dang. 3:11, NKJV). Sida tu enggai nunduk ngagai adat tradisi gerija Rome, tang sida lelaki enggau indu ke penuh pengarap tu berani bediri ngeringka pemendar Jaku Allah Taala.

Raban Waldenses tu meh raban orang ke terubah bulih Bup Kudus dalam jaku sida empu. Jerita ti amat negu ati pasal baka ni sida udah ngupi Bup Kudus ngena tulis jari, ke ditulis Jean Leger, iya nya siku orang Waldenses ke ngupi Bup Kudus, nusi pasal pengawa sida ke nyengkaum ukir. Sida Waldenses tu ngupi Bup Kudus nya belalai ba genturung pendiau sida tinggi datas bukit-bukit di menua Utara Italy enggau Selatan Peranchis. Ari mit sida nembiak diasuh ngapal Bup Kudus. Bala tim ke ngupi Bup Kudus bekerejasama ngupi Bup Kudus ngena tulis jari. Mayuh ari sida Waldenses ke biak sereta rumpas bejalai di serata menua Eropah bejalaika pengawa dagang sida, tang enggau senyap sida bebagika pemendar-pemendar ari Bup Kudus. Sekeda sida nembiak nya masuk belajar ba universiti, lalu tiap iti peluang, sida magi lambar-lampar Bup Kudus ngagai bala pangan sekula sida. Diiring ulih Roh Kudus, lebuh maya ke betul, lebuh sida ngasaika orang nya amat bisi ati deka nemu, sida pen meri ayat-ayat ke udah ditulis nya ngagai orang nya. Mayuh sida lenyau nyawa diri ketegal penaluk sida ngereja pengawa tu. Taja pen sida Waldenses tu enda paham ke tiap iti ajar Bup Kudus enggau terang, sida udah nyelamatka pemendar ari Jaku Allah Taala selama beratus taun ari sida ti bekunsika nya enggau orang bukai.

“Jalai ti ditengah orang ke lurus nya baka penumbuh mata hari. Iya majak terang-seterang datai ke hari nyau siang” (Jaku Dalam 4:18, NKJV). Solomon mandingka jalai ti dikena Tuhan nguluka sida nembiak Iya baka mata hari ti mansang tinggi ke tinggi. Enti Allah Taala ngenyit masang swis langit lalu mata hari ngenyit manchar enggau pengabis penerang, udah tentu kitai deka buta laban iya. Udah bekau dunya tu dilamun pemetang selama beratus taun, Allah Taala ngangkatka lelaki enggau indu, ke komited ngagai Jaku Iya, ngambika terus mansik Jaku Iya dalam ka agi.

`Baka ni ku kitai, ti mancharka penampak Kristus, ulih bepanchar ba komuniti kitai empu? Bisi ka enda kitai neh? `