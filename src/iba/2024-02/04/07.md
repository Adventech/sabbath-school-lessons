---
title:  Tambah Penemu
date:   26/04/2024
---

“Allah Taala udah ngemendarka penampak ti besai bepanchar kedalam runding bala sida ti udah dipilih nya, ngayanka ngagai sida mayuh ajar Rome ti salah; tang sida enda nerima semua penampak ke patut diberi ngagai dunya tu. Nengah sida nembiak Iya tu, Allah Taala ngiring umat Iya pansut ari pemetang pengarap Rome; tang ba mua sida bisi mayuh utai ti ngempang pejalai sida, tang Tuhan ngiring sida terus ke mua, ari singkang siti ngagai singkang siti, naka ke ulih di ma sida. Sida bedau besedia nerima semua penampak ngenyit sekali. Baka orang ke lama udah diau dalam petang, enti penampak mata hari lebuh tengah hari ngenyit dipancharka ngagai sida, udah tentu sida deka nguing ke bukai. Nya alai Tuhan mandangka nya ngagai tuai-tuai sida mimit-mimit, nitihka naka ni ke ulih diterima sida. Ari jeman siti ngagai jeman siti, bala pengereja pengawa Tuhan ti taluk deka nunda-udi sida, ngiring umat Tuhan jauh agi nengah jalai reformasi [ubah].”—Ellen G. White, The Great Controversy, p. 103.

“Dalam siti ari surat, ngagai siku paderi ke udah nyadi murid Injil, Huss bejaku enggau ati baruh pasal penyaru diriempu, nuduh diriempu, ‘ke udah ngelantangka ati diri bekenaka gari orang kaya sereta udah masau timpuh ngereja pengawa ti nadai reti.’ Udah nya, iya nambahka jaku tangkan ti negu ati tu: ‘Awakka mulia Allah Taala enggau pengelepas jiwa ngemenuhka runding nuan, lalu ukai pangkat enggau reta. Bejaga meh nuan ngambika nuan enda ngias rumah nuan lebih manah agi ari jiwa nuan; lalu, ari atas semua nya, intu manah ka rumah rohani nuan. Ngembuan ati tuchi sereta baruh ngelayan orang ke mensena, lalu anang bam makai lebuh begawai. Enti nuan enda ngubah pengidup nuan lalu nyeliahka diri ari pengidup ti bepura-pura, aku nangika nuan deka kena tegur balat, baka ke udah nyadi ba aku empu.’ ”—Ellen G. White, The Great Controversy, pp. 105, 106.

**Tanya ti deka dipejuraika**:

`Nama utai ti dikumbai “penampak progresif”? Nama kebuah Allah Taala nyayanka pemendar belubah-lubah? Baka ni ku prinsip tu tau dikena ba gereija Allah Taala kemaya hari tu?`

`Baka ni ku penemu pemendar baru bekaul ngagai pemendar ke udah ditemu sida nembiak Allah Taala dulu agi? Nama kebuah penampak ke baru nadai nyakal [ngelaban] penampak ke lama?`

`Enda ngira dini menua endur nuan diau, budaya nuan deka promosi ka nilai, idea [penemu], enggau adat moral ti bisi bechanggah enggau jaku ajar Bup Kudus. Lebuh kitai udah ngelala tauka nemu ba bidang ni konflik tauka ajar ti bechanggah nya nyadi, baka ni ku nuan meda diri, enggau kitai sebagai gerija, deka napi chabaran-chabaran nya? Baka ni ku kitai deka terus nyadi warga ke manah tang dalam masa ti sama enda ngalahka diri ngagai sebarang nilai ti salah ti dipromosika adat budaya kitai?`

`Baka ni ku empas surat John Huss nya ba runding nuan kemaya hari tu? Nama ti negu ati nuan pasal surat iya nya?`