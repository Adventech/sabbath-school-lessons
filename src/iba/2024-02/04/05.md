---
title:  Bintang Pagi Reformasi
date:   24/04/2024
---

`Bacha Masmur 19:7–11, Masmur 119:140, Masmur 119:162, enggau Jeremiah 15:16. Nama sikap tauka runding David enggau Jeremiah ti sama senentang Jaku Allah Taala, iya ti ke bendar iya, batu pemun Reformasi kelia?`

Genap iku sida ti nguluka Reformasi nya sama “gaga ati” ka Jaku Allah Taala. Sida “rindu” ngereja peneka Allah Taala. Sida “rinduka” Adat Iya. Siti ari pemendar ti penting amat ti nyadika pelasar Reformasi nya kelia, nya meh pengaga ati sida ti datai ari belajarka Bup Kudus. Belajarka Bup Kudus nya ukai pengawa ti balat ngenusah. Iya ukai pengawa legalistik. Iya ukai utai ti nitihka letak adat ti terit, tang utai ti ngerinduka ati.

Sekumbang sida belajarka Bup Kudus, sida pen diubah ulih kuasa Roh Kudus. “Perangai [karakter] Wycliffe nyadika bukti kuasa Bup Kudus ti ngajar sereta ngubah pengidup. Bup Kudus ti udah ngaga iya nyadi sapa iya diatu. Pengawa sida ti bebendar deka ngeretika pemendar-pemendar dalam pemandang udah ngerak sereta ngidupka baru semua pengeregas tubuh sida. Iya udah ngerembaika kuasa runding sida, ngenajamka untak sida, lalu ngenuaika penemu sida ngaga pemutus runding. Belajarka Bup Kudus deka ngemuliaka genap iti runding, pengasai, enggau aspirasi ti enda ulih digaga semua pelajar ke bukai. Iya negapka tuju, pengeliat ati, pemerani, enggau penetap ati; iya ngaluska perangai sereta nguduska jiwa. Belajarka Bup Kudus enggau bebendar, deka mai runding orang ke belajar nya terus betemu enggau runding Tuhan, lalu deka meri ngagai dunya mensia ke lebih kuat sereta lebih aktif, sereta mega prinsip ke lebih kudus, ke nadai ulih dikereja latih ke pemadu manah ke ulih diasilka penemu mensia.”—The Great Controversy, p. 94.

`Bacha 2 Timoti 2:1–3. Nama jaku lalau ti diberi rasul Paul ngagai Timoti senentang magi Jaku Allah Taala?`

Pemendar ti datai ari Jaku Allah Taala sereta enggau pengaga ati sida nerima penyelamat dalam Kristus udah ngemenuhka ati sida ti nguluka Reformasi nya dataika sida mesti magi nya. John Wycliffe ngena seluruh pengidup iya nyalin Bup Kudus ngagai jaku English ketegal dua kebuah aja, iya nya, Kristus ti idup nya udah ngubah iya nengah Jaku Iya, enggau pengerindu Kristus udah meransang iya magi enggau orang bukai utai ti udah dipelajarka iya.

Sebedau Wycliffe mimit aja Bup Kudus ke bisi dalam jaku English. Taja pen iya udah dulu mati sebedau Rome datai ba iya, Pope Rome, enda puas ati, ngali rangkah iya, ke lalu ditunu, sereta abus iya dibuai ka sungai. Tang, baka abus iya ke diachirka ai sungai, baka nya mega Jaku Allah Taala, ti ai pengidup, ngachir jauh sereta luas ketegal pengawa iya. Baka nya jalai Tuhan udah ngena iya--ti digelar “Bintang Pagi Reformasi.”