---
title:  Dichop-tambit [Meterai] Ungkup Serega
date:   17/06/2024
---

Dalam krisis ti deka datai senentang sembah, sida nembiak Allah Taala ti taluk enda deka ngalahka diri ngagai pejal dunya (P’dang. 14:12). Sida deka dichop-tambit ulih Roh Kudus (Epe. 4:30) lalu enda deka ulih diguyat. Dulu kelia chop tambit [meterai] diengkah ba dokumen [surat] resmi ti nunjukka nya dokumen ke amat tauka asal. Chop nya diempu siku-siku orang ti ngelaika iya aja. Laban konflik ti penudi nya ila senentang sembah tauka nyembah lalu kuasa Allah Taala dipandangka dalam Adat Iya, tentu kitai deka meda chop Allah Taala ditemu dalam adat [undang-undang] Iya (banding Isa. 8:16).

`Bacha Pemansut 20:8–11. Nama elemen ke bisi dalam chop bisi dalam pesan Hari Sabat tu?`

Ditu kitai meda tiga iti elemen dalam chop ke bendar: (1) Nama orang ke ngempu chop nya, “Tuhan Allah Taala nuan.” (2) Gelar Iya, Iya ti “nengkebang” tauka “nempa”—Penengkebang. (3) kawasan ti dikuasa Iya, “langit enggau dunya, tasik, enggau semua utai ti didalam iya.” Chop tambit nya kekadang dikumbai tanda dalam Bup Kudus (Rom. 4:11 TB). Leka jaku dua iti nya tau besilih. Sebagai tanda tauka chop dalam puak Adat Allah Taala, hari Sabat nya meh puak konflik [penyarut] ti penudi nya ila senentang sembah tauka nyembah (Esek. 20:12, 20; P’dang. 12:17).

`Bandingka Pemandang 7:1, 2 enggau Pemandang 14:1 enggau Pemandang 13:16, 17. Dini alai chop Allah Taala enggau tanda jelu nya diterima? Dalam runding nuan, nama kebuah iya bebida?`

Chop tambit Allah Taala diengkah ba kening. Kening nya simbol runding lalu nyempamaka pemutus ti digaga enggau sedar.

Tanda jelu diengkah, enti enda ba kening, ba jari ti nunjukka orang nya, ari pilihan iya empu, nerima pemula Sitan tauka, sida nitihka sembah ti pelesu tauka salah, kena nyelamatka diri ari dibunuh.

Antu Sitan begedi amat ka orang ke ngasika Allah Taala. Laya Besai nya deka nuntung ba kemunchak iya lebuh naga (Sitan) beperang ngelaban laluh orang ke taluk ka Tuhan, sida ke “ngintu pesan Allah Taala lalu ngembuan pengarap Jesus” (P’dang. 14:12, NKJV). Sida tu udah netapka diri taluk ngagai Kristus.

`Nama kebuah penaluk ngagai Tuhan tiap-tiap hari nya meh kunchi kena nyediaka diri betapi enggau krisis ti penudi nya ila?`