---
title:  Sapa Ti Disembah Kitai?
date:   18/06/2024
---

Ba timpuh pengujung dunya tu, Laya Besai nya deka mansau, enggau jalai ti penuh drama, senentang sembah. Kati kitai nyembah Penengkebang, tauka kitai nyembah jelu nya enggau engkeramba iya? Nadai tengan menua. Melikat ti keterubah dalam Pemandang 14 ngansak mensia “Sembah meh Iya ti udah ngaga serega, tanah, tasik enggau mata ai!” (P’dang. 14:7, NKJV). Nambahka sukung ngagai kangau ari serega nya, melikat ti ketiga madahka akibat ti berat ti ninggang sida ti nyembah jelu nya: “orang nya deka mega ngirup wain pengeringat Allah Taala, ti dituang enda ditaku ngagai mangkuk pengeringat Allah Taala” (P’dang. 14:10). Bebida ari nya, sida ke nyembah Penengkebang disebut sebagai sida ke “ngintu pesan Allah Taala sereta ngembuan pengarap Jesus” (P’dang. 14:12, NKJV).

Sembah ke betul bepelasarka pengawa nengkebang (P’dang. 4:11). Kedungka Allah Taala udah “ngaga semua utai nengah Jesus Kristus” (Epe. 3:9, NKJV), Sitan begedika Penengkebang nya lalu udah nguji, nengah kuasa perintah dunya, nukar hari Sabat, ti nyadika pengingat ka pengawa nengkebang (Dan. 7:25). Konflik senentang adat Allah Taala ti deka datai numpu ngagai kuasa. Enti Sitan ulih madamka sembah ba hari Sabat, iya deka madahka kuasa iya lebih besai ari kuasa Allah Taala. Kena ngulihka tuju tu, Sitan deka nguji ngambi ati tauka mejal semua dunya ngambika nerima Sabat pelesu.

Taja pen diatu utai tu dipeda kitai baka ti enda mudah deka nyadi, baka ti udah disebut kitai dulu ari tu, dunya tu jampat berubah. Krisis COVID-19 udah nunjukka ngagai kitai utai baka tu tau nyadi, sekejap aja, lalu dunya kitai ulih nyadi tempat ke lain amat. Taja pen kitai enda nemu enggau silik baka ni tanda jelu nya tau nyadi, enda bangat pedis kitai ngerunding iya. Dunya kitai tu enda stabil [enda tentu], lalu enggau semua macham teknologi ke bisi diatu, utai ti udah dipadahka Bup Kudus deka nyadi, tau amat nyadi lebih jampat ari ti disangka kitai.

`Bacha Pemandang 13:13–17. Nama ukum ti diberi ngagai orang ke enggai nerima tanda jelu nya?`

Orang ke taluk ngagai Kristus, ke enggai nitihka jelu nya enggau engkeramba iya, deka betapi enggau ukum ekonomi sereta mega diemba enggau pemati. Mensia tetap baka mensia ti selama: penuh korupsi [rasuah], amu ka kuasa, sereta ngereja pengasar. Taja pen mayuh utai enda temu kitai pasal baka ni event ti penudi tu deka nyadi ila, enda pedis kitai ngambar baka ni kitai deka diperinsa ba timpuh penudi ila. Taja ditulis dalam konteks ke lain amat ari enggi kitai, jaku John tu nyebut semua iya. Bejaku pasal Jesus, John nulis “Iya enda begunaka orang besaksika pasal mensia, laban Iya Empu nemu utai ti dalam ati semua mensia” (John 2:25, NKJV).

`Perundingka korupsi mensia, enggau penyai ke ulih dikereja mensia. Nama kebuah tu nunjukka berapa mudah event [pekara] ti penudi nya tau nyadi? Lalu mega, lebih penting ari nya, nama ti patut diajar berita ti enda manah tu ngagai kitai pasal nyaga ati kitai empu?`