---
title:  Penaluk Ngagai Allah Taala Enggau Jaku Iya
date:   16/06/2024
---

`Bacha Jaku-Dalam 23:23, John 8:32, enggau John 17:17. Nama jaku ke sama bisi disebut dalam ayat-ayat tu?`

Endang ari asal iya kelia, Laya Besai nya perang entara pemendar enggau penyalah. Sitan endang pemula, lalu iya endang apai pemula (John 8:44). Jesus meh pun penatai semua pemendar. Iya madah, “Aku tu meh jalai, pemendar, enggau pengidup” (John 14:6). Pemendar ke ngelepaska kitai ari kena tipu Sitan bisi ditemu dalam Jaku Iya. Bup Kudus ngayanka strategi Sitan lalu mandangka pelan Allah Taala. Jaku Tuhan nya meh lampu tenggau kaki kitai (Mas. 119:105). Penulis masmur madah, “Lebuh jaku Nuan diterangka, iya meri penerang; iya meri penemu ngagai orang ke enda nemu utai” (Mas. 119:130, NKJV). Ku iya nambah baru, “Semua adat [jaku] Nuan endang amat [pemendar] magang” (Mas. 119:160, NKJV).

`Bacha 2 Peter 1:16–21. Nama penetap ti diberi rasul ngagai kitai senentang nubuatan? Nama ilustrasi ti dikena iya mandangka ngagai kitai pemesai reti Jaku nubuatan Tuhan?`

Kami ukai nitihka “cherita kelulu” tauka ensera ngapa. Nubuatan ari Jaku Allah Taala ngenampakka jalai ba mua kitai. Iya nulung kitai ngelala utai ke amat [pemendar] enggau utai ti salah. Enti nadai Bup Kudus, kitai deka mudah dibelit penemu mensia lalu kena tipu. “Raban nembiak Allah Taala diarah ngagai Bup Kudus nyadika pengelikun sida ngelaban ajar bala pengajar pelesu sereta ari kuasa roh pemetang ti deka nipu sida. Sitan bekenaka semua macham chara enggau perengka kena nagang mensia ari bulih penemu ari Bup Kudus; laban Jaku Bup Kudus enggau terang ngayanka tipu-daya Sitan. . . . Lalu tipu iya ti penudi, ti pemadu besai deka dibuka ba mua kitai enda lama agi. Antikristus deka ngaga kereja ajih iya ti besai ba mua mata kitai. Semua ke pelesu nya sebaka endar enggau iya ke amat dataika kitai deka pedis amat deka ngelala entara seduai nya, semina ngena Bup Kudus aja kitai deka ulih ngelala iya. . . . Semina sida ti udah ngiri runding sida ngena pemendar Bup Kudus aja ti deka mujur nengah konflik besai ti penudi nya. Tanya ti berat tu deka datai ngagai genap iku orang: Patut kah aku ngasika Allah Taala tauka mensia? Timpuh ngaga pemutus nya diatu udah datai. Kati kaki nuan bediri teguh datas batu jaku Allah Taala ti enda berubah? Kati kitai udah besedia deka ngering sereta ngetanka pesan Allah Taala enggau pengarap Jesus?”—Ellen G. White, The Great Controversy, pp. 593, 594.

`Perundingka beberapa iti tanya diatas tadi. Nama ti deka ngasuh kitai ulih mujur dalam krisis ti penudi nya ila? Nama ti ngelimpangka ati kitai ari belajarka Jaku Allah Taala? Baka ni jalai kitai berkrompomika [enda beberatka] pemendar ketegal deka ngelantangka diri?`