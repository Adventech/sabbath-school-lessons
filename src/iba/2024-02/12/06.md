---
title:  Kangau Ti Inggar
date:   20/06/2024
---

`Bacha Pemandang 18:1–4, Habakuk 2:14, enggau Matthew 24:14. Baka ni ku pengawa Allah Taala deka ditembuka ku ayat-ayat tu?`

Melikat ke madahka pengalah Babilon nya ngembuan “kuasa besai.” Baka bala melikat dalam Pemandang 14, melikat tu ngelambangka mensia ke mai pesan Tuhan. Melikat tu mandangka mulia Allah Taala ti ngemenuhka dunya ke nyau tampak terang laban mulia iya. Leka jaku Grika ke nyebut kuasa dalam Penyanggup Baru nya meh exousia. Iya suah dikena bejakuka pemenang Kristus ngalahka pemerintah enggau kuasa neraka. Jesus ngena leka jaku tu dalam injil Matthew lebuh ke ngirum bala murid Iya bejalai. Dalam Matthew 10:1 Jesus meri bala murid Iya kuasa keatas pemerintah enggau kuasa neraka. Iya nyuruh sida bejalai ngena kuasa Tuhan ngambika sida menang dalam perang entara pemanah enggau penyai. Dalam Matthew 28, Iya sekali agi nyuruh sida bejalai ngena “semua kuasa . . . ti di langit enggau di dunya” lalu “ngagai semua bansa lalu gaga sida nyadi murid Aku” (Matt. 28:18, 19, NKJV).

Penuh enggau kuasa Roh Kudus, mansang ke mua ngena kuasa Kristus tu idup, iya ke dalam pengidup enggau pemati Iya udah menang ngalahka pemerintah enggau kuasa neraka, gerija Penyanggup Baru udah ngenampakka semua dunya ngena mulia Allah Taala. Dalam beberapa taun pandak aja, sida murid udah meritaka injil ngagai semua dunya ke ditemu maya nya (Kol. 1:23).

Ba timpuh pengujung ila, Roh Kudus deka dibubuhka enggau kuasa ti nadai kala dipeda, lalu injil deka dikerembaika enggau pemadu jampat ngagai semua teluk dunya. Beribu-ribu mensia deka arap dalam sehari lalu pengasih Allah Taala, enggau pemendar Iya deka ngempaska seluruh planet dunya tu. Enggau jalai tu, semua dunya deka diberi amaran lalu injil, sereta enggau pengadang ke diberi iya, deka ngelekai ngagai serata dunya.

“Pengawa besai injil enda deka ditutup ngena mimit aja kuasa Allah Taala enti dibandingka enggau maya iya dilancharka. Nubuatan ti dikamatka lebuh maya ujan ke dulu nya dituang ba pun pengawa ngelancharka injil deka dikamatka baru dalam ujan ti dudi ba penutup iya. . . .

“Bala pengereja Tuhan, enggau mua ti terang sereta bepanchar enggau penyerah ti kudus, deka berumbah bejalai ari siti tempat ngagai tempat ke bukai betusika berita pesan ari serega. Ulih beribu-ribu suara, di seluruh dunya, pesan amaran nya deka diberi. Kereja ajih deka digaga, sida ke sakit deka digeraika, lalu tanda enggau kereja nyelai deka nyempulang sida ke arap.”—Ellen G. White, The Great Controversy, pp. 611, 612.

`Nama ti nagang Roh Kudus ari dituang enggau sepenuh iya, ujan ti dudi nya, sereta kangau ti inggar nya? Taja pen peranan kitai sebagai individu nya engka mimit aja, nama peranan ke ulih diambi kitai nyadi orang ke tebuka sereta deka nerima Roh Kudus ti dituang nya?`