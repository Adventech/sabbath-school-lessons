---
title:  Ukui Kampung Ti Mangah
date:   15/04/2024
---

`Bacha Surat Kereja Rasul 20:27–32. Nama jaku tangkan ti nyemetak diberi rasul Paul ngagai tuai-tuai gerija ari Epesus senentang pengawa mungkir ti deka datai?`

Tuju jaku tangkan Paul nya kena nyediaka gerija napi utai ti deka datai. Dalam ayat-ayat tu iya bejaku pasal dua iti pekara ti ngiruaka ati.

Pengirau iya ti terubah iya nya, “ukui kampung ti mangah deka tama ngagai bala kita, lalu munuh kita” (Surat Rasul 20:29, NKJV). Reti nya, bala orang ke arap deka balat diperinsa, ulih orang ari dalam gerija empu. Nubuatan tu udah nyadi nyata ba abad keterubah enggau ti kedua. Orang Kristen ke enggai nyembah raja besai sereta meremi ngagai petara-petara orang Rome diperinsa, dijil, sereta ditunu ba tugung panduk.

Rasul bejaku pasal pengirau ti kedua lebuh iya madah, “sekeda orang ari raban kita empu, deka madahka utai ti bula, ngambika murid tesat lalu nitihka sida” (Surat Rasul 20:30). Ajar pengarap ti nadai dalam Bup Kudus deka masuk kedalam gerija. Ajar ti pelesu deka nukar ajar Bup Kudus ke bendar. Jalai pengarap orang kapir deka dikena dalam gerija. Dalam abad keempat enggau kelima pengawa berkompromi tu makin nyadi dalam gerija Kristen. Iya dikereja enggau tuju ngemansangka misi gerija, nya kebuah iya enda salah. Tang asil iya pemadu jai, ke ngujungka gerija jauh limpang ari pemendar-pemendar ti diajar Jaku Allah Taala.

`Bacha 2 Tesalonika 2:7–12. Baka ni jaku Paul nerangka pemungkir ti deka datai nya? Nama kelai-kelai ke patut diperatika sida?`

Jaku Paul ti madah, “diatu misteri ti enda beradat nya udah berengkah bekereja” tu bisi reti ti besai. Endang lebuh jeman Paul kelia pen pengawa mungkir/murtad ari pemendar Jaku Tuhan senentang Adat Allah Taala tu udah mupuk berengkah. Lalu pemungkir tu deka makin nyadi ke nyadi dalam abad-abad ke nangkanka nya.

Belaban enggau pesan lumur dua, patung tauka engkeramba berengkah dikena dalam sembah Kristen. Orang kapir sigi ga ngena engkeramba dalam semua pengawa sembah sida. Ngambika pengarap Kristen nyamai agi diterima orang kapir ke deka masuk kedalam gerija Kristen, dia deh petara-petara orang kapir diberi nama baru, lalu dikumbai sante [saints]. Sunday [hari Minggu], hari endur nyembah petara matahari, belubah-lubah diangkatka nyadi hari sembiang orang Kristen kena ngemesaika pengangkat Jesus ari mati. Hari sembiang ti pelesu tu, ti nadai dikemendarka Bup Kudus, mengkang dikena nyentukka diatu.

`Nama bansa kompromi ke dipeda kitai tama kedalam gerija kemaya hari tu? Lebih penting agi, nama kompromi ke benung digaga nuan? Kati bisi kitai kekadang nyampurka pemendar enggau ajar ti salah?`