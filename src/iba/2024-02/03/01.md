---
title:  Penampak Bepanchar dalam Pemetang
date:   13/04/2024
---

### Bacha ka Pelajar Minggu Tu
John 8:44; Jaku-dalam 23:23; Kereja Rasul 20:27–32; 2 Tes. 2:7–12; Mas. 119:105, 116, 130, 133, 160; Jaku-dalam 16:25; 2 Kor. 4:3–6

> <p>Ayat Dikingat</p>
> “Disaut Jesus, ‘Penampak deka begulai enggau kita semina enda lama da agi. Bejalai meh kita kala lebuh kita agi bisi penampak, ngambika pemetang enda ulih nitihka kita. Enti kita bejalai dalam petang, kita enda nemu tunga kita deka bejalai’” (John 12:35, NKJV).

Dalam bup ti penudi dalam Bup Kudus, iya nya bup Pemandang, antu Sitan nya dikumbai naga enggau ular (P’dang. 12:9). Iya dikumbai naga laban iya deka munuh sida nembiak Allah Taala, lalu ular laban iya nguna semua pemula pintar iya ke nipu sida.  Sekumbang betaun-taun udah pemati Kristus, beribu-ribu mensia udah diperinsa, dibuai ngagai lubang singa, ditunu idup-idup ulih perintah Rome ketegal sida enggai nyembah “petara” sida. Tang, taja betunga enggau ukum ti pemadu jai baka nya, mayuh sida nya meruan taluk, lalu berita injil majak ngerembai, lalu gerija tumbuh mansang.

Meda baka nya, Sitan ngubah strategi iya. Mayuh amat orang kapir dibaptisa kedalam gerija Kristen taja sida nadai chukup diajar pasal pemendar ari Bup Kudus. Ari nya, ajar pengarap ti salah ngemenuhka gerija laban bala tuai-tuai pengarap nyampurka ajar Bup Kudus enggau jalai adat ti popular ba mensia mayuh. Abad ti keempat enggau ti kelima nya meh jeman kompromi lebuh tuai-tuai gerija nyampurka ajar enggau amalam pengarap kapir enggau ajar Kristen.

Tang, taja dalam timpuh ti pemadu mar dalam pengidup pen, Allah Taala tetap bisi enggau sida nembiak Iya. Sida tetemuka Jesus nya meh, “jalai, pemendar enggau pengidup” lalu, nengah kuasa Roh Kudus, sida bediri teguh, taja pen betunga enggau tekan ti balat ngambika nyerahka pengarap sida. Sida meruan taluk ngagai peneka Allah Taala ti udah dipandangka Iya, dalam Bup Kudus, enda ngira pemalat tekan diengkah ba sida, sekalika nya nyengenda nyata tauka enda nyata.

_*Pelajarka pelajar minggu ti bepelasaraka bab 3, ari bup The Great Controversy, kena nyediaka Sabat, April 20._