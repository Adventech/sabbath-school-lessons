---
title:  Dijaga Ulih Jaku Nya
date:   16/04/2024
---

`Bandingka John 17:15–17 enggau Surat Rasul 20:32. Nama penemu ti diberi Jesus enggau rasul Paul ngagai kitai pasal penyaga tauka pengelindung ari tipu daya Sitan?`

Bup Kudus nya meh pemandang peneka Allah Taala ti nadai salah. Iya mandangka pelan serega kena nyelamatka mensia. Laban “semua Bup Kudus endang bepun ari Allah Taala magang,” nya alai iya “beguna kena ngajar, kena ngerara, kena ngaduka utai ti salah, enggau kena matihka orang diau lurus” (2 Tim. 3:16, NKJV). Reti nya, “semua Bup Kudus” bepun ari Allah Taala; ukai sekeda bagi aja, tauka sekeda bagi lebih ari ke bukai. Seluruh Bup Kudus mesti diterima sebagai Jaku Allah Taala. Laban, enti enda baka nya, pintu pengawa nipu deka tebuka luas.

Enggau terang Bup Kudus mandangka pengerindu Allah Taala ti nadai nemu abis nya dalam senawah Laya Besai. Iya mega mungkar pengawa Sitan ti nyaru sereta nipu. Antu Sitan begedi amat ka Jaku Allah Taala lalu iya udah ngereja semua utai ke ulih dikereja iya ari jeman kelia-lia kena ngerusak ‘pengaruh’ Bup Kudus.

Enti nadai Bup Kudus, nama utai ulih ditemu kitai pasal pelan keselamatan Tuhan? Ni naka utai ulih temu kitai pasal pengada, pengidup, ajar, enggau pengawa Jesus? Enti nadai Bup Kudus nya, kada kitai bisi ati deka nyagam penalam korban Jesus, pemesai mulia pengangkat Iya, pemesai kuasa pengentara Iya, enggau pemesai mulia penatai Iya baru, deh?

Semua pemendar ti penting tu endang dipandangka, diajar, sereta dikemesaika dalam Jaku Allah Taala. Nya alai, iya siti aja, mesti nyadi penyukat enggau stended ti pemadu iya kena kitai ngeretika semua pemendar ti kudus tu.

Nya alai, kitai mesti ngelaban sebarang pengawa orang ti nguji deka ngeruga kuasa tauka inspirasi iya, nyengkaum orang ke ngambu diri rindu amat ka Bup Kudus, tang ngerembaika penemu ti ngasuh ati orang kakang pasal iya. Utai ti tragis [ngenyinuka ati], lebih agi nengah chara runding moden, mayuh orang Kristen enggau sida ke pakar pasal Bup Kudus mayuh agi fokus ba segi mensia ari Bup Kudus lalu ari nya Bup Kudus nya nyau nyadi jaku mensia lalu ukai Jaku Allah Taala. Bup Kudus nya, ku sida, utai ke ditulis bala raja, bala pengibun bedus, bala penangkap ikan, bala imam, bala pemantun enggau bala bukai ke bekunsika penemu sida pasal Allah Taala, pasal dunya asal, enggau realiti ke bendar, enggau jalai ti pemadu manah ti ditemu sida, dalam timpuh enggau tempat sida maya nya.

Bah, kati amat baka nya, nya deh? Enti iya amat baka nya, nama kebuah kitai, ke idup dalam abad ke 21 tu, diatu, patut pedulika utai ti dirunding sida nya kelia, lalu lebih agi ngaga utai ti dirunding sida nya nyadika pelasar pengadang tauka pengharapan kitai ungkup pengidup ti kekal belama iya?

Nadai kebuah kitai ngereja baka nya, enda iya?

`Bacha Masmur 119:105, 116, 130, 133, enggau 160. Nama penemu ti diberi penulis Masmur ngagai kitai senentang pemesai guna Jaku Allah Taala dalam pelan keselamatan Iya?`