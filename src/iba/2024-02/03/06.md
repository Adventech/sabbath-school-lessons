---
title:  Perang Berebutka Runding
date:   18/04/2024
---

`Bacha 2 Korint 4:3–6. Nama reti, “petara dunya udah mampul runding orang ke enda arap” (2 Kor. 4:4, NKJV)? Baka ni runding [mata] sida udah dipampul? Baka ni runding [mata] dibuka?`

Leka jaku Grika ti disalin ngagai “runding” ditu, iya nya noema. Reti nya persepsi [chara kitai meda utai] tauka daya mental kitai. The SDA Bible Commentary nerangka ayat tu baka tu. “Perang entara Kristus enggau Sitan nya meh perang berebutka runding mensia. (Rom. 7:23, 25; 12:2; 2 Kor. 3:14, 11:3; Pil. 2:5, 4:7, 8). Batang pengawa Sitan sigi deka mampul tauka ngemetangka runding mensia. Iya ngereja tu ari nagang sida ari belajarka Jaku Allah Taala, ari ngelemika kuasa runding nengah bepeletuka tubuh enggau jiwa, ari ngemenuhka runding enggau hal-hal pengidup tu, lalu ari ngasuh mensia betemegah sereta ngemesaika diri.”—Volume 6, p. 854.

Orang ke lenyau [enda selamat] nya kurang penemu ukai laban sida enda ulih nemu. Tang laban sida enggai nemu. Mayuh orang udah diberi semua peluang ngambika nemu pemendar, tang sida udah milih enggai arap, lalu Sitan udah mampul mata sida. Perintah Sitan nya sigi perintah pemetang. Munyi ku The SDA Bible Commentary, “Injil aja meh jalai ti mungkar skim enggau pengawa Sitan ti nipu, lalu nya aja meh chara mensia ulih meda jalai pansut ari pemetang ngagai penampak.”—Vol. 6, p. 854. Intipati [isi] mesej Penyanggup Baru nya meh pengidup, pemati, enggau pengangkat Jesus. Jesus meh puak ati injil enggau isi tengah Bup Kudus. Seluruh Bup Kudus nya besaksika pasal Iya (John 5:39).

`Bacha John 1:4, 5, 9 enggau 14. Nama jaku ayat-ayat tu pasal Jesus? Peratika lebih agi John 1:14.`

Sekumbang abad-abad keterubah gerija Kristen kelia, orang Kristen Penyanggup Baru endang komited penuh ngagai Kristus sebagai Iya ti penampak dalam pemetang sida. Sida ditebus ulih pengasih Iya, diubah ulih kuasa Iya, diperansang ulih pengerindu Iya. Nyentukka pemati pen enda ulih mutuska tanchang penaluk sida ngagai Kristus. Sida ngelala pengawa tipu antu Sitan dalam mulia penampak injil. Kristus semampai bisi orang ke lelaki enggau orang ke indu ke dikeringka pengasih Iya ke udah berani bediri ngeringka pemendar Iya. Dalam abad-abad keterubah tu, penampak pengerindu, pengasih enggau pemendar Kristus, udah bepanchar nembus pemetang.