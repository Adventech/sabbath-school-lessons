---
title:  'kompromi: Strategi Sitan Ti Landik'
date:   14/04/2024
---

`Bandingka John 14:6 enggau John 8:44. Nama bida entara perangai Jesus enggau Sitan dipeda dalam ayat-ayat tu?`

Jaku Jesus sigi amat laban Iya meh pun penatai pemendar. Pemendar datai ari ati Allah Taala ti pemadu pintar, ti nemu semua utai, sereta rinduka semua utai. Iya meh pelasar semua utai ti amat enggau semua pemendar.

Bebida enggau nya, Sitan meh tekang pemula sereta apai pemula. Iya enda kakang bekenaka pemula, tipu, saru penemu, enggau pemilut pemendar kena nesatka sida nembiak Allah Taala. Iya nipu Awa ba Eden ngena pemendar ti dibelitka iya, ke nimbulka ati kakang, sereta terang-terang nyakal jaku Allah Taala. Jaku Sitan, “enda seduai deka mati deh,” dalam konteks makai buah ti enda disagi nya, endang terang nyakal jaku Allah Taala. Ari kelia-lia Sitan udah ngena strategi ti sama. Iya ngasuh mensia enda arapka Jaku Allah Taala, ngelaban peneka Allah Taala ti nyata, bebelitka jaku Bup Kudus, lalu kekadang bekenaka jaku Bup Kudus enggau jalai ti salah ti nguntungka iya aja.

`Bacha Jaku-dalam 23:23, John 17:17, enggau John 8:32. Nama ti sebaka ti dipeda nuan dalam ayat-ayat tu pasal pemendar Jaku Allah Taala? Nama batang pesan/mesej sida?`

“Sitan nemu amat Bup Kudus deka ngasuh mensia nemu pengawa iya ti nipu lalu sida deka tan ngelaban kuasa iya. Juruselamat dunya empu udah bekenaka ka Jaku nya ngalahka iya. Tiap kali iya nyerang, Jesus nyilat iya ngena terabai pemendar ti kekal, madah, ‘Endang udah ditulis.’ Ngagai tiap iti penguji ari munsuh nya, Iya ngelaban ngena penemu-dalam enggau kuasa Jaku nya. Ngambika Sitan ulih neruska kuasa iya keatas mensia, lalu neguhka kuasa pope [paus] ti ngalahka Tuhan, iya mesti nagang sida ari nemu ajar Bup Kudus. Bup Kudus deka ngemesaika Allah Taala lalu ngengkah mensia ti nadai kuasa tu dalam posisi sida ke bendar; nya alai, pemendar Bup Kudus mesti ditutup sereta dilalaika ari mensia. Tu meh logik ti dititihka Gerija Rome. Beberapa ratus taun Bup Kudus enda tau disebarka. Mensia enda tau macha iya tauka ngembuan iya di rumah sida, lalu bala paderi enggau tuai agama ke nadai belalauka adat Tuhan nerangka ajar iya nitihka peneka sida tauka kena nyukung penemu sida. Ari nya, pope/paus dipeda sereta diaku di serata dunya tu baka pengganti Allah Taala di dunya tu, ke udah diberi kuasa keatas gerija enggau menua.”—Ellen G. White, The Great Controversy, p. 51.

`Kerandauka sekeda jalai baka ni Sitan nguji deka melit sereta nerangka Jaku Tuhan enggau salah kemaya hari tu.`