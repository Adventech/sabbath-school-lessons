---
title:  Jalai Runding Mensia Nakah Ari Bup Kudus
date:   17/04/2024
---

Roh Kudus bekereja nengah runding. Iya mai kitai mansik misteri universe tu. Sigi amat jaku orang tu, “Sebagai orang Kristen kitai enda ngelengkaka untak kitai ba pintu penama ka gerija.” Taja pia, penajam runding mensia aja enda ulih tetemuka pemendar Tuhan dalam Bup Kudus. Pemendar nya ukai nitihka penemu mensia. Tang iya nya pemandang ti datai ari Allah Taala.

`Bacha Jaku-dalam 16:25, Pengulu 21:25, enggau Isaiah 53:6. Nama ti dipadahka ayat-ayat tu pasal strategi Sitan ti deka nipu?`

Siti ari tipu Sitan ti pemadu ngasi iya nya ngasuh kitai arapka jalai runding mensia, enda diiring ulih Roh Kudus sereta enda dipadahka Jaku Allah Taala, nya udah chukup kena kitai meretika peneka Allah Taala. Bisi jalai baka ti betul amat ba mata kitai, tauka ba seluruh budaya kitai, tang iya tau salah amat ba mata Allah Taala.

Beberapa taun ke udah, kami duai bini aku mutus deka bejalai [hiking] ba utan enda jauh ari hotel ke endur kami bemalam malam nya. Selama tu, umbas iya ga aku nemu kuing jalai tauka menua, lalu udah kami duai bejalai kira sejam pia, nengah beberapa bengkah jalai, aku bisi pengarap ka diri deka nemu jalai pulai, tang aku nyau enda nemu ni jalai mansutka diri ari utan nya. Matapanas pen makin nurun, lalu aku pen berengkah irau. Tang, nasit manah, kami tetemuka bala bukai ke sama hiking ke nemu jalai pulai. Kami duai udah limpang kira lima batu ari jalai ke betul, tang nasit iya semak jalai besai. Kedungka kereta sida bisi parking dampih dia, sida pen mai kami duai pulai ngagai hotel kami. Betemu enggau orang ke nemu jalai sereta ulih nganjung kami ngagai destinasi kami, nya utai ti manah amat ungkup kami lemai nya.

Allah Taala enda ninggalka kitai kediri dalam pejalai kitai ari dunya tu ngagai serega. Roh Kudus nunjukka kitai ngagai Bup Kudus ke ulih nguluka kitai pulai. Pemendar enggau pemula, betul enggau salah, manah enggau jai--semua nya ulih ditemu reti enggau betul semina dalam penerang ari Jaku Allah Taala. Barang ni utai ti ngelaban Allah Taala enggau Jaku Iya, utai nya salah, lalu utai ke salah nya selalu iya bahaya; barang ni utai ti setuju enggau Allah Taala nya meh pemendar enggau pemadas. Nya alai, penting amat kitai ngaga Jaku Allah Taala nya nyadika penyukat kena nentuka pemendar enggau utai ti beradat.

`Nama kebuah runding mensia ti enda dibantu Roh Kudus enda ulih tetemuka pemendar ari Tuhan? Pejuraika kaul entara jalai runding mensia enggau pemandang ari Tuhan. Baka ni ku jalai runding kitai nyaup kitai meretika pemandang ari Tuhan? Ngambika chunto, peratika Daniel 2, iya nya siti nubuatan ti mungkur sejarah dunya berengkah ari jeman Babilon ngagai jemah ila. Baka ni ku nubuatan baka tu balat ngapil ngagai jalai runding mensia?`