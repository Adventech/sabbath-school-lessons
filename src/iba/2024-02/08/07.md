---
title:  Tambah Penemu
date:   24/05/2024
---

Peratika baka ni pengawa Jesus ungkup kitai dalam pechara tauka ngakim nya, enggau peranan kitai diterangka: “Jesus enda meri alasan ka dosa sida, tang mandangka penesal ati enggau pengarap sida, lalu nuntut pengampun ka sida, Iya ngangkatka jari iya ti udah telih ba mua Apai enggau bala melikat kudus, lalu bejaku, ku Iya: Aku nemu sida tu ngena nama sida. Aku udah nuliska nama sida ba tapa jari Aku. ‘Piring aku nya ati ti baruh, O Allah Taala. Nuan enggai nulak ati ti baruh, ati ti nesal.’ Masmur 51:17. Lalu ngagai iya ti nawa sida nembiak Iya, Iya bejaku munyi tu: ‘TUHAN ngerara nuan, Sitan! TUHAN, ti udah milih Jerusalem, ngerara nuan’ (Sekariah 3:2).”—Ellen G. White, The Great Controversy, p. 484.

“Fakta ti madahka sida nembiak Allah Taala dipeda bediri ba mua Tuhan ngena gari ti kamah patut amat ngasuh semua orang ti ngambu diri Kristen ngemaruhka ati diri lalu meresa ati diri enggau dalam. Orang ti amat nuchi ati diri ari ngasika pemendar deka ngembuan penemu ti pemadu baru pasal diriempu. Makin dampih sida meda perangai Kristus ti nadai petik nya, makin kuat agi pengingin sida deka nyadi baka gamal Iya, lalu makin kurang agi sida deka meda penuchi tauka pengudus dalam diriempu. Taja pen kitai patut sedarka gaya diri ti bedosa, kitai patut manggaika diri ba Kristus ti nyadi pengelurus kitai, pengudus kitai, enggau penebus kitai. Kitai enda ulih nyaut dawa [tuduhan] Sitan ngelaban kitai. Semina Kristus aja ke ulih ngasi ngapil ngarika kitai. Iya aja ke ulih madamka jaku tuduhan Sitan ngena saut, ti bepelasarka pemanah [‘merit’] Iya, lalu ukai ‘merit’ kitai.”—Ellen G. White, Testimonies for the Church, vol. 5, pp. 471, 472.

“Kitai diatu benung idup ba hari pengampun ti besai. Dalam servis lambang nya, lebuh imam besai ngulihka pengampun ungkup Israel, semua sida enda tau enda ngenusahka jiwa diri ari nesalka dosa diri sereta ngemaruhka di ba mua Tuhan, enggaika sida dibuai ari raban bansa. Baka nya meh semua orang ti dekaka nama sida meruan disimpan dalam bup pengidup patut diatu, dalam laluh hari peluang tauka pengasih sida, ngenusahka jiwa sida ba mua Allah Taala ari nesal ke bendar sereta penusah ati ke bendar ke dosa sida.”—The Great Controversy, pp. 489, 490.

**Tanya ti deka dipejuraika**:

`Kati asai ati [emosi] kitai lebuh berundingka Jesus ti nirika jari iya ti telih ungkup kitai ba mua Apai? Nama kebuah tu aja meh pengadang [pengharapan] kitai dalam pengawa bechara tauka ngakim nya ila?`

`Kitai diatu idup dalam Hari Pengampun Dosa. Pengawa ngampun nya endang pengawa Allah Taala dalam nyelamatka mensia ti udah lenyau dalam dosa. Enti pia, nama kebuah sebarang hari ti diberi ngagai pengawa Tuhan ti nyelamatka orang ti bedosa nya siti berita ti manah?`

`Peratika utai ti ditulis Ellen G. White: “Semina Kristus aja ke ulih ngasi ngapil ngarika kitai.  Iya aja ke ulih madamka jaku tuduhan Sitan ngena saut, ti bepelasarka pemanah [‘merit’] Iya, lalu ukai ‘merit’ kitai.”—Advent Review and Sabbath Herald, January 2, 1908. Baka ni ku nuan ulih ngaga tu nyadika pengadang nuan?`