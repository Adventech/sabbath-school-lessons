---
title:  Kaaba [Rumah Sembiang] Serega
date:   19/05/2024
---

`Bacha Pemansut 25:8, 9, 40 enggau Hebrews 8:1–6. Nama dua iti kaaba [Rumah sembiang] ti disebut dalam ayat-ayat tu?`

Lebuh bala Adventist mansik dalam ka agi Bup Kudus udah lempus taun 1844, dia sida nyau nemu bisi dua iti kaaba disebut dalam Bup Kudus—siti nya ti digaga Moses lalu ke siti nya iya ti asal di serega. Dalam Bup Kudus, leka jaku “kaaba,” baka ti dikena dalam Bup Kudus, bejaku, dulu, pasal kaaba ti digaga Moses, ti nyempamaka iya ti di serega; lalu, iya ti kedua, nya meh “kaaba ti bendar” di serega, lalu kaaba ti di dunya tu nunjuk ngagai nya. Ba pemati Jesus, semua pengawa piring sembah dalam kaaba, ti nunjuk ngagai Jesus, semua nadai guna agi. “Kaaba ti bendar” ti di serega nya meh kaaba dalam sempekat baru. Laban nubuatan Daniel 8:14 udah nyadi dikamatka dalam era tu, reti nya, kaaba ti disebut ditu mesti meh kaaba dalam sempekat baru nya.

“Ba penembu 2300 hari nya, dalam taun 1844, udah beratus taun kaaba di dunya tu udah nadai agi. Nya alai nubuatan ti madah, ‘Udah abis dua ribu tiga ratus hari, nya baru rumah sembiang [kaaba] nya deka dituchi,’ mesti meh bejaku pasal kaaba serega.”—Ellen G. White, The Great Controversy, p. 417.

Kaaba ti dikena sida Israel ba menua puang nya semina model tauka chunto kaaba ti di serega. Semua servis tauka pengawa sembah dalam kaaba dunya tu nyempamaka pelan keselamatan Allah Taala. Setiap jelu ti nyadika piring nyempamaka Jesus ti nyadika piring datas regang ba bukit Kalvari (peda John 1:29). Nengah piring Kristus, kitai udah dilepaska ari ukum dosa. Kitai diberi pengampun. Penyalah kitai nadai agi lebuh kitai nerima piring [korban] Kristus ti nyadika ganti kitai sereta ngaku dosa kitai (1 John 1:9). Jesus nya ukai semina Anak Domba ti udah mati ungkup kitai, tang Iya mega Imam ti idup ungkup kitai.

Hebrews 7:25 nerangka iya munyi tu: “Nya alai Iya ulih, ke diatu enggau ke belama-lama iya, nyelamatka orang ke datai ngagai Allah Taala, ulih Iya, laban Iya idup belama iya lalu bejaku ngarika sida ngagai Allah Taala.” (NKJV). Iya muai penyalah dosa kitai lalu nyelamatka kitai ari kuasa dosa (Rom. 8:1–4; 2 Kor. 5:21). Jesus bekereja dalam kaaba serega ungkup kitai. Ketegal pengawa Iya ti ngarika kitai di kaaba serega, perekuh dosa telepas ari pengidup kitai. Kitai enda agi nyadi ulun gaya pengidup ti bedosa. Dalam Kristus kitai udah bebas; bebas ari ukum dosa sereta bebas ari kuasa dosa. Seagi-agi kitai bepegai ba Jesus ulih pengarap, kitai bisi penetap bulih selamat.

`Nama reti iya ba nuan lebuh nemu Jesus di serega bekereja ngarika nuan, tauka nyadi pengentara nuan din? Nama kebuah nuan begunaka Pengentara ti ngarika nuan? Nama kebuah pemendar tu siti berita manah?`