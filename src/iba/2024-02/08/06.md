---
title:  Jesus, Luyar Kitai Dalam Pechara Nya
date:   23/05/2024
---

`Bacha Hebrews 10:9–14. Nama bida ti dipandangka ayat tu entara pengawa imam dalam kaaba dunya tu enggau pengawa Jesus ti nyadi imam dalam kaaba serega?`

Sekali aja ungkup semua, Kristus mati datas regang nyadika piring ti sempurna ungkup dosa. Pengawa Iya ti nyadi imam dalam kaaba serega nguduska kitai. Nyadi diatu, udah iya tama kedalam Endur ti Pemadu Kudus, Iya bediri nyadi Luyar kitai dalam pechara nya (peda 1 John 2:1). “Baka nya mega Kristus. Lebuh Iya udah diserahka sekali aja ngambika Iya muai dosa orang mayuh, Iya deka pegari kedua kali, ukai muai dosa, tang deka nyelamatka orang ke nganti Iya” (Heb. 9:28, NLT). Nengah korban enggau seruan Iya, penanggul dosa udah diputarka. Diatu Iya datai baru “ngagai semua orang ke lelengau deka meda Iya pegari” (2 Tim. 4:8).

`Bacha Hebrews 6:19, 20. Nama kebuah Iya minta kitai nitihka Iya, lalu nama ti deka ditemu kitai lebuh kitai nitih?`

“Pengawa Jesus ti nyadi pengentara mensia dalam kaaba serega nya sama beguna dalam pelan keselamatan baka pemati Iya datas regang. Ulih pemati Iya ngepunka pengawa ti deka ditembuka Iya udah Iya angkat idup baru lalu pulai ke serega. Ulih pengarap kitai mesti tama ke belakang tirai nya, ke “alai Jesus ke udah dulu tama ngarika kitai.” Hebrews 6:20. Dia penampak ari regang ba Kalvari dipantulka. Dia kitai deka meda enggau lebih terang agi misteri pengawa nebus. Pengawa nyelamatka mensia udah tembu ngena ungkus ti pemadu besai ba serega; piring [korban] ti digaga udah setipak enggau peminta besai ari adat Allah Taala ti udah dilanggar. Jesus udah muka jalai ngagai penuduk diraja Apai, lalu nengah pengawa Iya ti nyadi pengentara pengingin ati semua ti datai ngagai Iya dalam pengarap deka dianjung ngagai mua Allah Taala.”—Ellen G. White, The Great Controversy, p. 489.

Pelan keselamatan nya endang pelan ti chukup lengkap kena mutarka Laya Besai nya lalu nyelamatka dunya tu ari jari Sitan. Pegidup Jesus mandangka pengerindu Allah Taala ngagai dunya ti begunaka iya sereta ngagai seluruh univers ti benung meratika semua nya. Pemati Iya mandangka penyai dosa lalu meri keselamatan ngagai semua mensia. Pengawa Iya ti nyadi seruan enggau pengentara dalam kaaba serega udah meri penguntung pengawa pengampun nya ngagai genap iku orang ti enggau pengarap ngunjurka jari deka nerima iya.

`Baka ni ku pemati Jesus datas regang bisi kaul enggau pengawa Iya ti nyadi seruan tauka pengentara kitai dalam kaaba serega, lalu nama kebuah pengawa ngakim [bechara] nya beguna amat dalam pelan keselamatan?`