---
title:  Timpuh Bechara/Ngakim Udah Datai
date:   21/05/2024
---

`Bandingka Daniel 7:9, 10 enggau Pemandang 14:6, 7. Nama penyemaka entara dua bengkah ayat tu?`

Pengawa bechara tauka ngakim nya siti ari batang ajar Bup Kudus. “Allah Taala deka ngakim semua utai ti dikereja kitai, nemuka utai nya manah tauka jai, nyengkaum utai ti dikereja kitai enggau chara belalai” (Pengajar 12:14, NKJV). Jesus nunjukka bala peninga Iya ngagai timpuh ngakim ti deka datai, ke alai “orang enda tau enda madahka semua leka jaku ti enda menyana ti udah disebut sida” (Matt. 12:36, NKJV). Rasul Paul nambah, Allah Taala “deka mantaika semua resia ti dilalaika dalam pemetang ngagai penampak, lalu deka mansutka juluk ati ti dipelalaika mensia” (1 Kor. 4:5). Melikat ti mai berita nya madah ngagai John, “maya udah datai alai Iya [Allah Taala] deka ngakim” (P’dang. 14:7, NKJV).

`Bacha Pemandang 22:10–12. Lebuh Jesus datai baru, nama ajal semua mensia? Nama jaku penerang ti terang amat dipadahka ngagai John?`

Kedungka Jesus deka datai deka meri upah Iya ti penudi, udah tentu enda tau enda bisi ngakim dulu sebedau nya, kena nunjukka sapa ti deka nerima upah apa lebuh Iya datai. Nadai agi peluang ti kedua, lebuh Jesus datai baru. Genap iku mensia udah diberi chukup informasi dikena sida ngaga pemutus sida ti penudi,ti enda ulih diubah agi, sekalika sida setanah enggau Kristus tauka ngelaban Iya.

`Bacha Matthew 25:1–13. Nama kebuah Jesus lain amat jaku ngagai dua raban orang arap ke bebida tu?`

“Lebuh pengawa mansik udah tembu, lebuh kes setiap orang ari semua jeman ti ngambu diri nitihka Kristus udah dipansik sereta diputuska, nya baru timpuh peluang abis, lalu pintu pengasih pen ditutup. Nya alai dalam siti genteran jaku ti pandak aja, ‘Sida ke udah besedia tama enggau Iya ngagai pengerami nikah nya: lalu pintu pen ditutup,’ kitai udah dibai nengah pengawa Juruselamat ti penudi nya, ngagai timpuh alai pengawa besai nyelamatka mensia udah tembu.” — Ellen G. White, The Great Controversy, p. 428.

Kitai enda ibuh takutka pengawa ngakim nya. Nengah Kristus, kitai bisi pengampun, kitai dilepaska ari penyalah dosa, kitai bulih kuasa kena idup kudus, sereta bulih pemenang ti penudi.