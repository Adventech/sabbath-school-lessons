---
title:  Dalam Endur Ti Pemadu Kudus
date:   20/05/2024
---

`Bacha Adat Lewi 16:21, 29–34; Adat Lewi 23:26–32; enggau Hebrews 9:23–28. Nama kebuah Hari Pengampun Dosa nya penting amat dalam pengidup orang Israel kelia?`

Sida imam bekereja dalam kaaba tiap hari, tang ba Hari Pengampun Dosa, ti disebut Yom Kippur dalam jaku Hebrew, semua mata orang Israel merening ngagai kaaba. Adat Lewi 16 enggau 23 meri ajar tauka arah ti silik senentang Hari Pengampun Dosa nya. Semua pengawa biasa diketuka magang. Genap iku orang bepasa. Lebuh imam besai tama ngagai Endur ti Pemadu Kudus lalu ngadap mua Allah Taala ngarika sida, orang mayuh bela meresa ati diri. Sida datai ngagai Tuhan enggau ati ti pemadu baruh sereta pengaku dosa ke bendar.

Barang sapa ke enda bepasa sereta ngemaruhka diri ba Hari Pengampun nya deka dipechat, lalu “badu agi dikumbai nembiak Allah Taala (Adat Lewi 23:27, 29). Ba Hari Pengampun Dosa nya, imam besai deka mai darah kambin Tuhan tama kedalam kaaba, lalu udah iya mechikka darah nya ba atas penuduk pengasih, iya ngelutka darah nya ba tanduk alta emas sereta ba alta engkeraju, lalu enggau nya nuchi semua sekali seluruh kaaba nya. Lebuh iya udah tembu ngereja pengawa pengampun nya, imam besai tadi deka ngengkahka jari iya ba atas pala kambin ti idup lalu ngaku [ngelempaika] semua dosa orang Israel ngagai iya. Udah nya kambin nya dianjung jauh ngagai menua puang lalu diseraraka belama iya ari kem orang Israel (Adat Lewi 16:20-22).

Darah ti dipindahka ke dalam kaaba dalam servis tiap hari, nyempamaka dosa disimpan kia (Jer. 17:1) lalu Tuhan ngambi tanggung-pengawa muai dosa nya. Lalu, sehari tu, ba Hari Pengampun Dosa, iya dipindahka pansut ari kaaba nya lalu diengkah atas pala kambin ti diberi nama Azazel, ti nyempamaka Sitan lalu mandangka Sitan ti betanggung-jawap ka penanggul dosa.

Kambin nya dibai jauh ngagai menua puang, ngambika, ba penembu Hari Pengampun Dosa nya, Tuhan bisi kaaba ti udah tuchi beresi enggau bala nembiak ti udah tuchi beresi. Kristus bekereja ungkup kitai dalam kaaba serega, terubah iya dalam Endur ti Kudus, lalu diatu, dalam Endur ti Pemadu Kudus kenyau ari taun 1844, ba pengujung 2,300 hari nya.

Kitai deka mujur dalam pechara besai tu laban Jesus, nyadika Pengganti kitai. Munyi ku Ellen G. White, kitai “diitung lurus ulih pengelurus Iya [Jesus], ke endur kitai nadai bisi ungkup.” —The Desire of Ages, p. 25. Ketegal pengelurus tu ti diberi percuma ngagai kitai, kitai deka “ngemediska” semengat [jiwa] kitai, reti nya nguingka diri jauh ari dosa. Reti nya kitai apin agi nyadi teleba lantang ati nerima penyai, lalu enda mega kitai ngerengkunka dosa-dosa ti dikerinduka kitai, tang kitai majak tumbuh mansang dalam pengasih Tuhan lalu idup dalam pengidup ti kudus.

`Nama reti tauka guna Hari Pengampun Dosa nya dalam pengidup kitai kemaya hari tu? Nama kebuah iya patut mai ubah dalam chara kitai idup?`