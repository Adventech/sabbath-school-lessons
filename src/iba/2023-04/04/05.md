---
title:  Misi Abraham
date:   25/10/2023
---

`Bacha Pemungkal 19:1–29. Nama asil sikap nelap, pengerindu, enggau sampi Abraham?`

Ayat tu meri indikasi ke narit ati pasal penuduk Lot di nengeri Sodom: “Lot benung duduk dalam pintu kuta nengeri nya” (P’kal. 19:1, NKJV). Tu nunjukka iya nya siku orang ke penting di nengeri nya, udah tentu iya nya siku pegawai, laban semina pegawai tauka pemesai, hakim, enggau raja aja ke tau duduk dalam pintu kuta (2 Sam. 19:8, Jer. 38:7, Rut 4:1).

Pemungkal 19 nyau ka sebaka enggau Pemungkal 18 enggau jerita bala melikat enggau Abraham. Abraham seduai Lot sama duduk ba mua pintu tauka gerebang (P’kal. 18:1, P’kal. 19:1); Abraham seduai Lot sama nyambut temuai belelak ba rumah seduai (P’kal. 18:3, 4; P’kal. 19:2); Abraham seduai Lot sama nyamu temuai enggau pemakai (P’kal. 18:4–8, P’kal. 19:3). Nama pen pengelemi tauka pengurang iya ke bukai, Lot tu bisi ngembuan chiri ke manah mega.

“TUHAN lalu tekala nya ngujan nengeri Sodom enggau Gomorah ngena api merirang lalu ngerusak nengeri dua buah nya, enggau semua lebak nya, sereta enggau semua orang ke diau dia enggau semua utai ti tumbuh di menua nya” (P’kal. 19:24, 25, NKJV).

Kitai enda nemu berapa mayuh orang ke diau dalam nengeri Sodom enggau Gomorah tu maya jerita nya, tang ari beribu orang ke dia semina empat iku aja ulih ngelarika diri ari nengeri nya, lalu semina tiga iku aja ke selamat. Baka nya mega utai ke nyadi lebuh Bah besai dalam Pemungkal. Kitai enda nemu ni pemayuh mensia di dunya lebuh nya, semina ke temu kitai ketebal agi sida nya ENDA selamat.

Pemimit orang Sodom ke selamat nya bisi empas dalam misi kitai: iya nya, enda semua orang deka selamat. Kitai sigi dekaka semua orang nerima Jesus enggau pelan keselamatan Iya, tang genap iku mensia bisi kuasa bebas milih. Pengawa kitai nya meh ngangauka mensia naka ke ulih kitai ngambika milih Jesus. Sekumbang kitai bejalaika misi kitai, Tuhan nulung kitai nengah Roh Kudus, tang Iya enda deka ngelaban kuasa bebas milih sapa-sapa. Bebas milih reti nya, ba pengujung iya, enda ngira utai ti dikereja kitai, enda ngira berapa bebendar kitai udah besampi, selamat tauka enda nya bepanggai ba pilihan mensia siku-siku.

`Baka ni ku kitai belajar anang putus asa enti kitai enda meda asil ti dikedeka kitai lebuh kitai udah bejalaika misi kitai?`