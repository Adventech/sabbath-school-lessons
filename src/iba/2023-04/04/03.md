---
title:  Pengerindu Abraham ka Semua Orang
date:   23/10/2023
---

`Bacha Pemungkal 18:16–33. Baka ni ku Abraham mandangka kualiti besai pengerindu iya ka orang enda ngira bansa, peturun, tauka bansa orang?`

Kualiti Abraham ti kedua diambi kitai ari Pemungkal 18 tu nya meh pengerindu iya ke orang, taja pen iya enda nemu orang nya. Tu meri pelajar besai ngagai genap iku kitai. Orang Sodom enggau Gomorah tu endang orang ke bedosa amat, jauh ngejang ari nilai ti dipegai iya, tang ati iya penuh pengasih ka orang enda ngira bansa, penempa, jaku, tauka pengarap.

Udah nya Allah Taala madahka ngagai Abraham Iya deka nganchurka nengeri Sodom enggau Gomorah. “Udah nya TUHAN lalu bejaku, “Sodom enggau Gomorah sama udah kena dawa laban seduai iya udah ngereja utai ti amat jai, lalu dosa seduai iya amat besai. Aku enda tau enda nurun kin, deka nentuka enti jaku dawa ti didinga Aku nya amat tauka enda” (P’kal. 18:20, 21, ESV).

Enggau ati ti pemadu baruh sereta basa besai, Abraham ngenataika peminta iya ngagai Tuhan: “Nuan tentu enggai munuh sida ke nadai penyalah sama enggau sida ke bepenyalah. Enggai nyadi baka nya! Nuan enda tau munuh sida! Enti Nuan munuh sida, orang ke nadai penyalah deka kena ukum sama enggau sida. Enggai nyadi sekali-kali baka nya! Hakim ke ngakim semua dunya enda tau enda ngakim enggau lurus” (P’kal. 18:25, ESV).

Ketegal pengerindu iya, Abraham ngarapka diri ulih nyelamatka semua orang dalam nengeri nya, ukai semina sida ke lurus aja. Udah tentu Abraham nemu berapa jai orang ke diau dia. Nama enda jerita ke udah didinga iya pasal ulah enggau penyai orang ke diau dia, kini? Lalu ari utai ke ditemu kitai pasal sida nya, baka ti dibacha kitai dalam bab ti nangkanka nya, ke nusi pasal Lot enggau bala mayuh ke begelumu ba mua rumah iya (peda P’kal. 19:1–11), orang dalam nengeri amat jai.

Taja pia, Abraham, nemu ke diriempu pengerindu Tuhan,ngapil ngagai Iya ngarika mensia di nengeri nya. Abraham nemu mensia semampai ulih pulai ngagai Tuhan enggau ati ti ngesal. Dalam runding Abraham, nyelamatka mensia dalam nengeri nya deka meri sida peluang nesal sereta berubah.

Pengujung iya, Abraham nyebut peminta iya bepelasarka utai ke temu iya pasal pengerindu Tuhan ungkup mensia. Iya empu pen bisi pengerindu besai ungkup orang ke bedosa, lalu iya nemu seagi-agi bisi pengidup, bisi aja pengadang bulih selamat.

`Nama kebuah besampika orang nya beguna amat dalam pengidup besampi kitai? Baka ni ku besampika orang ke begunaka sampi nyaup kitai tumbuh mansang ari segi spiritual lalu ngasaika lebih agi pengamat pengerindu Tuhan ungkup mensia ke bedosa?`