---
title:  Nunduk Ngagai Peneka Tuhan
date:   26/10/2023
---

`Bacha Pemungkal 12:1–9. Nama ke diajar ayat-ayat tu pasal nunduk ngagai peneka Tuhan, taja pen jalai di mua kitai nya enda terang di peda?`

Siti ari kualiti manah ba Abraham nya meh iya nunduk ngagai peneka Tuhan. Semua peneleba Abraham enggau Tuhan bechirika penyerah tauka penunduk tu.

_Kangau iya_: Abraham nerima kangau ke enchabar ari serega: “Ku TUHAN bejaku ngagai Abram, “Tinggalka menua nuan, kaban belayan, enggau rumah apai nuan, lalu bejalai ngagai menua ti deka ditunjukka Aku ngagai nuan” (P’kal. 12:1, NIV). Lebuh iya ninga munyi nyawa ari serega, reaksi iya ti terubah iya tau enda pedulika munyi nyawa nya, iya tau ngumbai nya igau iya aja [halusinasi]. Tauka iya ulih nyakal munyi nyawa nya, enggau jaku baka tu, ‘Eh, enggai aku kin; nyamai agi pengidup aku ditu.’ ‘Menua ti deka ditunjukka Aku ngagai nuan’ munyi ke nyelai penerang pasal menua ti deka dituju! Taja pia, iya nerima kangau nya. Iya nyerahka peneka iya ngagai peneka Tuhan lalu ninggalka rumah apai iya enggau menua iya: “iya angkat ari Haran, nitihka asuh TUHAN” (P’kal. 12:4, NIV). Milih menua: Nyau kelama iya bala nembiak Lot belaya enggau bala nembiak Abram, tang Abram tu ukai bansa orang ke deka belaya enggau darah dagin diriempu. Iya nyerahka diri ngagai peneka Tuhan, lalu Tuhan pen merekat iya: “TUHAN lalu bejaku ngagai Abram, ‘Ari endur alai nuan ke bediri diatu, tinjau enggau manah semua menua tu. Aku deka meri ngagai nuan, enggau ngagai bala peturun nuan semua menua ti dipeda nuan, lalu menua nya deka diempu nuan belama iya’” (P’kal. 13:14, 15, NASB).

_Sodom enggau Gomorah Dirusakka_: Lebuh Tuhan madah ngagai Abraham pasal pengerusak ti deka nuntung nengeri dua iti nya, Abraham, ke penuh pengasih, nguji deka nyelamatka nengeri nya. Ketegal enda sampai sepuluh iku orang ke lurus bisi di nengeri nya, nengeri nya dirusakka Tuhan. Abraham nunduk ngagai peneka Allah Taala lalu nerima pemutus Tuhan ti ngakim nengeri nya. Tuhan ulih nguna Abraham ketegal iya nunduk ngagai Tuhan dalam semua pekara. Kitai pen enda tau enda baka nya diatu.

`Chabaran: Dalam nengeri-nengeri kitai diatu, kitai betapi enggau mayuh macham penanggul lebuh meritaka injil enggau jalai ke betul sereta ngasi. Kitai perlu deka minta Tuhan nulung kitai.`

`Chabaran Minggu Tu: Ngiga jalai kena nguntik orang ke temu nuan betapi enggau pemar ke nyau deka sebaka enggau enggi nuan. Padah ngagai orang nya nuan besampika iya, lalu minta Tuhan nunjukka ngagai nuan utai ke ulih dikereja nuan nyaup iya.`