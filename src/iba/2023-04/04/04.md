---
title:  Sikap Besampi Abraham
date:   24/10/2023
---

`Bacha Pemungkal 18:23–32 enggau James 5:16. Nama ti diajar tu ngagai kitai pasal kuasa sampi ngarika orang?`

Randau entara Abraham enggau Tuhan tu nyempamaka tauka nyadika chunto, sampi ngarika orang tauka besampika orang. Abraham dipeda dalam ayat tu baka seruan ba mua Tuhan, ti ngarika orang Sodom enggau Gomorah. Iya ngumbuk Tuhan ngarika sida; reti nya, iya nyempamaka Jesus ti nyadi Seruan kitai ngagai Apai. Misi kitai diatu semina deka mujur enti kitai bejalaika iya ngena sampi ti baka tu.

Abraham udah bisi pengerindu ka orang Sodom, Gomorah, enggau nengeri-nengeri bukai ke dampih dia. Tu meh kebuah sampi iya jujur sereta ‘iklas’. Dulu ari nya iya udah beperang ngelaban sekeda raja ke udah ngalahka raja orang Sodom enggau Gomorah. Sapengudah pemenang Abraham nya, raja orang Sodom, ke benama Bera, datai enggau Melkisedek ngagai iya. Bera minta ngambika bala rayat iya diasuh pulai ke rumah sida empu: “Ku raja Sodom bejaku ngagai Abram, ‘simpan ulih nuan semua perapasan nya, tang beri pulai ngagai aku semua nembiak aku.’” (P’kal. 14:21, ESV). Tu nunjukka raja amat rinduka bala rayat tauka nembiak iya. Laban siti ari chiri Abraham ke manah iya nya pengerindu, iya rinduka raja orang Sodom enggau Gomorah, lalu iya besampika sida enggau bala nembiak sida. “Pengerindu iya ka mensia ke mati dalam dosa udah meransang sampi Abraham.”—Ellen G. White, Patriarchs and Prophets, p. 140.

Abraham mandangka pemaruh ati enggau pengepuh dalam sampi iya. Sereta Tuhan nerima peminta iya ti terubah, deka nyelamatka nengeri nya seagi-agi bisi 50 iku orang ke lurus ditemu dia, iya neruska pengawa iya ti nyadi seruan.

Misi kitai enda deka mujur enti nadai sampi, sampi ngarika orang [sampi intersesori]. Selepas kitai betemu enggau orang, selepas kitai meri sida pelajar Bup Kudus, kitai mesti besampika orang ke udah bisi kuntik enggau kitai. Tuhan mendingka sampi kitai baka nya, lalu Iya deka negu ati orang ke udah dikuntik kitai. Ukai jaku kitai tauka pengelandik kitai bejaku ti deka ngubah ati orang ke bekaban tauka bekelala enggau kitai—Roh Kudus ti ngereja nya. Tu meh kebuah dalam tiap iti misi ti dipejalaika kitai, kitai mesti besampi ungkup genap iku sida nya.

`Bacha Rome 8:34 enggau Hebrews 7:25. Nama ke dipadahka ayat tu ngagai kitai pasal utai ti dikereja Jesus ka kitai, lalu baka ni pemendar tu patut nyaup kitai lebih agi meretika bagi pengawa tauka peranan kitai ti nyadi seruan ungkup orang bukai?`