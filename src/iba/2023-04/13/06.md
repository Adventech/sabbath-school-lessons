---
title:  Misi Udah Tembu
date:   28/12/2023
---

`Bacha Pemandang 21:1–4 enggau Pemandang 21:22–22:5. Nama gambar ti dipandangka ditu?`

Naka meh pemanah dunya ke baru nya ila neh! Pemati enggau dosa nadai agi, Sitan enggau penyai udah lus. Kitai deka betemu enggau Juruselamat kitai ti penuh pengasih lalu begulai baru enggau kaban-belayan ti dikesayauka kitai. Lalu dunya ti baru nya deka diuan semua bansa mensia enggau bansa jaku.

Komiti Mission General Conference udah ngemendarka metriks Global Mission ke ulih dikena nentuka sekalika seraban bansa mensia udah dijapai tauka bedau dijapai. Raban “ke udah dijapai” [”reached people group”] nya meh raban ke udah bisi chukup tubuh enggau utai dikena besaksi ke ngasi ngagai raban bansa sida empu ke bukai lalu enda begunaka bantu ari luar; sida bisi gempuru sembiang, bisi Bup Kudus, enggau bup bacha bukai dalam bansa jaku sida empu; lalu bisi pengiring ari bansa sida empu ke ulih besaksi ngagai bansa sida empu lalu enda begunaka orang nyalin jaku sida.

Raban “ke bedau dijapai” [“unreached people group”] nya meh sida ke nadai bisi komuniti Adventist ke chukup tubuh enggau utai ti diguna kena besaksi ti ngasi ngagai raban bansa sida empu lalu enda begunaka bantu ari orang bansa bukai.

Genap iti gerija enggau mission tempatan mesti nentuka raban bansa orang ke bisi dalam komuniti sida ke beguna deka dijapai. Diatu meh timpuh iya kitai melabur dalam misi Tuhan ti deka ngaga murid ari semua raban bansa orang, ngenyampatka penatai Jesus baru, lalu ba pengujung iya, idup begulai enggau sida nya dalam serega enggau dunya ke baru ti udah disemayaka ngagai kitai ditu.

`Chabaran: Baka ni nuan nyaup ngenyampatka penatai Jesus baru? Kati bisi nuan nanam leka benih pengadang dalam ati sida ke beguna deka ninga berita manah nya? Kati bisi nuan “nyiram” orang ke baru arap ari nulung sida belajarka reti pengidup ke taluk ka Jesus? Besampi meh minta peluang kena nusi semaya pasal dunya ti deka digaga baru nya ngagai orang ke bisi dalam rintai nama ke disampika nuan tiap hari.`

`Chabaran Minggu Tu: Sekeda “murid” nuan engka udah besedia deka nerima Kristus. Tu nyengkaum masuk nyadi anggota gerija tauka masuk raban orang ke arap. Engkah diriempu ba tempat iya lalu ngambar diri nuan datai ngagai gerija nuan ke terubah iya. Pengalaman nama ti deka diasaika iya? Besedia ka enda gerija nuan deka nerima sereta ngaga orang ke baru nya nyadi murid? Kati tebuka ati nuan ka pengawa numbuhka raban baru orang ke arap, lalu ukai semina negapka agi gerija nuan ke udah bisi diatu? Tempa strategi kena ngeringka tauka ngemanahka tempat ke kurang tauka lemi. Bekunsika penemu nuan ngagai bala tuai gerija, lalu bekereja enggau sida bejalaika pelan ti deka sengaja ngaga gerija kita nyadi gerija ti ngaga tauka ngasilka murid.`