---
title:  Berita Tiga Melikat Enggau Misi
date:   25/12/2023
---

Bup Pemandang meri kitai gambar ti terang pasal tema Laya Besai nya, lebih agi terang dalam Pemandang 12:12: “Nya alai, rami gaga ati meh kita serega, enggau semua kita ke diau dia! Tang naka meh penusah tanah enggau tasik, laban Sitan udah nurun ngagai kita, balat pedis ati, laban iya nemu timpuh diri nyau deka abis” (NKJV). Tusah mensia deka nemu reti sebarang utai dalam Bup Kudus enti sida enda meretika Laya Besai nya, ti deka datai ba kemunchak iya ba timpuh pengujung hari tu.

`Bacha Pemandang 14:6–12. Nama ti dipadahka ditu, lalu nama kaul ayat-ayat tu ngagai misi kitai enggau berita ti dikenataika kitai?`

Puak isi misi, misi Allah Taala, nya meh berita ti dikenataika, berita ari Allah Taala: iya nya, Injil. Berita nya meh ke bendar iya misi. Dunya enda tau enda dipadahka pasal utai ti deka nyadi ngagai iya enda lama agi, lalu genap iku mensia mesti ngaga pilihan, iya nya milih pengidup tauka milih pemati.

`“Barang sapa enda setanah enggau Aku, ngelaban Aku, lalu barang sapa enda enggau Aku ngempuru, mambar” (Luke 11:23, NKJV). Nama ti ku Jesus ditu ke bisi kena mengena terus ngagai misi kitai?`

Berita tiga melikat dalam Pemandang 14 tu meh puak, tauka jantung, berita ti udah diperintah Tuhan ngagai kitai orang Seventh-day Adventist, ngambika ditusi ngagai dunya. Ba puak iya, ba pelasar iya, bisi dua iti tema: “injil ti meruan belama iya” (P’dang. 14:6, NKJV) enggau nyembah Penengkebang. Tema dua iti tu dipeda dalam gambar orang ti kudus: “Tu begunaka ati ti tan ari bala nembiak Tuhan, iya nya sida ke ngasika pesan Allah Taala, sereta tetap ati arapka Jesus” [Tu meh pengeliat ati orang kudus; tu meh sida ke ngasika pesan Allah Taala sereta ngembuan pengarap Jesus] (P’dang. 14:12, NKJV). Enda ngira nama aja utai bukai ti dikereja kitai—semua pemadas ti dikereja kitai kena nyaup orang—kitai mesti anang lenyau perening ka kangau ti spesel ka kitai enggau misi kitai, iya nya, nusi ngagai dunya ti lenyau tu pasal pengadang ti ditemu dalam “injil ti meruan belama iya,” sereta meri amaran ngagai dunya pasal utai ti deka nyadi ngagai iya dudi ila.

`“Barang sapa enda setanah enggau Aku, ngelaban Aku” (Luke 11:23, NKJV). Baka ni ku nuan meretika utai ti disebut Jesus ngagai kitai ditu? Nama kebuah jaku Iya nya patut ngasuh kitai deka meresa dini alai ati kitai ke sebenar iya?`