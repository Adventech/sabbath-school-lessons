---
title:  'Pemandang: Misi Tuhan ba Hari ti Penudi Tu'
date:   24/12/2023
---

Genteran jaku pemuka Pemandang nunjukka ngagai sida ke macha pasal bup tu ti fokus ngagai misi Allah Taala.

`Bacha Pemandang 1:1–7. Baka ni jalai nuan meda bukti ti nunjukka bup Pemandang tu endang fokus ba misi Allah Taala ba hari ti penudi tu?`

Sapengudah ayat-ayat ti keterubah mandangka Jesus nya meh pun penatai enggau fokus bup Pemandang, Pemandang 1:4, 5 nunjuk ngagai semua sida tiga dalam Allah Taala ti Kepala, iya ti bekerejasama dalam pengawa nyelamatka mensia. Allah Taala Apai nya meh Iya ti bisi belama iya, ari kelia, diatu, enggau ti deka datai. Roh Kudus, ti bekereja enggau kuat dalam gerija ba jeman abad keterubah nya, bisi disebut nama. Udah nya John bejaku pasal status Jesus Kristus—“Saksi ke tetap ati,” “ke terubah diangkatka ari mati” (P’dang. 1:5, NRSV), iya ti sah ngempu dunya tu. Pengawa Sitan ti nguji deka nguna dunya tu endur nirika perintah iya udah anchur. Nambahka pemenang Allah Taala ngalahka Sitan, darah Jesus ke siuh nya ulih masu semua penyalah enggau pemalu kitai.

`Bacha Pemandang 1:6 enggau 1 Peter 2:9. Nama reti gelar ke diberi ngagai orang ke ditebus nya dalam ayat-ayat tu?`

Fokus misi Allah Taala nya ukai semuti ngirit mensia ti deka mati nya ngagai tempat ke likun. Penyelamat ti diberi Allah Taala nya meri mensia status ke baru ke mai basa, laban gamal Allah Taala diidupka baru dalam kitai. Mensia ke udah ditebus nya nyadi raban raja laban kitai bisi kaul darah ngagai Raja langit enggau dunya tu nengah darah Jesus ti siuh nya. Nya alai, diatu, sebagai raban ruang-bilik diraja, kitai enggau bejalaika misi ruang-bilik diraja dalam pengawa nyelamatka mensia ke bukai. Tu ti ngaga kitai nyadi imam! Kristus udah nirika gerija Iya nyadi “perintah” Iya lalu genap iku anggota iya nyadi “imam.” Nyadi anggota dalam perintah Iya reti nya nyadi imam Iya.

Dalam Pemandang 1:7, kitai meda pemerat misi tu: Jesus enda lama agi deka datai, lalu mensia deka nyabak laban sida enda selamat. Tuhan ingin amat deka nyelamatka mensia ke udah diseraraka ari Iya laban dosa. Nya alai bup Pemandang berengkah bejaku pasal misi Allah Taala ungkup mensia.

`Kitai ukai semina udah ditempa Allah Taala, kitai mega udah ditebus Iya, enggau rega ti pemadu besai. Nama kebuah pemendar tu patut meri kitai pengadang besai, enda ngira baka ni pen situasi kitai diatu?`