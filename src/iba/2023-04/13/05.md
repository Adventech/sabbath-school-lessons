---
title:  Pemujur Dalam Misi
date:   27/12/2023
---

Nama reti pemujur dalam misi? Engka bisi ati kitai ngumbai nya pemayuh orang ti dibaptisa, rumah gerija ti besai, enggau penumbuh-mansang ke jampat. Engka kitai ngumbai pemujur nya dalam kitai ke udah ulih mai injil pemendar masuk ngagai genap bansa, raban bansa mensia di dunya tu, lalu kitai ulih ngenyampatka pengawa nya ari ngena radio, internet, enggau TV. Taja pen semua nya manah magang, kitai mesti ingat utai ti ditulis Paul ngagai orang Kristen di Korint: “Aku nanam, Apollos manjah, tang Allah Taala ti ngasuh utai nya tumbuh” (1 Kor. 3:6, NKJV). Ngena jaku bukai, fokus kitai patut ba proses iya; lalu fokus Tuhan ba penumbuh-mansang iya.

Baka ti udah dipeda kitai tuju tauka objek misi Allah Taala nya meh nyelamatka mensia ke lenyau dalam semua raban mensia di dunya tu ari ngaga sida nyadi murid Jesus ti taluk ke sama bekereja enggau Iya dalam misi Iya.

**Bacha ayat-ayat di baruh tu. Nama ti dipadahka sida ngagai kitai pasal karakter/perangai orang ke nyadi penitih Jesus?**

`2 Cor. 11:2`

`Isa. 30:21; John 10:27; John 16:12, 13`

`2 Tes. 2:9–11; Heb. 3:12, 13; 1 John 1:8`

`1 John 1:9, P’dang. 7:14, P’dang. 19:8`

Orang ke nyadi murid Jesus nya orang ke tuchi, seruran taluk ngagai Jesus baka bini ti tuchi ti taluk ngagai laki iya. Sida nitihka Jesus lebuh Iya nguluka sida ngena munyi nyawa mit Roh Kudus. Tu nyengkaum nguluka kitai ngereja pengawa missionari ngagai orang bukai. Sida murid tu nadai betipu-tipu. Sida enda ditesatka ulih runding ti kakang, ajar ti salah, tauka pengidup ti kamah ulah. Sida enda ngumbai diri lebih manah adat moral ari orang bukai. Sida sedarka diri sida enda sempurna, tang begunaka pengasih Allah Taala ti ulih nuchi sida. Laban sida meretika utai tu, sida mega enda enggai nerima ajar ari orang Kristen ke bukai. Pemujur dalam misi deka ngasilka murid ti bansa tu.

`Nama reti nyadi “dara bungas ngagai Kristus” (2 Kor. 11:2)? Baka ni kitai, orang ke bedosa tu, ulih nyadi baka tu ba mua Allah Taala lalu mai orang bukai ngambika nyadi dara bungas ngagai Kristus mega?`