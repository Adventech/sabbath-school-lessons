---
title:  Krisis ti Penudi
date:   26/12/2023
---

Jesus bejaku ngagai murid Iya enggau ngagai kitai mega: “Nya alai, bejalai kita ngagai semua bansa lalu gaga sida nyadi murid Aku, maptisa sida dalam nama Apai, Anak enggau Roh Kudus, lalu ajar sida ngasika semua pesan ti udah diberi Aku ngagai kita. Lalu ingat, Aku deka seruran enggau kita nyentuk ngagai pengujung dunya.’ Amen” (Matt. 28:19, 20, NKJV). Tu meh Komisyen Besai, lalu ari mayuh segi nya meh berita tiga melikat, ti meri kangau “ngagai orang ke diau di dunya, ngagai semua bansa, raban bansa, jaku enggau menua” (P’dang. 14:6, NKJV), iya nya “pemendar ungkup diatu” (2 Pet. 1:12) ke ditaburka Komisyen Besai nya.

`Bacha 1 John 4:8, 2 Peter 3:9, 1 Timoti 2:4, enggau Pemungkal 12:3. Nama kebuah genap raban orang ditu beguna ba Allah Taala?`

Pengerindu Kristus endang ungkup semua mensia, nadai siti raban mensia dikelaungka. Enda munyi ajar theologi ti madahka Kristus mati semina ungkup seraban orang ke udah dipilih, Bup Kudus terang madahka pemati Kristus nya endang ungkup semua orang, enda ngira bansa, peturun, tauka faktor bukai. Enti nuan nya mensia, reti nya Kristus udah mati ungkup nuan. Fullstop. Semina siti aja tanya tinggal ungkup semua orang, iya nya, **Baka ni respons tauka saut nuan ngagai pemati Iya?**

Lebuh Jesus datai baru, deka bisi dua iti aja raban: sida ti udah nunduk ngagai kuasa Sitan nengah institusi agama enggau politik baka ti dipandangka Pemandang 13 enggau 17, enggau sida ti udah nunduk penuh ngagai Jesus Kristus, ke ngembuan pengarap ti dipeda dalam pengawa sida ti “ngasika pesan Allah Taala” (P’dang. 14:12).

Kenyau ari terubah, mensia bisi bukti senentang sapa Allah Taala nya enggau jalai pengelurus enggau pengerindu Iya (Rom. 1:18–21). Nya alai, semua mensia kenyau ari terubah jeman kelia deka diakim bepelasarka baka ni sida udah bekerejasama enggau Allah Taala lalu bejalaika pengidup sida—enda ngira berapa mayuh tauka enda sida paham tauka ngereti (Rom. 2:11–16).

Tang ba timpuh pengujung tu, utai makin majak beripih, lalu kebebasan nitihka runding diri makin nadai dibasa agi. Mensia deka dipejal nyukung parti Sitan. Nya alai, penting amat berita manah injil mesti ditusi lalu berita serius pasal strategi Sitan mesti dibungkar. Lalu nya meh iya isi berita tiga melikat nya, enggau misi kitai.

`Perundingka dalam agi pasal Kristus ti mati ungkup nuan. Nama, kini, ke ulih ngasuh nuan ngasaika utai ti udah dikereja nuan, enda ngira berapa jai utai nya, ke enda ulih dibayar enggau penuh ulih pemati Kristus datas regang?`