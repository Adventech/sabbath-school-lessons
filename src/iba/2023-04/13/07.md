---
title:  Tambah Penemu
date:   29/12/2023
---

“Pelan penebusan besai Tuhan udah mujur mai dunya tu pulai baru ngagai jari Tuhan. Semua utai ke udah lenyau ketegal dosa udah dipulaika baru. Ukai semina mensia tang dunya tu udah ditebus, ngambika nyadi endur orang ke ngasi diau belama iya. Selama enam ribu taun Sitan udah bebendar ngambu dunya tu enggi iya. Diatu tuju asal Allah Taala dalam nengkebang dunya tu udah nyadi nyata. ‘Nembiak kudus Allah Taala ti Pemadu Tinggi deka ngambi perintah nya, lalu bempu perintah nya belama lama iya, datai ka belama lama iya.’” —Ellen G. White, Patriarchs and Prophets, p. 342.

Tang sebedau nya ulih nyadi nyata, kitai bisi tanggung pengawa bekerejasama enggau Allah Taala dalam misi iya ti deka nyapai dunya tu ngena berita amaran ngambika mensia ulih nerima sereta nyadi sebagi ari semaya Allah Taala ti deka ngaga semua utai nyadi baru.

“Ingin aku deka meda mayuh amat pengereja pengawa ke bekereja ungkup orang ke nadai nemu bukti pengarap kitai. Mayuh orang udah nerima penampak besai nengah ninga berita pesan tiga melikat, lalu diatu sida patut nusi berita nya ngagai semua pelusuk dunya. Aku ingin deka ngereja bagi pengawa aku lalu muka jalai ngambika sida ke bukai ulih mai penampak pemendar nya. Biar meh Tuhan nyaup kitai bepasukka senjata Tuhan. Semua orang ke arap enda tau enda beserakup ngereja pengawa berat meri pesan amaran ti penudi tu ngagai dunya.”—Ellen G. White, Letter 390, 1907 (unpublished).

Sekumbang kuarter tu kitai udah belalajarka beberapa aspek enggau isu ke bekaul enggau misi Tuhan. Minggu tu kitai nutup pelajar kitai ari mansik kunchi Pemandang kena meretika baka ni gamal kaul enggau Allah Taala ti udah digaga baru nya, lalu kemunchak iya ba genera senentang misi nya udah nyadi nyata—iya nya dunya tu ti digaga nyadi baru. Taja pen lebuh dosa enggau pemarinsa deka diluska abis ari dunya, nya meh timpuh ti pemadu ngenakutka ati dalam sejarah dunya tu, Allah Taala meri kitai visi tauka genera senentang timpuh ke ngelebus nya lalu meri kitai pengibur enggau peransang dalam semaya Iya ti deka ngaga dunya nyadi baru.

**Tanya ti deka dipejuraika**:

`Nama “berita manah [Injil] ti meruan belama iya nya”? Nama kebuah iya “meruan belama iya”? Lalu nama kebuah utai ti diajar iya mesti nyadika pelasar misi kitai?`

`Nama kebuah kitai balat amat meri tekan ba berita tiga melikat nya? Baka ni ku nuan deka nyaut jaku orang ti madahka kitai perlu deka fokus ba Jesus aja lalu ukai ba utai ti “negatif” baka berita tiga melikat nya, ke ngundan jaku tangkan [amaran] ke keras amat?`

`Baka ni ku kuarter tu udah nyaup nuan mereti manah ka agi ukai semina pemesai guna misi tang mega baka ni nuan enggau gerija nuan ulih lebih manah agi enggau ngambi bagi ngereja iya, laban nya meh kebuah kitai udah dikangauka?`