### Badu Agi Bejaku Tang Berengkah Ngereja Utai!

Beberapa puluh taun suba, siti ari majalah Adventist bisi nusi jerita kelulu tauka sempama pasal sebidang tanah paya ke jai amat. Lebuh orang bejalai nengah jalai ke nujah paya nya, suah orang ditangkap iya lalu labuh kedalam iya. Orang ke diau ba menua dampih dia ulih ninga munyi kangau sida ke labuh nya sebedau sida mati. Nadai utai ngenyai nya.

Orang ke di menua nya pen betesau ngasuh semua datai berandau. Ukai sekali dua, tang suah amat sida baum, berandau. Mayuh macham penemu dibantaika. Mayuh keretas kereja ditulis dikena nyagam kebuah iya, lalu kekadang bisi langgur penemu dibantaika kena mutarka penanggul nya. Tang meh sida nadai ngereja sebarang utai kelimpah ari ke terus miting sereta berandau aja. Nyau betaun-taun sida terus miting sereta berandau. Sekeda orang nyau nulis bup senentang topik nya. Pengelicha ari menua bukai dikangauka datai ngambika meri licha pasal nya. Komiti digaga kena ngatur pengawa bejual utai kena ngulihka duit belanja kena meli pemakai kena nupi sida komiti ke sanggup duduk bejam-jam ba miting ke mayuh nya. Pengujung iya, sida begumpulka duit kena ngaga bilik ke endur sida baum nya “soundproof” tauka enda tembus munyi utai ngambika sida enda ulih ninga kangau sabak orang ke ditelan paya nya ngambika enda ngachau miting sida. Tang nadai bisi siku pen orang ngereja utai ti patut kena nyaup bala orang ke labuh kedalam paya nya. Lalu nadai bisi siku orang pen ngereja sebarang utai kena nagang lebih mayuh agi orang ari ditelan paya nya. Sida semina bejaku aja.

Gerija seluruh iya tang lebih agi kelas Sekula Sabat nuan tentu enggai baka orang ba menua nya, enda iya. Kitai sigi rinduka timpuh kitai begulai besampi, berunding, bekunsi, sereta bejurai. Tang kitai deka nyingkang lebih jauh agi ari nya lalu amat-amat ngereja utai ka orang sereta enggau orang ke diau ngelingi kitai. Kitai deka mai ubah ngagai komuniti kitai enggau di serata dunya. Kitai deka meda pengawa Tuhan ditembuka, lalu kitai dekaka Jesus datai baru lebih jampat agi.

Pelajar Sekula Sabat Ungkup Orang Besai Tuai ba kuarter tu ngasuh kitai fokus perening kitai ngagai utai diluar din ngambika kitai ngereja utai ti patut. Kitai deka meratika mayuh jerita manah-manah ari Bup Kudus. Kitai deka macha pasal pengalaman enggau chunto ke ngerak ati kitai. Kitai deka belajar pasal kereban enggau chara ke bisi ke ulih dikena kitai nyingkau keluar ngagai orang ke ngelingi kitai (lebih agi sida ke ukai Kristen). Tang semua nya semina dikena meri sempama aja dikena meransang ati kitai. Fokus iya ke bendar, isi ati iya ke bendar, dalam tiap iti pelajar deka dikunsika ba hari Khamis tiap minggu—iya nya enchabar kitai angkat lalu ngereja utai ti patut.

Kami deka magi penemu theologikal ngagai kitai lalu mekal kitai enggau kereban ti ulih dikena kitai bekereja. Lalu tiap iti pelajar hari Khamis deka meri kita repot senentang pemansang chabaran ti ditapi kitai. Iya deka berengkah enggau chabaran ke mudah dulu. Lalu makin keujung agi kitai mansang dalam kuarter tu, makin betambah ga chabaran iya, kekadang enda tentu nyata (kekadang nyata). Tuju ungkup genap iku kitai iya nya kitai nerima chabaran nya, besampi minta Roh Kudus ngiring kitai, kereja utai ke udah dipelajarka kitai, lalu lebuh Sabat ke datai ila tusi mimit baka ni penyadi iya. Tu ukai timpuh kitai betemegahka diri tauka muji diri, tang timpuh kitai bekunsika—utai ke mujur enggau utai ke enda mujur. Lebuh kitai bekunsika utai baka tu, bala kitai dalam group nya deka bekunsika runding penemu. Utai ti deka disampika kitai [Prayer lists] deka betambah mayuh [sampi kediri enggau sampi begulai].

Ba pengujung iya, utai ti deka dipeda kami ngambika kuarter tu meruan dikingatka nya, ukai ketegal jerita ke manah, tauka konsep theologi ke dalam, tauka buah runding ke manah. Semua nya sigi bisi dia—mayuh. Tang utai ti deka dipeda kami iya nya, ngambika kitai ulih ngingatka kuarter tu nyadika siti timpuh ke alai Roh Kudus udah nguna kitai kena ngereja pengawa ajih dalam pengawa misi Iya ti ngemasa sereta ngemuliaka nama Iya.

Palan Global Mission [Misi Global] tu terubah iya digaga General Conference ba taun 1980. Sida beroperasi dibaruh iring Opis Adventist Mission ari General Conference. Naka ke diatu bisi enam iti Palan Misi Global tu. Tuju palan tu ngambika nyaup gerija lokal lebih mujur agi numbuhka grup baru orang ke arap ba entara raban orang ke tebal agi ukai Kristen di sereta dunya.

Lebuh pelajar tu ditulis, bala pengarah Palan Misi Global tu (Petras Bahadur, Richard Elofer, Kleber Gonçalves, Clifmond Shameerudeen, Doug Venn, Greg Whitsett), dibantu Gary Krause (pengarah, Adventist Mission), Homer Trecartin (pengarah Palan Misi Global ke udah pinchin) enggau Jeff Scoggins (Global Mission planning director), sama sama nulis Pelajar Sekula Sabat Orang Besai Tuai tu. Enti deka nemu mayuh agi, kitai tau ngelawa www.GlobalMissionCenters.org