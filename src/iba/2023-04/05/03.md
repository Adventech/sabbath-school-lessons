---
title:  'Kedalih Kitai: Penyaru Penemu'
date:   30/10/2023
---

Lebuh biau balai datai, Jonah pen nyalah diri (Jon. 1:1–12). Sikap iya tu mandangka siti utai pasal penemu tauka pengarap ti dikembuan orang mayuh maya nya kelia pasal Allah Taala tauka ‘petara’. Dalam pengarap sida, bisi mayuh petara ke merintah ba mayuh menua, tang tasik dikuasa bala antu. Dalam pengarap orang ke selalu belayar di tasik, sida begunaka piring kena ngemaduka pengeringat sida antu tasik nya. Taja pen Jonah tu bansa Hebrew, engka penemu iya agi kena rampit ajar pengarap tradisional orang maya nya.

`Bacha Jonah 2:1–3, 7–10. Nama ke dipadahka ayat-ayat tu pasal baka ni Jonah nyau berengkah meretika pengiring Tuhan?`

Taja pen Jonah benung ngelarika diri ari kawasan ke alai orang ngambu Jehovah nya meh Allah Taala sida, iya mesti belajar (ngena jalai ke pedis) taja pen iya ngelarika diri ngagai budaya orang bansa bukai, Jehovah agi meruan bekuasa megai perintah. Ribut enggau gelumbang enggi Tuhan. Ikan mega enggi Iya. “Dunya enggau semua utai ti dalam dunya endang enggi TUHAN” (Mas. 24:1, NKJV). Ati Jonah pen tekuing ngagai Tuhan ti bekuasa atas dunya enggau tasik, nya alai iya pen ngaku penyalah diri lalu diselamatka.

Kitai mega tau saru penemu pasal Allah Taala enggau utai ti dikarapka Iya ari kitai. Siti penemu ti suah amat saru nya meh penemu ti ngumbai Tuhan dekaka kitai fokus ngagai nyelamatka diriempu lalu nyeliahka diri ari penyai dunya ke ngelingi kitai. Taja pen kitai diasuh “ngintu diri tuchi ari penyai dunya” (James 1:27, NKJV), fokus kitai patut ba baka ni kitai ulih mai berekat Tuhan enggau pengadang ngagai mensia ke begunaka iya.

Siti agi penyaru penemu ke nagang kitai ari nyaut kangau ngagai pengawa misi iya nya penemu ti ngumbai pemujur kitai bepanggai ba kitai empu. Kitai enda ulih nyelamatka sapa-sapa baka Jonah ke enda ulih nyelamatka Nineveh. Engka kitai ngembuan runding ke ngumbai diriempu “juruselamat” senentang misi kitai. Tang kitai dikangauka Tuhan ukai ngambika nyelamatka orang tang ngambika bekerejasama enggau Tuhan dalam pengawa Iya ti nyelamatka. Kitai meri jaku saksi muji Tuhan ka jalai Iya udah ngubah kitai, tang semina Tuhan aja ke ulih narit mensia ngagai Iya Empu. Kitai ulih nanam benih pemendar, tang semina Tuhan aja ke ulih ngubah ati. Suah kitai saru senentang peranan kitai enggau peranan Tuhan, lalu tu udah chukup dikena orang nyadika kedalih ngambika enda nginjil. Ya, Tuhan udah nguna Jonah, tang semina Tuhan aja, ukai Jonah ke ngubah ati orang Nineveh.

`Narit mensia ngagai Tuhan nya pengawa ke pedis, pedis amat ka dikereja mensia kediri. Baka ni kitai deka belajar, ngelakka Tuhan matak mensia ngagai Iya, tang nengah kitai enggau pengidup kitai enggau jaku saksi kitai?`