---
title:  'Kedalih Kitai: Konfrontasi Enda Nyamai'
date:   01/11/2023
---

Ku Jonah besampi: â€œTUHAN, kati aku nadai udah nyebut, sebedau aku angkat ari rumah, madahka Nuan endang deka ngereja utai nya? Nya kebuah aku enggau naka ulih rari ngagai menua Spain! Aku nemu Nuan endang Allah Taala ti penuh laban pengerindu enggau pengasih, seruran liat ati, seruran nelap, lalu seruran sedia deka ngubah runding Diri, lalu enda nyadi ngukumâ€ (Jonah 4:2, NKJV). Naka pemanah leka sampi Jonah, enda iya? Kati, amat manah nya kini?

`Bacha Jonah 4. Nama utai ke salah ba Jonah tu, neh?`

Jonah chukup begedi ati ka orang ke diasuh Tuhan dilawa iya dataika iya ngasai lebih manah agi iya mati ari ti malu mua lebuh pengerusak ti dipadahka iya deka ninggang Nineveh enda nyadi. Jonah dekaka Nineveh tu nyadi baka Sodom enggau Gomorah. Iya sigi ngarapka ukum Tuhan ninggang orang ke pemadu dipegedika tu. Lebuh utai nya enda nyadi baka nya, runding iya pasal dunya pen balat beguyat, lalu Jonah ingin ka diri mati lebih manah agi ari ke nyagi dunya iya dikalihka tunsang.

Lalu tu kali ti kedua dalam jerita Jonah, Tuhan datai ngagai iya, ukai ngena siti khutbah tauka leka jaku, tang ngena siti pengalaman. Runding tauka perening kitai pasal dunya tu ukai ditempa ketegal pejal. Enda mega iya berubah ketegal kitai ninga utai ke baru tauka lain. Runding kitai pasal dunya ditempa sereta diubah ketegal pengelaman pengidup ke diasaika kitai lalu baka ni kitai meretika iya tauka nerangka iya.

Pengelaman baru ke diberi Tuhan nya dikena nyaup Jonah ngelala runding tauka perening dunya iya nya enda betul. Tuhan ngaga kereja ajih ke alai iya ngasuh siti pun kayu tumbuh besai dalam sehari ngambika daun iya ngelindung Jonah ari panas bisa. Jonah gaga amat ati sereta beterima kasih, ukai ketegal Allah Taala, ke udah ngereja ajih nya, tang ketegal pun kayu nya. Iya meda tu ukai sebagai kereja ajih ke enda layak nyadi ba iya, tang baka berekat ke patut amat datai ba iya ketegal kereja badas ke udah digaga iya. Tang lebuh kayu nya mati hari siti, tu meh nasit jai ke nyadi ke ngasuh Jonah pedis ati sereta ngeransi lalu sinu ka diri, lalu ngasai diri baka ke nadai rega agi, lalu runding iya pen asai ti deka munuh diri.

Pengalaman tu ditangkan enggau munyi nyawa Allah Taala ke lemah lembut, ke negur Jonah lalu nyaup iya meda pemeli diri ke lebih sayauka kayu nya ari ti sayau ke beribu iku mensia, lelaki enggau indu, enggau sida nembiak mit ke diau di Nineveh, nyengkaum bala jelu inang sida.

`Jerita tu nadai nyebut Jonah pengujung iya nesal ati. Tang jerita ke begantung tu nguing nuju kitai. Nama ti deka dikereja kitai pasal pengirau tauka pengibuh Tuhan ka mensia ke jai, ke buli orang, ke beduan tauka ngayahka orang, mensia ke enda kala ditegu berita injil di sereta dunya tu?`