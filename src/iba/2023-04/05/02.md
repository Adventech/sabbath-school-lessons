---
title:  'Kedalih Kitai: Takut'
date:   29/10/2023
---

`Bacha Nahum 1:1; Nahum 3:1–4; enggau 2 Raja 17:5, 6; 2 Raja 19:32–37. Nama ke dipadahka ayat-ayat tu senentang Nineveh enggau kaul entara Asiria enggau Israel? Baka ni ku kaul nya bisi empas ba pemutus Jonah ti ngelarika diri ngagai Tarshish?`

Siti ari kebuah Jonah enggai ngagai Nineveh nya meh penakut. Orang Asiria nya endang munsuh sida, lalu Nineveh tu meh indu nengeri menua nya.

“Entara nengeri-nengeri besai orang kelia lebuh jeman Israel bebagi dua nya meh Nineveh, indu nengeri menua Asiria. . . . Maya nya Nineveh tu nengeri ke amat maju sereta mansang, tang iya mega nyadi palan jenayah enggau penyai. Ellen G. White madahka iya nya nengeri ke ‘penuh darah, . . . penuh pemula enggau pengawa ngerumpak.’ Ngena jaku sempama, nabi Nahum mandingka orang Nineveh tu baka singa ke mangah sereta lapar. Ku iya nanya, ‘Kati orang bisi udah ulih ngerarika diri ari ke diperinsaka nuan?’ Nahum 3:1, 19.”—Ellen G. White, Prophets and Kings, p. 265.

Nineveh tu siti nengeri ke chukup manah dipeda. Sida ke landik pasal sejarah madahka raja Senakerib udah ngaga nengeri nya lebih besai agi, nyengkaum ngaga istana besai adapka selatan, pemesai iya 1,650 kaki enggau 794 kaki. (503 enggau 242 meters) lalu bisi kira 80 bilik. Iya mega udah ngaga 18 iti saluran tauka terusan ai ke mai ai ngagai nengeri nya ari penyauh 40 batu (65 kilometers). Pemesai iya aja ulih ngalitka ati.

Tang orang Asiria tu mega balat jai ati. Lebuh iya nusi pasal iya ke ngalahka Babilon, Senakerib betemegahka diri ke udah ngemenuhka jalai alun ngena bangkai mensia ke di menua nya, biak enggau tuai, lalu ukir batu ke ditemu lebuh orang bekalika tembawai dia, ngambar bala sedadu mantang mangsa sida. Orang bansa tu patut diseliahka enggau naka alah; sida enda kakang ngereja utai kasar, sereta naka penyai, ngagai orang ke enda dikerinduka sida. Enda ngutuk kitai, Jonah ngasai chukup takut lebuh ngerunding diri begulai enggau orang mayuh di Nineveh.

Udah kitai nemu semua nya, agi meh kitai nyalah Jonah ketegal alah laban penakut ke ngujungka iya ngelarika diri ari ngereja pengawa ke diasuh Tuhan kereja iya. Tang kitai enda nemu diri kitai pen ulih ngereja utai ti sama, iya nya, nejuka diri dikuasa ulih penakut lalu ukai ulih Tuhan.

`Uji kingatka maya lebuh nuan ngasaika amat Tuhan ngasuh nuan ngereja siti utai, ke enggai nuan ngereja iya, ketegal nuan takut. Nama pelajar ke udah diambi nuan ari pengalaman nya?`