---
title:  Bepelasarka Nubuatan
date:   06/11/2023
---

`Bacha Luke 24:36–49. Nama utai ti nyadi ditu, lalu nama kebuah utai nya nyadi pengalaman ke penting amat ba sida rasul?`

Kitai meratika ditu sida murid terubah iya enda arap laban takut. Udah nya, selepas sida meda Jesus lalu nemu Iya amat udah idup baru, sida mega enda arap laban balat gaga (Luke 24:41). Kala nuan ngasaika utai nya kelalu manah nyau asai ke bula tauka enda betul? Tu meh ke diasaika sida murid enggau bala bukai ba bilik atas nya.

Enti Jesus semina meri sida pengalaman tu aja, lalu udah nya, Iya ninggalka sida, tentu pengarap sida enda tan lama. Nyau kelama lama kuasa pengelaman nya tau layu, sida deka lupa, tauka berengkah kakang ati. Nya alai, Jesus enda naka mandangka ngagai sida litan ba tubuh Iya sereta makai ikan ba mua sida. Tang, Jesus mai sida ngagai Jaku Tuhan, lalu nunjukka ngagai sida pengawa misi Iya endang bepelasarka nubuatan Bup Kudus. Reti nya, enda ngira berapa besai pengalaman sida begulai enggau Iya, Jesus dekaka pengarap sida bepelasarka Jaku Allah Taala. “Tu meh utai ti udah dipadahka Aku ngagai kita lebuh Aku agi begulai enggau kita -- madahka semua utai ti udah ditulis pasal Aku dalam Adat Moses, dalam bup sida nabi, enggau dalam Masmur, enda tau enda dikamatka.”(Luke 24:44, NKJV).

Ditu mega, kitai, tetemuka motivasi ti kuat kena besaksi, tauka bejalaika misi: iya nya, Jaku Allah Taala. Jesus nemu ngambika pengalaman sida murid nya nyadi kering, sida mesti deka nemu nama kebuah iya mesti mati sereta nama reti pengangkat Iya. Perening dunya sida mesti betukar ari politik enggau perintah dunya ngagai ubat kena muai dosa enggau pemenang Jesus ngalahka pemati. Injil nya utai ke jauh lebih besai ari semuti ngulihka kuasa politik orang Israel. Injil mandangka pemenang Kristus ngalahka Sitan lalu meri jamin siti hari ila semua penyai di dunya tu deka dipupuska, lalu dunya tu deka digaga baru, lalu Tuhan Allah Taala deka diau begulai enggau sida nembiak Iya. “Iya lalu muka runding sida” (Luke 24:45, NKJV) ngambika sida meretika pemendar-pemendar nya, ti deka dikunsi tauka dibagi sida ngagai dunya.

Pengalaman kitai enggau Jesus enda tan lama enti enda bepelasarka Jaku Iya, nyengkaum nubuatan ke bejaku pasal sejarah enggau pekara ke nguluka kitai ngagai, sereta nyengkaum, penatai Jesus ti keterubah enggau iya ti kedua. Lebuh kitai udah mereti amat ka pemendar-pemendar tu, baru kitai besedia sereta teperansang deka ngereja pengawa misi Iya.

`Berapa dalam penemu nuan senentang nubuatan-nubuatan ke bejaku pasal Kristus, dalam penatai Iya ti keterubah enggau iya ti kedua? Lebih agi ba hari-hari ti penudi tu, nama kebuah kitai mesti beurat teguh dalam Jaku Allah Taala, nyengkaum nubuatan-nubuatan dia, lalu nama kebuah meretika nya penting amat, lebih agi ungkup bejalaika misi kitai?`