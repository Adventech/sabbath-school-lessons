---
title:  Tambah Penemu
date:   10/11/2023
---

Pengawa misi kitai mesti datai ari pengerindu ti dalam sereta ati ti amat beterima kasih ka utai ke udah dikereja Jesus ka kitai sereta ke benung dikereja Iya dalam pengidup kitai. Sebarang motivasi ke bukai nya salah magang. Semampai mansik dalam Jaku Tuhan lalu idup senurutka Jaku Tuhan nya meh resia tauka kunchi pemujur dalam pengawa nginjil.

“Pengidup kitai patut ditanggam enggau pengidup Kristus; kitai patut semampai ngambi ari Iya, makai Iya ti Roti idup ti datai ari serega, nyauk ari ai ti semampai segar, ke semampai meri ari reta pesaka iya ti mayuh. Enti kitai semampai ngengkah Tuhan ba mua kitai, ngasuh ati kitai meri puji enggau terima kasih ngagai Iya, pengidup pengarap kitai deka semampai segar berari. Sampi kitai deka berubah nyadi berandau enggau Tuhan baka kitai ti berandau enggau pangan kitai. Iya deka madah ngagai kitai misteri Iya. Suah kitai deka ngasaika Jesus bisi dampih enggau kitai. Suah ati kitai deka berasai angat dalam kitai lebuh kitai datai semak ngagai Iya baka ti digaga Iya ngagai Enok. Lebuh tu nyadi pengalaman ke bendar orang Kristen, deka dipeda dalam pengidup iya, pemaruh ati, penelap, enggau pemudah pengidup, ti deka nunjukka ngagai semua orang ti begulai enggau iya, iya amat udah begulai enggau Jesus lalu udah belajar ari Iya.” —Ellen G. White, Christ’s Object Lessons, pp. 129, 130.

“Pengidup ti semina ngerunding diri aja nadai deka tumbuh mansang tauka ngasilka buah. Enti nuan udah nerima Jesus nyadika Juruselamat nuan, nuan enda deka ngerunding diriempu, tang nguji deka nulung orang bukai. Bejaku meh nuan pasal pengerindu Kristus, tusi (ngagai orang pasal Iya ti sanggup meri nyawa diri mati ketegal sida]. . . . Lebuh nuan nerima Roh Kristus—ti ngasilka pengerindu ti enda ngerunding diri lalu bekereja ungkup orang bukai—nuan deka tumbuh mansang lalu bebuah    Pengarap nuan deka betambah, penemu nuan deka nyadi lebih dalam, lalu pengerindu nuan deka nyadi sempurna.”—Christ’s Object Lessons, pp. 67, 68.

**Tanya ti deka dipejuraika**:

`Nama reti jaku Paul dalam Pilipi 1:15 ke madahka sekeda orang meritaka Kristus laban sida kepapas tauka nyemekih orang, tauka bisi juluk ati diriempu? Baka ni ku kitai deka nentuka diri enda ngereja penyalah baka nya?`

`Nama pengalaman nuan empu senentang pengamat Allah Taala enggau pengerindu Iya? Reti nya, bepelasarka pengalaman nuan empu, kati ulih nuan meritaka injil enggau ati ti tuchi sereta lurus senentang pemadas enggau pengerindu Allah Taala? Ni munyi jaku saksi nuan neh?`

`Nama pengalaman nuan empu pasal nganti Tuhan, lalu nama ti udah dipelajarka nuan ari nya pasal pechayaka Tuhan sereta ngembuan pengarap ke seluruh iya?`