---
title:  “Jesus ke Udah Diregang Kita”
date:   08/11/2023
---

Surat Kereja Rasul 2 ngerikud pasal Roh Kudus ke dituang lebuh hari Pentikos. Sekumbang bala penitih Jesus besampi, utai ti baka daun api datai lalu inggap datas pala sida. Sida nemu kuasa Roh Kudus ti udah disemayaka nya diatu udah diberi.

`Bacha Surat Kereja Rasul 2:1–41. Nama ke nyadi ngagai sida murid ketegal udah nerima Roh Kudus ba hari Pentikos nya?`

Sida murid ‘belabuh bejaku ngena jaku orang bansa bukai nitihka penau ti diberi Roh Kudus” (Surat Rasul 2:4). Utai ti penting dikingatka ditu iya nya Tuhan udah meri penau nya ngagai sida siku-siku ngambika nguntungka orang ke enda arap. Berekat nya ukai diberi ngambika nguntungka sida empu. Ukai mega berekat tu diberi ngambika sida nyadi lebih patut agi masuk serega tauka berekat ti ngasuh sida mudah agi bedagang ngena jaku orang bansa bukai. Berekat nya diberi kena ngemenuhka misi Tuhan ti deka nyelamatka orang ke lenyau dalam dosa. Kemaya hari tu Tuhan ngangauka genap iku penitih Iya ngambika nguna pemeri sida nyadika pemanah ngagai misi Tuhan ngagai orang ke enda arap. Kitai udah diberi mayuh pemeri: nadai kangau ke lebih besai agi ari kangau ti minta kitai bekenaka pemeri ke udah diberi ngagai kitai kena nyingkau orang bukai.

Berindik ari Roh Kudus ke udah dituang nya, mayuh orang udah ngesal ati ka penyalah sida ke udah ngenggaika Mesias nya, laban udah tentu sekeda sida nya bisi di Jerusalem lebuh Jesus mati. Perundingka kuasa nya ditu: Peter nuduh sekeda sida dia udah ngeregang Jesus. Lalu nyata, sida sedarka utai ke udah dikereja sida, lalu udah sida ngelala penyalah diri, sida bejaku: “Menyadi, nama utai ti patut dikereja kami?” (Surat Rasul 2:37).

Lalu sida nya pen agi ulih diberi pengampun. Ku Peter nyaut sida: “Nesal ati ke dosa kita, genap iku kita, lalu dibaptisa dalam nama Jesus Kristus, ngambika dosa kita diampun, lalu kita deka nerima Roh Kudus nyadika pemeri ti diberi Allah Taala” (Surat Rasul 2:38, NKJV).

Bekereja sama enggau pangan diri, sedengai enggau Roh Kudus enggau pangan diri, sida penitih Jesus tu ngajar pasal nesal ati enggau pengampun dosa—nyengkaum ngagai sida ke dipelabaka udah enggau orang ngeregang Jesus! Nya meh kuasa injil. Enti berita baka tu enda ngerak ati kitai deka bejalaika misi, enda aku nemu nama agi? Kitai udah dikangauka ngambika meritaka injil ngagai dunya ke udah labuh kedalam dosa, ke penuh laban mensia ke udah bedosa, ke penuh enggau mensia ke udah rusak laban penyai. Pengawa kitai ukai deka ngakim; pengawa kitai nya meh meri saksi ka kuasa Jesus.

`Nama kebuah idea ti madahka sida ke enggau bala mayuh munuh Jesus diatu diberi peluang bulih selamat, patut (1) meransang kitai ketegal semengat kitai empu, lalu, (2) meransang kitai besaksi ngagai orang bukai, enda ngira berapa jai sida nya dipeda kitai?`