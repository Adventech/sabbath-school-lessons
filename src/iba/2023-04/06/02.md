---
title:  Magi Berita Manah
date:   05/11/2023
---

`Bacha Luke 24:1–12. Nama respons ari orang ke ninga pasal Kristus ke udah angkat idup baru nya?`

Tumu pagi hari Minggu, udah pemati Jesus, Luke madahka bisi beberapa iku indu mansang ngagai pendam Jesus. Sida mai rempah-rempah ti deka dikena sida ngunsut tubuh Jesus diatu hari Sabat udah ngelebus. Sida ngumbai pendam nya agi ditambit, nya alai sida tekenyit amat lebuh meda pendam nya udah puang. Agi bingung, enda nemu nama ti deka digaga, sida takut lebuh meda dua iku lelaki ngena gari ke perenching pegari ba mua sida. Seduai dua iku nya bisi berita dipadahka ngagai sida. Ngingatka sida ngagai jaku Jesus, seduai madah ngagai bala indu nya Jesus amat udah angkat, munyi ke udah dipadahka Iya ngagai sida. Enggau ati ti pemadu gaga ninga berita nya, sida pen beguai mulaika diri ngagai endur bala murid enggau mayuh penitih Jesus ke bukai diau lalu madah ngagai sida utai ke udah didinga sereta dipeda sida, laban sida enda ulih nyimpan pengaga ati sida agi. Reti nya, sida nusi tauka magi ngagai orang utai ke udah ditemu sida pasal Kristus.

Kati ulih di ngambar asai ati sida indu nya? Sida baru udah ngasaika pengalaman ti chukup nyelai, ke ngasuh ati sida chukup alit, tang bala murid ngumbai pengalaman sida nya “cherita ngapa” lalu enggai arapka sida. Enda nemu sekalika iya patut arapka jaku sida ke indu nya tauka enda, Peter pen belawa ngagai kubur kin laban deka meda utai nya ka diri.

Baka Peter—enggau mayuh kitai bukai tu—kitai kakang ati deka nerima tauka arapka utai ke ditusi orang. Taja pen Peter ninga utai ke ditusi sida ke indu nya, iya enda ulih bekunsika pengalaman sida maya nya, tang nyau dudi ila. Terubah nya, iya semina meda pendam ti puang nya, lalu, ku Luke, nya ngasuh iya “balat alit ati” (Luke 24:12). Pengalaman iya ba pendam ti puang nya enda sebaka enggau pengalaman sida ke indu nya.

Enda ngira respons Peter, sereta sida ke indu nya ninga berita senentang Jesus, sida terus deka magi nya ngagai orang bukai. Nadai bisi motivasi bukai ke lebih manah ungkup misi kelimpah ari pengingin deka magi ngagai orang bukai pasal utai ke udah dikereja Jesus ka sida. Nadai motivasi tauka juluk ati bukai ke lebih besai ti ngasuh kitai ingin nusi berita pasal pengidup ti diberi Jesus, ke nyadi pengadang kitai.

Sigi amat, kitai mesti bisi pengalaman diriempu enggau Tuhan sebedau kitai ulih magi iya ngagai orang. Pengingin kitai deka magi ngagai orang utai ti dikerinduka kitai amat mesti nyadika batang motivasi kitai ungkup ngereja misi. Iya ke bendar, kitai enda ulih magi ngagai orang utai ke nadai ba kitai, enda iya?

`Nama sekeda pengalaman ti dikemisi nuan senentang pengamat bisi Allah Taala enggau pengerindu Iya? Nama kebuah pengalaman nya bisi reti ke besai amat ba nuan, lalu baka ni iya meri nuan motivasi tauka peransang deka nusi berita manah nya ngagai orang bukai?`