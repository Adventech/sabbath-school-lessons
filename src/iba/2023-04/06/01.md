---
title:  Motivasi Enggau Besediaka Misi
date:   04/11/2023
---

### Bacha ka Pelajar Minggu Tu
Luke 24:1–12; Luke 24:36–49; Surat Rasul 1:12–26; Heb. 10:24, 25; Surat Rasul 2:1–41; 1 Kor. 11:1.

> <p>Ayat Dikingat</p>
> “Tu meh utai ti udah dipadahka Aku ngagai kita lebuh Aku agi begulai enggau kita -- madahka semua utai ti udah ditulis pasal Aku dalam Adat Moses, dalam bup sida nabi, enggau dalam Masmur, enda tau enda dikamatka.” (Luke 24:44, NKJV).

Paul nulis ngagai sida di Pilipi: “Sekeda amat madahka pasal Kristus laban sida kepapas tauka nyemekih pangan diri, tang sida ti bukai, ari ati ti manah. Raban ti kedua nya ngereja nya ari pengerindu, laban sida nemu aku udah dipaduka bejaku ngeringka Berita Manah. Raban ti keterubah nya, madahka pasal Kristus laban sida tinggi ati ke diri empu, ukai beduduk ba ati ti betul, laban sida nguji ngenusahka ati aku lebuh aku agi dalam rumah jil. Tang nya nadai ngawa, asal ga Berita Manah Kristus ditusui ngena semua macham chara, nemuka juluk ati nya salah tauka ngena. Lalu aku gaga ati ke nya” (Pil. 1:15–18, NKJV).

Balat jaku nya, enda iya! “Nemuka juluk ati nya salah tauka ngena” lebuh nusui berita pasal Kristus, nadai ngawa nya ku Paul--laban utai ke beguna nya iya ditusui. Tang iya ke betul nya, juluk ati kitai ke nusi berita Kristus, tauka ngereja misi, tauka nyadung berita manah ngagai orang, patut ketegal pengerindu kitai ka orang, lalu ketegal pemendar—lalu ukai ari juluk diri ke enda betul, tauka ketegal kepapas, tauka dengki.

Enti baka nya, nama sekeda motivasi kitai meritaka Kristus, lalu nama sekeda jalai kitai ngemaska diri deka ngereja pengawa nya?

Minggu tu kitai deka meda sekeda event/pekara ke nyadi ba gerija ke dulu suba ke ulih meri kitai pengiring senentang bagi pengawa misi ke penting tu.

_*Pelajarja pelajar minggu tu kena nyediaka Sabat, November 11._