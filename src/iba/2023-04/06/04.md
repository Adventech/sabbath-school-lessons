---
title:  Nganti enggau Misi
date:   07/11/2023
---

Luke 24 tembu enggau pemulai Jesus ke serega (Luke 24:50–53). Tang nya ukai pengujung cherita. Luke, ke nulis bup Surat Pasal Kereja Rasul, terus nulis bup nya. Sebedau Jesus niki pulai ke serega, Iya meri misi ngagai sida murid Iya, meri siti semaya, sereta jaku padah ke ngasuh sida nganti “kuasa ari atas” di Jerusalem” (Luke 24:49; peda mega Surat Rasul 1:4–8).

Jesus ngasuh sida murid nganti di Jerusalem nyentuk ngagai maya Iya ngamatka semaya Iya ti deka ngirumka jaku Semaya Apai (iya nya Roh Kudus), iya ti deka meri sida kuasa kena nyadi saksi di Jerusalem, Judea, Samaria, enggau ngilah nya.

`Bacha Kereja Rasul 1:12–26. Nama ti digaga bala murid, ke diatu bisi pemayuh 120 iku lelaki enggau indu, sekumbang sida ke nganti nya?`

Jesus udah meri sida murid nya misi ke terang: iya nya, sida deka nyadi saksi Iya ngagai dunya. Nya alai, sekumbang ke nganti nya, sida nyediaka diri deka bejalaika misi nya dalam dua iti jalai. Keterubah, Luke madahka sida terus beserakup dalam besampi enggau peminta. Nadai agi tanda tanya dalam runding sida senentang misi ke udah diberi Jesus ngagai sida, lalu genap iku sida endang udah nerima misi nya. Tu ke meransang sida lebih agi berakup dalam sampi. Luke nadai madahka kitai nama utai ti disampika sida, tang udah tentu sida besampika penemu-dalam, pengering, enggau pemerani kena ngereja misi nya sama sama. Tu meh teladan ke pemadu manah ka kitai.

Utai ti kedua digaga sida sekumbang ke nganti nya, nya meh nyediaka lojistik ka misi nya. Judas udah nyual Jesus ngambika dibunuh, lalu udah nya iya pen munuh diri. Tu udah ninggalka siti tempat puang entara sida duabelas nya. Nya alai, sekumbang sida ke nganti nya, sida murid nguing ngagai Tuhan minta iring Iya lalu sida milih orang ke nganti Judas. Reti nya, sida murid tu benung ngatur diri sereta ngaga langgur kena ngepunka misi sida. Dalam ngaga pemutus-pemutus nya, Peter nyadika tuai sida. Nadai orang nyakal penemu iya; laban sida meda penemu-dalam Allah Taala dalam iya. Sida ngembuan pemereti ati enggau pechaya ka Tuhan ti bekereja sereta ngiring sida. Sekumbang ke nganti nya sida enda dedugau nadai utai digaga pia aja tang timpuh nya dikena sida ngereja utai ke penuh tuju sereta beniat ngamatka misi sida.

Sekumbang ke nganti Roh Kudus dituang keatas kitai kena nyaup kitai nembuka misi besai Allah Taala, kitai mesti beserakup meransang pangan diri (Heb. 10:24, 25), besampika Roh Kudus Allah Taala. Kitai mega, patut nentuka diriempu enggau gerija kitai seluan enggau pengawa lumur satu Allah Taala—iya nya nyelamatka mensia ke lenyau.

`Baka ni ku nuan deka belajar nganti Tuhan lalu enda lenyau pengarap sekumbang nya? Lalu sekumbang ke nganti, baka ni ku nuan deka ngena timpuh nuan enggau jalai ke pemadu manah, baka ti dikereja sida murid Jesus ditu?`