---
title:  Chara Kristus Aja
date:   20/11/2023
---

**Nama ke diajar jerita-jerita dibaruh tu ngagai kitai senentang pengawa ngelayan orang ke bisi penyuntuk?**

`John 5:1–9`

`Mark 1:23–28`

Ellen G. White meri kitai proses lima-langkah chara Jesus ngelayan, lebih agi ngagai orang ke bisi penyuntuk: “Semina chara Kristus aja ti deka meri kitai pemujur lebuh nyingkau orang. Juruselamat begaul enggau mensia baka orang ke inginka pemadas ka sida. Iya nunjukka penyinu ngagai sida, ngintu penyuntuk sida, lalu bulih pengarap ati sida. Udah nya Iya madah ngagai sida, ‘Titihka Aku.’”—The Ministry of Healing, p. 143.

Keterubah, kitai mesti begaul enggau orang ke enda bedaya, ngambi masa kena nemu sida, lalu meretika penyuntuk sida enggau tuju deka ngereja utai badas ka sida. Peratika utai ti dikereja Jesus ngagai siku lelaki ke sakit bajung ba tisi lepung. Jesus bisi dia, ba tengah-tengah “mayuh amat orang ke sakit, ke buta, ke lemi, enggau ke sakit bajung” (John 5:3, NKJV).

Kedua, kitai enda tau enda nunjukka penyinu. Nyadi tu tau enchabar kekadang laban orang pedis deka arap, ketegal kekadang mensia nguna penelap kena ngulihka pengarap ati orang iya ke dikeduan tauka diayahka sida udah nya. Taja pia, Tuhan ngangauka kitai ngambika nunjukka penyinu lalu enda ngarapka balas iya. Langkah ti ketiga iya nya ngelayan tauka ngintu penyuntuk sida. Tu ukai semina jaku aja. Iya begunka tindakkan enti deka ngintu penyuntuk kaban tauka orang bukai. Jesus bejaku ngagai orang ke bajung nya, nanya iya nama utai ti kadeka iya, lalu udah nya ngaga kereja ajih kena ngeraika iya. Dalam jerita siku lelaki ke dirasuk roh kamah, Jesus ngawal penuh situasi nya, lalu ngereja ka lelaki ti nadai daya nya utai ke enda ulih dikereja iya ungkup diriempu.

Langkah ti keempat iya nya ngulihka pengarap ati [keyakinan] sida. Lebuh kitai ngelayan orang, lebuh kitai mantu sida, sida deka belabuh arapka kitai sereta arapka utai ti disebut kitai ngagai sida, nya alai lebuh kitai bejaku pasal Jesus ngagai sida, sida deka lebih tebuka ati deka mending. Jesus ukai deka ngeraika tubuh fisikal sida aja, Iya dekaka sida bulih pengidup ti meruan belama iya dalam Iya (peda John 10:10).

Langkah ti penudi iya nya nyaup mai sida ngagai Jesus, siti tindakkan ti begunaka pengarap ari nuan enggau ari orang ti benung ditolong nuan nya.

`Kitai enda ulih ngaga kereja ajih baka ti dikereja Jesus. Tang nama sekeda chara ke ulih dikena kitai ngelayan tauka ngintu orang ke begunaka bantu kitai?`