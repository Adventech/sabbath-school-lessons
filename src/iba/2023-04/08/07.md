---
title:  Tambah Penemu
date:   24/11/2023
---

Bacha Arthur White, “A Few Days at Long Point,” Ellen G. White: The Australian Years: 1891–1900, vol. 4, pp, 100–104.

Bala penulis Injil ngerikut chunto Jesus ti “ngaga jambatan” ngagai orang ari budaya bukai ngambika Iya ulih nyelamatka sida (Matt. 8:28–34, Mark 5:1–20). Baka nya mega kitai dikangauka ngambika ngaga pangan sereta ngelayan orang ari bansa enggau budaya bukai. Pemati Kristus endang ungkup semua orang, enda ngira bansa, penuduk, pengaya, tauka penatai. Kitai mesti anang lupaka poin tu. “Jesus Kristus ti lurus, ke nyadi piring kena muai dosa kitai, lalu ukai semina dosa kitai aja, tang mega dosa semua mensia” (1 John 2:2, NKJV).

“Sida ke lelaki enggau sida ke indu enda ngemenuhka langgur Allah Taala, lebuh sida semina meri pengerindu sida ngagai diri sebilik aja, . . . lalu sida enda nyeliahka ari pengerindu sida orang ke ulih diibur sereta diberekat sida ari mantu ngelempungka penyuntuk sida  ”

“Lebuh Tuhan ngasuh kitai ngereja pemadas ngagai orang ari luar ruang-bilik diri, ukai tuju Iya ngambika pengerindu kitai ke ruang-bilik diri nyau nyadi kurang, lalu kitai deka kurang agi rinduka kaban belayan enggau menua diri laban Iya ngasuh kitai ngerembaika pengasih kitai. Kitai enda patut ngurung pengerindu enggau pengasih kitai dalam bilik diri, lalu nyimpan berekat ti udah diberi Tuhan ngagai kitai ngambika orang bukai nadai enggau kitai bela enjoi ke berekat iya.”—Ellen G. White, The Advent Review and Sabbath Herald, Oct. 15, 1895.

Tanggung pengawa ti udah diberi ngagai kitai ngambika nyadi berekat ngagai orang bukai ari luar zon nyamai kitai, sekalika sida nya datai ari budaya bukai tauka orang ke nadai daya kediri, endang perintah ti enda ulih petalatka ari Jesus Kristus Empu (Surat Kereja Rasul 1:8, Mark 11:17).

**Tanya ti deka dipejuraika**:

`Nama zon nyamai nuan empu, lalu nama kebuah nuan mesti sanggup pansut ari nya lebuh iya enda tau enda dikereja?`

`Nama implikasi [reti] kisah ke nyadi ke alai Jesus dikumbai “bam, sereta pemabuk, bepangan enggau orang ke pengumpul chukai, enggau orang ke bedosa!” (Matt. 11:19, NIV)? Nama ke udah digaga Jesus ke ngujungka orang nyau nuduh Iya baka nya, lalu nama ti diajar nya ngagai kitai pasal pengawa misi?`

`Naka tikas ni patut orang Kristen enggau dalam pengerami orang ke ukai Kristen? Baka ni orang Kristen ulih ngereja baka nya tang enda sampai ngelaban prinsip Bup Kudus?`