---
title:  Pengarap Bala Pangan
date:   19/11/2023
---

Bisi siti jerita ke manah amat dalam Injil ke mandangka utai ke sanggup orang ngereja iya ngambika sida ulih mai siku orang, pelabaka pangan sida, ke bisi penyuntuk besai, ngagai Jesus. Ari jerita tu kitai ulih meda kitai kekadang betapi enggau mayuh pemar enggau pengiruh lebuh mantu orang dalam penyuntuk.

`Bacha Luke 5:17–26 (peda mega Matt. 9:1–8, Mark 2:3–12). Nama sekeda pelajar ke tau diambi kitai ari jerita tu senentang misi enggau pelayanan?`

Ari mai iya ngagai Jesus, sida nya ngambi tanggung-pengawa ngibuhka pangan sida nya. Tuhan ngangauka kitai ngambika nyadi baka bala pangan lelaki tu—iya nya, mai orang ke suntuk nya ngagai Jesus Kristus. Pengawa tu begunaka pengarap, tindakkan, ati ti sabar, ati ti sanggup, lalu enti perlu, ngereja utai ke lain ari ke selama. Sida nya datai ngagai Jesus tang besatup enggau mayuh utai ke ngempang pejalai. Sida enda ulih mai pangan sida ke nadai daya nya ngagai Jesus nengah jalai ke biasa. Tang sida enda nyerah alah; tang sida tetemuka jalai ke lain kena mai iya ngagai Jesus Kristus. Iya nya, Ngulurka pangan sida ari perabung rumah! Taja baka nya, nitihka Luke, Jesus ngemendarka utai ke dikereja sida nya (peda Luke 5:20).

Jesus ingin deka meda kitai mai pangan kitai ke nadai daya nya ngagai Iya. Bup Kudus madahka Jesus nya meh Lutur Besai ke ingin deka ngampun sereta nyumanka sida ke merinsa sakit, enda ngira sapa sida nya.

Ellen G. White enchabar kitai ngambika nyaup orang ke nadai bedaya: “Anang nganti orang madahka kitai pengawa kitai. Buka mata nuan lalu meda orang ke ngelingi nuan; nelebaka diri enggau orang ke enda bedaya, ke diperinsa, sereta suntuk. Anang ngelalaika diri ari sida, lalu anang nguji nutup penyuntuk sida. Sapa ke meri bukti ke disebut dalam James, ke ngembuan pengarap ke tuchi, ke enda kamah laban penyai dunya tauka sikap ti ngerunding diri? Sapa ke gagit deka ngereja semua utai ke ulih dikereja sida kena nyaup dalam pelan jalai selamat ke besai nya?”—Testimonies for the Church, vol. 2, p. 29.

Jesus Empu udah nunjukka baka ni nyaup orang ke nadai daya lalu Iya ngangauka kitai ngereja baka nya. Keterubah, kitai nyadi pangan sida; ari nya kitai deka nemu penyuntuk sida; lalu pengujung iya, kitai mai sida ngagai Jesus, iya ke Siku Iya aja ke ulih nyaup sida. Tu meh utai ti dikereja sida lelaki dalam jerita tu; kitai mega patut ngereja baka nya dalam nama aja situasi kitai. Kitai nyaup mai orang ngagai Siku aja Orang ke ulih nyelamatka sida: iya nya Jesus.

`Sapa orang semak nuan, diatu, ke begunaka bantu? Nama ti deka dikereja nuan ka sida nya?`