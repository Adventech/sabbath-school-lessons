---
title:  Pelarian enggau Imigran
date:   21/11/2023
---

Tajuk imigran enggau pelarian tu meh topik ke balat udah dipetalatka , lebih agi laban sida nya bangat mayuh kemaya hari tu. Sekalika sida nya lari laban perang, tauka pengerusak asal [bencana alam], tauka deka ngiga pengidup ke lebih manah ekonomi dudi hari [pencari suaka’, bejuta-juta mensia di serata dunya ke udah ruat ari rumah sida lalu beguna amat ka bantu.

Dalam Matthew 2:13, 14, Jesus nyadi pelarian. Apai indai mensia Iya, Josep seduai Maria, udah dipaksa lari ari Betlehem lebuh malam hari ngagai menua Ejip ketegal raja Herod deka munuh anak mit lelaki. Bup Kudus nadai bejaku pasal pengalaman sida di Ejip, tang enda pedis kitai ngambar sida betapi enggau chabaran din, kurang lebih baka chabaran ke ditapi bala pelarian kemaya hari tu meh nya. Iya ke bendar, kira sebaka enggau penusah ke ditapi sida Jesus sebilik lebuh ngelarika diri di menua orang, baka nya meh mayuh orang Muslim, Buddhists, Hindus, Christians, enggau orang ke nadai agama nyadi ‘pencari suaka’ di menua baru kemaya hari tu.

Biasa iya, lebih mudah kitai bekaban enggau orang ke sama budaya enggau bansa jaku enggau kitai laban kitai bekunsika mayuh utai ke sebaka. Tang pedis agi, sereta mayuh agi chabaran, enti kitai deka ngiga utai ke sebaka enggau orang imigran enggau pelarian iya ke lain gamal ari kitai lalu enda nemu jaku kitai, lalu enda ngembuan jalai pengarap ke sama enggau kitai tauka makai pemakai ke lain ari enggi kitai. Kangau injil tu ngasuh kitai pansut ari zon nyamai etnik, kebangsaan, enggau budaya kitai lalu nyingkau keluar ngagai orang ke bisi penyuntuk, enda ngira berapa lain sida ari kitai.

`Bacha Ulang Adat 10:19, Masmur 146:9, Rome 12:13, enggau Adat Lewi 23:22. Nama tema [batang randau] ke penting ditu ke patut dikingatka kitai?`

Baka ni ku kitai ka ngelayan bala imigran enggau pelarian tu? Utai tu pedis dikereja, laban, ba sekeda menua, ketegal politik kitai enda tau begaul enggau sida nya tauka mantu sida. Taja pia, kitai mesti ngereja utai ke tau dikereja kitai, lebuh kitai ulih ngereja iya, ngelayan sida nya, laban udah tentu sida nya udah nengah timpuh ke mar sereta pedis lalu begunaka bantu kitai. Nya alai, kitai mesti mantu sida, naka ni ke ulih kitai.

Belabuh enggau sampi, udah nya giga infomasi pasal sida imigran enggau pelarian nya. Mayuh menua ngembuan gerempung ke ibuhka sida nya. Nuan ulih belabuh bekereja enggau siti ari gerempung nya, tauka kelas Sekula Sabat ari gerija kita ulih belabuh ngaga pelayanan ngagai sida imigran tauka pelarian nya.

`Taja pen penyampau iya engka mimit aja, nama ke ulih digaga nuan kena nyaup imigran tauka pelarian ke ditemu nuan?`