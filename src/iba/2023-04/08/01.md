---
title:  Misi Ngagai Orang ke Suntuk
date:   18/11/2023
---

### Bacha ka Pelajar Minggu Tu
Luke 5:17–26, John 5:1–9, Ul. Adat 10:19, Adat Lewi 23:22, Matt. 25:34–40, John 15:13.

> <p>Ayat Dikingatka</p>
> “Lalu Raja nya deka nyaut sida, ‘Enggau bendar Aku madah ngagai kita, lebuh kita ngereja utai tu ngagai siku ari menyadi Aku ti pemadu mit tu, kita ngereja nya ngagai Aku!’” (Matthew 25:40, NKJV).

Luke 5:17–26 meri mayuh chunto baka ni Allah Taala nyaup orang dalam penyuntuk. Kekadang Tuhan nguna orang kena nyaup kitai, tauka Iya nguna kitai kena nyaup orang. Pengawa tu tau penuh chabaran, tang iya mai upah ke besai. Ari nyaup orang dalam penyuntuk, kitai neladanka pengawa Jesus Kristus. Kekadang mudah kitai nemu sapa orang ke begunaka bantu; tang bisi ga maya iya tusah kitai ka nemu. Enda ngira nama pen keadaan iya, kitai udah dikangauka Tuhan nyadi penolong Iya ngagai semua orang ke begunaka tolong, enda ngira sapa sida nya.

Bup Kudus meransang kitai ngampir orang ke bedau dikelala, lalu lebuh sida nyau bisi pengarap ba kitai, kitai ulih nemu lebih manah agi baka ni kitai ulih mai sida ngagai Jesus.

Dalam pelajar kitai minggu tu, tajuk kitai, “Misi Ngagai Orang ke Suntuk,” nunjukka Tuhan bisi perambu kena nyingkau orang ke bisi penyuntuk ari mayuh bengkah jalai. Engka penyuntuk sida nya ari segi fisikal, emosi, belanja, tauka sosial: reti nya, engka bisi sekeda nya udah dibuai ari komuniti tauka ruang-bilik sida. Nama aja meh penyuntuk nya, kitai mesti besedia deka ngereja utai ke ulih dikereja kitai kena nyaup sida. Tu meh batang reti iya nyadi Kristen sereta disengkaum dalam misi kitai.

_*Pelajarka pelajar minggu tu kena nyediaka Sabat, November 25._