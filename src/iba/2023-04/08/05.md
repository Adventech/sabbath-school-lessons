---
title:  Nyaup Orang ke Pedis
date:   22/11/2023
---

Sapa dientara kitai ke enda kala ngasai berapa pedis kitai idup di dunya tu? Sekalika kitai idup dalam rampa pengaya enggau pemisi, tauka idup dalam rampa penyeranta enggau pengurang—iya enda penting. Mensia idup dalam pemedis, pemerinsa, belaban enggau tating pengidup. Ngambika chunto, bacha aja pasal pemayuh duit ti dikena orang bebelika ubat ngelaban dipresi di menua barat tiap taun ngambika nuan sedarka pengaya ba reta aja enda ulih nyamin pengelantang enggau pengaga enggau pemaik. Anang ka iya ulih meri, datai dampih pen enda meh.

`“Roh Tuhan bisi ba Aku, laban Iya udah nata Aku ngambika Aku nusui Berita Manah ngagai orang ke seranta. Iya udah ngasuh Aku madahka pengelepas ke orang ke kena tangkap enggau pengerai ke orang ke buta, pengelepas ke orang ke kena tekan” (Luke 4:18, NKJV). Nama ke diajar tu ngagai kitai senentang utai ti udah digaga Jesus, lalu utai ke patut digaga kitai mega, dalam rampa dunya kitai empu, ka sida ke bisi penyuntuk ngelingi kitai?`

Allah Taala ngangauka kitai ngambika ngisi penyuntuk semua orang, taja pen kitai enda nemu kemaya tauka sekalika sida deka nerima Jesus. Taja nyingkau orang ngagai Jesus nya tuju misi kitai, kitai enda tau enda nyaup orang ke begunaka bantu laban sida begunaka bantu. Kitai mantu sida laban kitai udah nerima Jesus nyadika Tuhan kitai, lalu Iya udah ngangauka kitai ngereja pengawa nya.

Teladan Jesus ti nguji deka ngintu penyuntuk semua orang nya endang prinsip Bup Kudus ke patut dititihka kitai. Kitai enda nemu enti semua orang ke udah dibantu Iya bela nerima Iya magang tauka enda.

Ngambika kitai ulih mantu orang enggau betul, kitai patut nemu utai ti diguna sida. Tiap iti budaya bisi jalai sida empu kena nunjukka baka ni jalai mela pangan diri. Di India, udah budaya sida ngenahka pemakai enggau ai irup kena nyamu temuai. Mudah agi meri bantu duit ngagai orang ke enda dikelala ari ke meri jaku pengibur ngagai kaban ke baru udah lenyau orang ti dikesayau. Kaban nuan nya engka begunaka utai ke lebih ari duit tauka utai fisikal. Suah sukung penyinu nuan lebuh rabat besai agi reti ari bantu bukai.

Prinsip ke penting lebuh nyadi penyaup Jesus ngagai kaban kitai belabuh dulu enggau tuju mandangka pengerindu ke enda ngira diri ngagai sida, meretika dulu utai ti diguna sida sebedau nguji deka meri bantu ngagai sida. Beri aja bantu ti diguna sida, taja pen nuan enda nemu sekalika sida udah besedia deka nitihka Jesus.

`Bacha Matthew 25:34–40. Nama mesej ka kitai ditu?`