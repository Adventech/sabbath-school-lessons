---
title:  Allah Taala ke Terus Enggau Kitai
date:   04/10/2023
---

Pengidup enggau pengawa Jesus nya meh pemandang ke pemadu besai. Dalam kandang tiga taun Allah Taala udah mandangka lebih mayuh agi pasal sapa Iya enggau nama misi Iya enti dibandingka enggau semua utai ke udah dikereja Iya ngena chara bukai dalam serak-serak ke dulu ari nya. “Kristus nya meh gamal Allah Taala ti enda ulih dipeda” ke pemadu manah, ke alai “semua personaliti Allah Taala udah gaga diau, . . . ti mai semua utai bebaik . . . ulih darah Kristus ti dituang ba kayu regang” (Kol. 1:15, 19, 20, NKJV). Dalam Kristus, perangai missionari Allah Taala udah dipandangka enggau penuh. Jesus Empu udah mandangka misi Iya, ku Iya, “Anak Mensia datai ngambika Iya ngiga lalu nyelamatka orang ke tesat” (Luke 19:10, NKJV).

`Bacha lalu peragamka reti John 3:16. Baka ni ku pengerindu enggau pengawa misi Allah Taala bekereja ditu dipeda nuan?`

Tungaka pengujung pengawa Iya lebuh Jesus datai ba minggu ti penudi dalam pengidup Iya, destini mensia ti penudi iya benung dipentaruhka. Pekara-pekara ke nyadi maya nya udah nyambung ekspektasi dulu suba ngagai pengadang dudi hari.

Sekumbang ngintu hari raya Paska—ti ngingatka sida ke udah dilepaska ari nyadi ulun di menua Ejip—Jesus Kristus, ti Allah Taala ti udah nyadi mensia, udah meri nyawa Diri kena ngelepaska kitai ari nyadi ulun dosa. Ku Rasul Paul nulis, “Allah Taala udah ngengkahka dosa kitai ba Iya ke enda bedosa [tauka lebih betul agi, ‘Allah Taala udah ngaga Iya ti enda bedosa nyadi dosa ka kitai’], ngambika dalam Iya kitai digaga lurus di mua Allah Taala [tauka lebih betul agi, ‘kitai nyadika pengelurus Allah Taala’]” (2 Kor. 5:21, NIV).

`Bacha Matthew 28:18–20. Nama semaya ke ditemu kitai dalam Pengasuh tauka Komisyen ke Besai nya? Baka ni iya meri penetap ati ngagai kitai lebuh kitai enggau ngereja pengawa misi Allah Taala?`

Pemati Kristus nya endang sebagi ari proses mai kitai bebaik enggau Allah Taala, ukai pengujung iya. Ulih pengangkat Iya, Jesus udah ngalahka pemati lalu nerima “semua kuasa di serega enggau di dunya” (Matt. 28:18, NKJV). Bepelasarka realiti tu, Iya pen ngasuh semua orang ke nitihka Iya ngambika ngaga murid di serata dunya, enggau jaku semaya ti pemadu besai: “Aku deka seruran enggau kita nyentuk ngagai pengujung dunya” (Matt. 28:20, NKJV, emphasis supplied).

`Baka ni ku semaya Jesus ti “deka seruran enggau nuan” tu udah dipeda nuan nyadi dalam pengidup nuan empu sekumbang nuan enggau orang ngereja misi Iya?`