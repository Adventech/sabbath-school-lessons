---
title:  Allah Taala ti Deka Datai Baru Ngambi Kitai
date:   05/10/2023
---

`Bacha John 14:1–3. Baka ni ku kaul iya ngagai berita pesan ungkup timpuh pengujung ke ditemu dalam Bup Kudus?`

Sekumbang Iya bekereja di dunya tu, siti ari semaya Kristus ke pemadu manah, iya nya pengadang ti bemulia, mandangka sekali agi pengingin ati Penengkebang ti deka diau enggau kitai belama-lama iya. Jesus meri penetap tu, “Aku deka pulai kitu baru, lalu mai kita ngagai Aku Empu, ngambika dia endur alai Aku, dia mega endur alai kita” (John 14:3, NIV).

Nitihka jaku rasul John, pengujung iya semaya nya deka nyadi nyata. “Aku lalu ninga nyawa ti inggar bejaku ari kerusi diraja nya, ‘Diatu Allah Taala deka diau enggau nembiak Iya! Iya deka diau enggau sida, lalu sida deka nyadika nembiak Iya, lalu Allah Taala Empu deka begulai enggau sida, lalu nyadi Allah Taala sida’” (P’dang. 21:3, NKJV).

“Pengawa nebus mensia deka tembu. Dini alai mayuh dosa, pengasih Allah Taala lebih mayuh agi. Dunya tu empu, ke diambu Sitan enggi iya, ukai semina deka ditebus tang deka diangkatka tinggi. . . . Ditu, ke alai Anak Allah Taala diau begulai enggau mensia; ke alai Raja mulia nya udah idup sereta natka pemerinsa sereta mati,—ditu, lebuh Iya deka ngaga semua utai nyadi baru, Allah Taala deka diau begulai enggau mensia   Lalu sekumbang jeman-jeman ke nadai pengabis, sekumbang sida ke udah

diselamatka nya idup dalam penampak Tuhan, sida deka muji Iya ketegal udah meri Pemeri Iya ti pemadu besai,—iya nya, Immanuel, ‘Allah Taala enggau kitai.’ ”—Ellen G. White, The Desire of Ages, p. 26.

Tu meh gambar Pengelepas ke pemadu manah dipeda kitai. Allah Taala ke bisi misi deka ngamatka pengingin Iya ti deka diau begulai enggau sida nembiak Iya belama-lama iya. Naka iya peluang ti pemadu manah kitai bisi bagi dalam realiti tu!

**Chabaran Tiap Minggu.** Sekumbang kuarter tu nuan deka dikangauka ngambika sengaja enggau ngereja misi Allah Taala. Tu meh peluang alai nuan tau meda sereta ngasaika Allah Taala ke bisi misi bekereja dalam pengidup nuan. Ambi meh peluang ari timpuh tu alai nuan numpuka runding nuan lalu besedia meh nuan deka bekunsika utai ke udah dipelajarka nuan ba kelas tiap minggu. Nambahka nya, Chabaran Minggu Tu deka meransang nuan ngambika lebih chakah agi ngambi bagi dalam misi Allah Taala.

`Chabaran: Besampi tiap hari ba minggu ti datai tu ngambika Allah Taala muka ati nuan ngambika nuan deka enggau ngereja misi Iya.`

`Chabaran Minggu Tu: Pilih nama siku orang dalam pengidup nuan ke bedau ditemu tauka dikelala nuan ngelama tu—jiran nuan, orang ke sama gawa enggau nuan, orang ke bejual di kedai tauka maket, driba bas, tukang sapu, dll. Berengkah besampika orang nya tiap hari.`