---
title:  Tambah Penemu
date:   06/10/2023
---

“Pelan pengelepas kitai nya ukai pelan runding dudi, siti pelan ke digaga sapengudah pengelabuh Adam. Tang iya nya meh ‘pemandang pasal misteri ti lama udah dilalaika dulu kelia’ Rome 16:25, R. V. . . . Iya ngayanka prinsip ke nyadi pelasar perintah Allah Taala ari jeman ti meruan belama iya. Ari pun iya, Allah Taala enggau Kristus endang nemu Sitan deka mungkir, lalu mensia deka labuh ketegal kuasa penipu ke mungkir. Ukai peneka Allah Taala ngambika dosa bisi, tang Iya ulih meda ari pun dosa deka bisi, lalu nyediaka siti atur dikena napi penusah ti jai nya lebuh iya nyadi. Empa pemesai penyayau Iya ke dunya tu, Tuhan besumpah deka meri Anak tunggal Iya, ‘ngambika genap iku orang ke arapka Iya enda mati tang bulih pengidup ti meruan belama iya.’ John 3:16.”—Ellen G. White, The Desire of Ages, p. 22.

“Kristus nadai madah ngagai bala murid Iya pengawa sida deka mudah aja. . . . Tang sida enda deka dilakka beperang kediri. Iya besemaya deka bisi enggau sida; lalu enti sida maju ke mua enggau pengarap, sida deka semampai dilindung terabai Allah Taala ti Pemadu Bekuasa . . . Selagi sida ngasika jaku Iya, lalu bekereja enggau Iya, sida enda mudah gagal. Bejalai ngagai semua bansa, ku Iya bejaku ngagai sida. Bejalai ngagai teluk dunya ke pemadu jauh, Aku deka bisi enggau kita dia mega. Bekereja enggau ati ke arap sereta kempang; laban nadai bisi maya ti deka datai ke alai aku deka ninggalka kita. Aku deka seruran enggau kita, nyaup kita ngereja tanggung-pengawa kita, ngiring-ngembing, ngibur kita, nguduska kita, ngintu kita, lalu meri kita pemujur ngenataika jaku ti deka narit orang ngagai serega.”—Ellen G. White, The Acts of the Apostles, p. 29.

**Tanya ti deka dipejuraika**:

`Perundingka nama reti jaku Allah Taala ke terubah ngagai mensia sapengudah mensia labuh nya ukai “Nama utai udah dikereja nuan?” tauka ”Nama kebuah nuan udah enda ngasika jaku Aku?” Tang jaku Tuhan ke terubah ngagai mensia iya nya, ”Dini alai nuan?” Baka ni ku pemendar tu meri pengibur ngagai ati kitai senentang tuju Allah Taala ka kitai enggau diri sebilik kitai?`

`Perundingka nama reti Allah Taala Empu, dalam Jesus Kristus, udah datai ngagai dunya tu ngambika nyelamatka kitai. Jesus datas regang nya meh pemandang ti pemadu besai ti nunjukka Allah Taala meh Tuhan misi/mission. Nama ti dipadahka tu ngagai kitai senentang perangai/karakter Iya?`

`Allah Taala ke empu misi tu. Nya alai, Iya deka nyikap sereta meri kuasa ngagai mensia ngambika ulih ngereja pengawa nya. Sambil ngingatka realiti tu, lebuh nuan betatika chabaran nginjil ngagai serata dunya tu, baka ni nuan deka napi runding enggau sikap ti ngumbai diri enda ‘layak’ nangkup pengawa nya, tauka ngembuan ati ke takut?`