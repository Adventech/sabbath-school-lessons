---
title:  Tuhan Allah Taala ke Datai Ngiga Kitai
date:   01/10/2023
---

Allah Taala udah nempa kitai nitihka gamal enggau rupa Iya. Iya udah meri kitai dunya ti chukup manah, lalu tuju Iya ngambika kitai ulih idup dalam kaul ti sempurna enggau Iya, iya nya kaul ti bepuakka sikap Iya ti pemadu berega: nya meh pengerindu. Tang ngambika pengerindu nya pengerindu ke amat, Allah Taala mega udah meri kitai siti pemeri ti berega amat: nya meh kuasa bebas milih [free will]—kebebasan milih ni jalai ti deka ditengah kitai. Sigi amat, Allah Taala udah meri jaku ajar ke chukup terang ngagai Adam seduai Awa senentang bahaya enggau konsekuensi ke nganu nyawa enti sida enda ngasi (P’kal. 2:16, 17). Tang, Sitan, ngalihka jaku tangkan Tuhan nya, madahka Awa tau makai buah penemu ke manah enggau ke jai nya, lalu nadai empas ke negatif deka nyadi ba iya. Lalu ku iya, utai ke amat deka nyadi iya nya, sida deka “nyadi sebaka enggau Allah Taala, nemu ngelala bida entara utai ti manah enggau utai ti jai” (P’kal. 3:5, NKJV). Nasit jai, Awa pen milih deka makai buah nya lalu meri iya ngagai Adam, iya ke ngaga pilih ke sama. Pengawa Allah Taala ke sempurna nya, diatu udah kamah laban dosa.

Maya nya pelan enggau tuju asal Allah Taala ungkup dunya ke baru udah digaga Iya nya pen berubah. Pengawa misi nyelamat, ke udah digaga Allah Taala “sebedau dunya tu digaga” (Epe. 1:4), diatu deka dipejalaika.

`Bacha Pemungkal 3:9–15. Nama leka jaku Allah Taala ke terubah ngagai Adam seduai Awa sapengudah seduai labuh lalu nama kebuah jaku nya bisi reti ke besai ari segi theologi nyentukka diatu?`

Tentu meh Tuhan nemu dini alai seduai iya. Laban ngasai takut, Adam seduai Awa nya ke perlu deka meda utai ti benung nyadi. Tang seduai mega perlu ditegur ngambika seduai meretika konsekuensi jai ti datai ari dosa seduai. Sitan mega perlu dialahka. Kena ngulihka nya, Allah Taala pen berengkah mantaika misi Iya: iya nya pelan kena nebus mensia (peda P’kal. 3:14, 15)—iya nya siti-iti aja pengadang kena “mai semua dunya bebaik enggau Iya Empu” (2 Kor. 5:19, NKJV).

Tang kitai enda tau enda meratika fakta tu, iya nya, sebedau Tuhan negur sida lalu meri jaku semaya deka bebaik, Allah Taala udah dulu datai lalu ngiga mensia ke udah labuh nya. Taja pen situasi baka ti nadai ulih diputarka agi, Allah Taala mantaika dua iti isu dalam jaku tanya iya ngagai Adam: iya nya keadaan kitai ke udah labuh enggau gaya pengawa misi Iya. Kitai udah lenyau lalu beguna amat deka diselamatka. Tuhan meh ti tetemuka kitai ke udah lenyau nya lalu mutus ati deka nyelamatka kitai lalu deka bisi enggau kitai.

`Dalam sejarah ari terubah kelia, Allah Taala terus nanya, “Dini alai nuan?” Dalam pengalaman nuan empu, nama reti tu ba nuan, lalu baka ni nuan udah nyaut Iya?`