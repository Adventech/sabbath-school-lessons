---
title:  Allah Taala ke Nyadi Siku Enggau Kitai
date:   03/10/2023
---

Penyanggup Lama mandangka baka ni Allah Taala berengkah bejalaika pelan Iya nengah seraban mensia ke patut mandangka perangai enggau tuju Iya ngagai dunya tu. Semua utai ti dikereja Allah Taala endang nitihka strategi pengawa misi iya. Nengah nabi Isaiah, Allah Taala madah: “Aku siku aja nyadika Allah Taala kita lalu nadai orang sebaka enggau Aku. Kenyau ari pun kelia, Aku udah madahka utai ti deka nyadi. Dulu kelia Aku udah madahka utai ti deka nyadi. Aku madahka pelan Aku endang enda nemu lebu, lalu madahka Diri deka ngereja semua utai ti deka dikereja Aku” (Isa. 46:9, 10, NASB). Tang dalam Penyanggup Baru, pengingin Allah Taala ti deka begulai enggau mensia ngambi siti dimensi ke baru. Nengah Kristus ti ada nyadi mensia, jaku ti semina semaya aja ba Kebun Eden (P’kal. 3:15) diatu nyadi nyata.

`Bacha jerita ti madahka pasal pengada Jesus dalam Matthew 1:18-23. Nama utai ke besai reti ti dipadahka jerita tu ngagai kitai pasal Allah Taala?`

“Allah Taala enggau kitai.” Immanuel. Dulu kelia Allah Taala diau begulai enggau sida nembiak Iya dalam kaaba, lalu diatu Iya diau begulai enggau sida dalam Jesus ari Nasaret. Iya ke bendar, enggau pengada Jesus nya, Allah Taala nunjukka enggau jalai ti terang pengingin Iya ti deka terus diau begulai enggau kitai dalam gaya enggau misi Iya: iya nya, Anak Allah Taala nya endang mensia ke sepenuh iya sereta mega petara ke sepenuh iya, lalu Iya Empu madah, “Aku tu meh jalai, pemendar, enggau pengidup. Nadai orang ulih datai ngagai Apai enti enda nengah Aku” (John 14:6, NKJV).

`Bacha John 1:14-18. Nama utai ulih dipelajarka kitai ari Kristus ti nyadi mensia senentang misi Allah Taala ngagai kitai?`

Allah Taala terus bejalaika misi Iya, lalu udah nya, nengah Jesus Kristus, Iya nyengenda dalam tubuh diau begulai enggau sida nembiak Iya. “Iya ti Anak Tunggal, ti datai ari Apai, penuh pengasih enggau pemendar” (John 1:14, NIV), ngamatka nubuatan Penyanggup Lama lalu, nitihka pelan Allah Taala, Iya nyadi siku enggau kitai, Allah Taala dalam dagin mensia. Allah Taala ti bempu misi terus bekereja ngulihka tuju Iya.

`Uji perundingka nama reti pengerindu Allah Taala besai amat ka kitai dataika iya sanggup datai ngagai kitai lalu nyadi mensia baka kitai. Baka ni kitai patut respon tauka malas pengerindu nya, lebih agi ari segi misi kitai ngagai orang bukai?`