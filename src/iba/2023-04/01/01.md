---
title:  'Misi Allah Taala Ngagai Kitai: Bagi 1'
date:   30/09/2023
---

### Bacha ka Pelajar Minggu Tu
P’kal. 3:9–15; P’kal. 28:15; P’sut. 29:43, 45; Matt.1:18–23; John 1:14–18; John 3:16; John 14:1–3.

> <p>Ayat Dikingat</p>
> “Tang TUHAN Allah Taala ngangauka lelaki nya, ku Iya, ‘Dini alai nuan?’” (Pemungkal 3:9, NKJV).

Pun penatai Misi enggau tuju iya semina ditemu dalam Allah Taala aja. Misi tu enda bepun ari kangau ngagai Abram (P’kal. 12:1–4) tauka Pemansut ari Ejip (P’sut. 12:31–42). Ukai mega iya bepun ba Jesus Kristus lebuh Iya di dunya tu (Matt. 1:18–25) tauka ba pejalai Paul ke nginjil (Surat Kereja Rasul 3:4–14:26). Misi tu berengkah enggau Allah Taala Empu, lebuh Iya nempa universe tu lalu udah nya nempa mensia (P’kal. 1:26, 27).

Dalam Bup Kudus, kitai meda Allah Taala endang sengaja datai ngagai mensia laban Iya lelengau deka begulai enggau sida nembiak Iya. Endang ari pun, Iya numbuhka kaul enggau Adam seduai Awa. Taja pen dosa udah masuk ke dunya tu, Iya terus bejalaika misi Iya, tang sekali tu tuju Iya deka ngaga baru kaul Iya enggau mensia. Pengujung iya ila, misi Allah Taala deka tembu dikereja (Pemandang 21–22), nya meh kebuah kitai patut teperansang ati dalam pengawa meritaka injil ti meruan belama iya ngagai dunya tu (P’dang. 14:6, 7).

Nya alai sebarang pengawa misi tauka nginjil, mesti bepelasarka kaul enggau Allah Taala Penengkebang sereta pemereti ati ke betul pasal perangai enggau misi Iya. Tang sebedau kitai meretika misi Allah Taala, kitai enda tau enda dulu mereti lebih dalam agi pasal Allah Taala ti empu misi nya.

_*Pelajarka pelajar minggu tu kena nyediaka Sabat, October 7._