---
title:  Allah Taala ke Lelengau Deka Bisi Enggau Kitai
date:   02/10/2023
---

`Bacha Pemungkal 17:7, Pemungkal 26:3, enggau Pemungkal 28:15. Nama batang fokus semaya Allah Taala ngagai Abraham sereta enggau peturun iya dalam ayat-ayat nya?`

Dalam jerita Penyanggup Lama, Allah Taala terus bekereja nitihka gaya pengawa misionari Iya dikena ngulihka tuju Iya. Ngambika chunto, udah lepas Bah Besai nya orang Babel setuju deka begumpul ba siti tempat lalu nirika menara ke tinggi datai di langit din. Allah Taala ngetuka pengawa sida, nyarutka jaku sida enggau tuju deka ngasuh sida ngachir di sereta dunya (P’kal. 11:1–9). Udah nya Iya ngerembaika agi misi iya, ngangauka Abram (iya ke nyadi Abraham udah nya) ngambika iya nyadi alur berekat Iya ngagai serata dunya (P’kal. 12:1–3). Mayuh semaya Allah Taala ngagai Abraham enggau peturun iya, tang siti nyulut ari semua. Suah Allah Taala madah ngagai sida: “Aku deka nyadi Allah Taala nuan,” “Aku deka begulai enggau nuan.” “Aku seruran enggau nuan” (peda P’kal. 17:7, 8; P’kal. 26:3, NKJV; P’kal. 28:15, NKJV).

Sejarah terus bejalai, lalu Josep pen terengkah di menua Ejip, ke alai iya nyadi kereban ti dikena nyelamatka sida nembiak Tuhan. Dalam setiap singkang pengalaman Josep—nyengkaum maya ke pemadu pedis dalam pengidup iya pen—Bup Kudus madah “Tuhan bisi enggau iya” (P’kal. 39:2, 21, 23). Beberapa serak udah nya, kena ngamatka misi Iya, Allah Taala ngirumka Moses ngagai raja Pharaoh nyadika pengelepas ka nembiak Iya ari nyadi ulun orang Ejip. Lebuh ke ngelantik Moses, Allah Taala madah ngagai iya: “Aku deka meruan enggau nuan” (P’sut. 3:12, NKJV). Beulang-kali, Yahweh netapka pengingin ati Iya ti deka diau begulai enggau sida nembiak Iya.

Bacha Pemansut 29:43,45. Nama siti ari batang tuju bisi rumah kaaba Penyanggup Lama nya? Allah Taala mutus ati deka begulai enggau sida nembiak Iya ngena chara ke lain agi. Iya netapka ngagai Moses pengingin ati Iya ti deka diau begulai enggau sida nembiak Israel dalam nirika rumah sembiang tauka kaaba sereta sengaja numbuhka siti sistem ti deka nunjuk ngagai batang perengka dalam misi Iya: iya nya, Jesus Kristus. “Piring korban, enggau sistem imam orang Judah, ditumbuhka dikena nyempamaka pemati Kristus enggau pengawa Iya ke nyadi pengentara. Semua upacara dalam kaaba nya nadai bisi reti, lalu nadai bisi nilai, enti iya nadai bekait enggau Kristus.”—Ellen G. White, The Advent Review and Herald of the Sabbath, December 17, 1872.

`Baka ni jalai nuan ulih ngasaika Tuhan bisi dalam pengidup nuan?`