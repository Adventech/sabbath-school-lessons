---
title:  Ngiga Orang Mayuh
date:   11/12/2023
---

Taja pen bisi mayuh chabaran, di luar enggau di dalam, Jesus ngangauka kitai bekereja dalam misi Iya ngagai bandar-bandar.

`Bacha Matthew 9:35–38. Nama ke diajar tu ngagai kitai pasal misi kitai ngagai orang mayuh, di sebarang alai sida ditemu?`

Jesus selalu sinu sereta kasihka orang mayuh, baka ke ditemu ba bandar. Luke 19:41 nusi baka ni Jesus nyabak ka Jerusalem. Kitai enda ulih nyagam penalam penyayau Jesus ka bala anak Iya, nyengkaum orang mayuh ke “nadai bemua” ke diau di bandar-bandar. Tu meh kebuah dalam Matthew 9:38 Jesus ngasuh kitai besampi, ngambika niat enggau ati kitai tau nyadi baka enggi Iya.

`Bacha Matthew 4:23–25. Lebuh Jesus belabuh ngereja pengawa injil Iya, ari ni orang mayuh nya datai?`

Dalam Matthew 4:25, orang mayuh ke nitihka Jesus nya datai ari Galili, ari sepuluh bandar-nengeri di Dekapolis adapka timur; ari Jerusalem; enggau ari Judea adapka selatan. Kelimpah ari Samaria, kawasan menua ni ke nadai disebut? Kawasan tebing tasik Tire enggau Sidon, di menua Ponesia, ba tebing Tasik Mediteranean enggau utara-barat Galili. Ditu kitai meda kebuah alai Jesus mai bala murid iya ngagai kawasan tu! Pejalai ngagai kawasan Tire enggau Sidon tu meh siti ari pejalai nginjil ti ngelangkah budaya.

“Udah ke besatup enggau orang Parisi, Jesus nyurutka diri ari Kapernaum, lalu meraka Galili, mansang ngagai kawasan bebukit ba entara menua enggau Ponesia. Malik adapka barat, kitai ulih meda, ba lebak dibaruh din, bandar lama Tire enggau Sidon, ke penuh enggau kuil orang kapir, rumah-rumah istana ke besai enggau bangunan dagang, enggau pengkalan kapal ke penuh laban kapal.”—Ellen G. White, The Desire of Ages, p. 399.

`Baka ni ku kitai deka nyaup orang meda berapa sia-sia aja “rumah-rumah istana ke besai enggau bangunan dagang” sida, lalu nama kebuah sida begunaka Jesus?`