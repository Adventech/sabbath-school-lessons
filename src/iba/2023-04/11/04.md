---
title:  Di Tire enggau Sidon
date:   12/12/2023
---

Bala pakar Bup Kudus madahka Injil Matthew tu ditulis ungkup orang bansa Judah, lalu Injil Mark ditulis ungkup bansa bukai. Manah kitai ngingatka bida tauka lebas tu sebedau kitai belajarka tauka mansik bup Injil.

`Bacha Matthew 15:22–28 enggau Mark 7:24–30. Nama bida ti dipeda nuan senentang penerang pasal indu nya?`

Peratika baka ni Matthew nyebut bansa indai orang tu: orang Kanaan. Nyadi Mark, ari iring Roh Kudus, meri penerang tambah pasal indu nya lalu nyebut iya tu “orang bansa Gerika” tauka “bansa bukai” lalu ditambahka iya penerang bukai: “asal ari menua Poenisia, di menua Siria”—semina sekali tu aja jaku tu dikena dalam Bup Kudus.

Perundingka baka ni jerita dalam Matthew 15 tu ngempaska raban peninga ke dituju iya enggau latarbelakang enggau perening dunya sida. Bala peninga Matthew deka meda indai tu baka siku indu kapir ke baruh pengidup. Tu datai ari pengalaman sejarah orang Judah enggau orang Kanaan ke nyembah engkeramba ke ngamalka gaya pengidup ke jai ke lama udah nyadi batu sangkut ngagai orang Israel. Nyentukka bala murid Kristus pen nadai nyangka indu tu bisi pengarap lalu bisi bagi dalam perintah Allah Taala!

Dalam Mark 7, bala peninga Mark ke orang bansa bukai deka bisi respons ke lain ari bala peninga Matthew. Orang bansa bukai nya nadai bisi pengalaman enggau orang Kanaan baka enggi sida Judah. Sida bansa bukai nya deka meda indu nya sama baka sida, “orang bansa Gerika, asal ari menua Poenisia, di menua Siria.” (NKJV). Jesus udah ngeraika siku ari bansa sida! Ungkup orang bansa bukai, indu tu dianggap baka siku indai ke dikerinduka, ti irauka nasit anak indu iya lalu dekaka Jesus ngeraika iya, enda ngira peturun tauka bansa iya.

“Kristus enda tikala nya nyaut peminta indu nya. Iya ngelayan indu bansa bukai ke dikejika orang Judah tu baka chara orang Judah deka ngelayan iya. Iya ngereja baka nya ngambika bala murid Iya deka meda chara orang Judah ke nadai ati perut, ke chelap, dalam chara Iya ngelayan indu nya, sereta enggau chara pengasih ti kedeka Iya dikereja sida dalam kes baka tu, baka ti ditunjukka Iya lebuh meri iya utai ti dipinta iya.”—Ellen G. White, The Desire of Ages, p. 400.

`Bacha 1 John 2:2. Nama ti dipadahka ayat tu ngagai kitai pasal baka ni kitai semua bela sama aja ba mua Allah Taala?`