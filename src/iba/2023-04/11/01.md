---
title:  'Misi Ngagai Orang ke Bedau Dijingkau: Bagi 2'
date:   09/12/2023
---

### Bacha ka Pelajar Minggu Tu
1 Raja 11:1–6; Matt. 4:23–25; Matt. 15:22–28; Mark 7:24–30; Kereja Rasul 10:34, 35; Matt. 8:10.

> <p>Ayat Dikingatka</p>
> “Jesus lalu nyaut iya, ‘Endu, besai pengarap nuan! Utai ti dikedekaka nuan, deka nyadi.’ Anak indu iya lalu gerai tekala nya” (Matthew 15:28, NKJV).

Endang ari pun iya, Allah Taala ti penuh pengerindu nya ngiga bala anak Iya ke udah lenyau (P’kal. 3:9); lalu, nyentuk ngagai maya kitai diatu, Allah Taala ti penuh pengerindu ti sama nya mengkang ngiga orang ke lenyau (peda P’dang. 14:6–12), nyengkaum sida ke lenyau dalam bandar-bandar. Ba taun 2018, Gerempung Bansa [United Nations] naburka asil pansik sida ti pemadu baru, ti madahka 55 percent populasi dunya tu diau di bandar, lalu pemayuh nya deka betambah (enti timpuh bedau abis) ngagai 68 percent datai ba taun 2050. Kitai nadai pilihan: kitai mesti nginjil ngagai mensia ke diau di bandar-bandar.

Taja pia, mayuh ari umat Tuhan nyadi baka Jonah lebuh Tuhan ngangauka iya nginjil ngagai siti bandar: nama-nama pen kedalih iya, sida ngelarika diri ari tugas nya. “Laban semua utai ti udah ditulis dulu kelia endang ditulis kena ngajar kitai, ngambika ulih pengeliat ati kitai enggau ulih peransang ari Bup Kudus, kitai bisi pengadang” (Rom. 15:4, NKJV). Tu nyengkaum utai ti udah ditulis pasal Jonah.

Lebuh Jesus di dunya kelia, Iya ukai semina nginjil ngagai orang ke diau di bandar orang Israel tang mega ngagai orang di menua bukai; reti nya, ngagai orang ke ari luar bansa Judah ke udah dipilih.

Minggu tu kitai deka mansik jerita Bup Kudus ke nusi pengawa misi Kristus ngagai nengeri Tire enggau Sidon lalu ngambi pelajar ari nya ke tau dikena kitai dalam pengidup kitai diatu.

_*Pelajarka pelajar minggu tu kena nyediaka Sabat, December 16._