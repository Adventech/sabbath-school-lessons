---
title:  Misi Ngagai Menua Kilah Kin
date:   10/12/2023
---

Kitai macha pasal Jesus ke mai bala murid iya angkat ari Genasaret (Matt. 14:34) “lalu mupuk ngagai menua semak nengeri Tire enggau Sidon” (Matt. 15:21, NKJV). Nama kebuah Iya mai sida angkat ari Galili lalu tama ngagai menua orang kapir? Iya nguluka bala murid iya bejalai ngagai entara menua enggau orang bansa bukai tu ngambika sida ulih belajarka utai, ba lokasi dia, ke enda ulih dipelajarka sida enggau mudah di Galili. Iya deka ngajar bala murid Iya pelajar ke deka nyediaka sida bejalaika pengawa sida nginjil ngagai semua raban bansa, nyengkaum orang ke diau di bandar-bandar.

`Bacha Pengulu 3:1–6, 1 Raja 5:1–12, enggau 1 Raja 11:1–6. Baka ni ku ayat-ayat tu nyaup kitai meretika agi pasal latarbelakang bandar-bandar nya?`

Ari Pengulu 3:1–6, kitai meda Tuhan nguna orang kelia nya kena ngetis pengarap orang Israel. Tang nasit enda manah, umat Tuhan gagal dalam tis tu mega, laban sekali tu: “Sida jadi enggau bansa orang nya, lalu nyembah petara sida” (Pengulu 3:6, NKJV). Nya alai, endang ari terubah iya, orang kapir dia udah nyadi batu sangkut ngagai orang Israel.

Dalam 1 Raja 5:1–11, kitai ulih meda kaul ti rapat entara orang Sidon enggau orang Hebrew. Taja pen ba segi kaul ekonomi seduai sama beruntung, tang orang Hebrew suah agi terunda-runda kena rampit adat orang kapir enggau penyembah engkeramba sida.

Satu Raja 11:1–6 nunjukka berapa negatif pengaruh nya nyadi pengujung iya: Raja Solomon ngambi anak raja Sidon ke bini iya, lalu indu nya mai iya limpang ari Tuhan. “Iya [Solomon] nyembah Astarte, petara indu orang Sidon, enggau Molek, petara orang Amon” (1 Raja 11:5, NKJV).

Nya alai, taja pen baka nya sejarah orang kapir enggau penyembah engkeramba sida, enggau pengaruh sida ke negatif ba bansa ke udah dipilih nya, agi ga Jesus mai bala murid Iya ngagai menua nya. Ngena chara tu Jesus nyepuh sida dalam pengawa misi entara adat budaya dalam bandar, negur sikap sida ke bepilih bansa, lalu meri chuan ungkup sida penitih Iya dalam ngereja misi ngagai semua bengkah budaya enggau bansa.

Bala penginjil Advenist ti bekereja di bandar betapi enggau mayuh macham chabaran, sekeda nya nyengkaum hal pengerai enggau rampa menua. Iya ke bukai nya nyengkaum belanja pengidup ke tinggi, bebagi bansa, bekeraska penemu diri, nasionalisma, ngekang kebebasan beragama enggau bejaku. Taja pen utai baka tu mayuh ngempang jalai, kitai enda tau enda nginjil ba bandar.

`Nama ke ulih dikereja nuan kena nyaup sida ke bekereja nginjil ba bandar?`