---
title:  Tambah Penemu
date:   15/12/2023
---

“Entara sida ke digelar orang Judah kapir bisi orang ke mereti agi ka nubuatan Bup Kudus senentang Mesias enti dibandingka enggau bala pengajar orang Israel. Bisi sida nya ke ngarapka penatai Iya ti deka ngelepaska sida ari dosa. Bala penyanding penemu nguji deka mansik misteri ekonomi orang Hebrew. Tang penemu orang Judah ke bingking sereta bechiping udah nagang pengerembai penampak.”—Ellen G. White, The Desire of Ages, p. 33.

“Tuhan Jesus, Juruselamat ke gagah, udah mati ungkup sida nya mega. Iya ulih ngerak ati sida ari sikap ti enda peduli, ngerak sida ngambika sinu, Iya ngelemika ati sida, Iya ulih mandangka ngagai sida pemanah enggau kuasa pemendar. Allah Taala nya meh Raja pengereja pengawa, lalu ukai mensia ke nemu abis; taja pia Iya ngangauka mensia ngambika nyadi ejen ke ulih dikena Iya mancharka penampak ngagai orang ke diau dalam petang. Allah Taala ngembuan batu intan, batu berega dalam semua gerija, lalu kitai enda patut sebarang bejai dunya ke ngambu diri bepengarap, tang enggau ati ti baruh sereta penuh pengerindu, kitai patut madah ngagai semua pasal pemendar ti bisi dalam Jesus. Awakka mensia meda pengarap enggau penaluk, awakka sida meda perangai ti baka enggi Kristus, lalu sida deka tetarit ngagai pemendar Sida patut ngangkatka Jesus, Penebus dunya tu; sida patut ngangkatka jaku pengidup.”—Ellen G. White, The Advent Review and Sabbath Herald, January 17, 1893.

**Tanya ti deka dipejuraika**:

`Nama sekeda utai ti diguna kemaya tu ba kawasan endur nuan diau iya ke ulih meri kita enggau gerija kita peluang kena nyingkau mensia ke bedau nemu pemendar ke ditemu kitai?`

`Peratika baru jaku Ellen G. White datas tadi pasal pengarap bukai: “Allah Taala ngembuan batu intan, batu berega dalam semua gerija, lalu kitai enda patut sebarang bejai dunya ke ngambu diri bepengarap.” Enggau jaku bukai, baka ni ku kitai ulih nunjukka ngagai orang penyalah jalai sida tang dalam timpuh ke sama enda ngemaruhka sida?`

`“Tang lebuh Anak Mensia datai, kati Iya deka tetemuka orang ke arap di dunya tu?” (Luke 18:8, NKJV). Nama reti jaku tanya Jesus tu, kini? Nama bida entara pengarap enggau batang ajar pengarap? Nama kebuah orang ke ngembuan ajar pengarap ke betul tau ditemu nadai bisi pengarap lebuh Jesus datai baru ila?`