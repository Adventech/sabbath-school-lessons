---
title:  “Buru Indu Nya!”
date:   13/12/2023
---

Dalam bandar-bandar ke bedau dijingkau, mayuh amat orang ke inginka pengadang. Maya Jesus di dunya kelia, nama ti nagang sida nembiak Tuhan ari mai pengadang pasal Mesias nya ngagai bandar orang bukai baka Tire enggau Sidon? Nasionalisma, penyumbung, enggau runding sangka udah nutup mata sida nembiak Tuhan ari peluang meda orang ke diau dampih sida mega inginka pengadang ti udah ditusi nubuatan pasal Penatai ti Keterubah nya. Kemaya hari tu dalam bandar-bandar, mayuh amat raban orang dia ti dikadeka Jesus Kristus bala nembiak Iya bekunsika “pengadang ti beberekat” pasal Penatai ti Kedua Kali (Titus 2:13). Lalu sama baka Jesus ke enda ngira peturun tauka bansa sida, kitai mega enda patut.

`Bacha Kereja Rasul Acts 10:9–16, 28, 34, 35. Baka ni ku kitai deka nyimpulka pelajar ti diajar Roh Kudus ditu?`

Lebuh ke nganti merarau tengah hari nya, Peter diberi siti genera ke endur iya meda siti utai baka kain besai ke diulurka ari langit penuh enggau semua macham jelu enggau burung ke enda beresi. Dalam genera nya, tiga kali iya diasuh angkat lalu ngempa jelu dia. Ngena genera tu Allah Taala negur Peter senentang penyumbung iya ba agama ngelaban orang bansa bukai. Pengujung iya baru Peter meretika pemendar tu: “Peter lalu belabuh bejaku ngagai sida: ‘Aku nemu Allah Taala endang amat enda bepilih mata, tang dalam semua bansa, barang sapa nangika Iya, lalu ngereja utai ti ngena sigi dikerinduka Iya’” (Kereja Rasul 10:34, 35, NKJV).

Udah kitai nemu latarbelakang tu, aram kitai nyagam jerita tu ngulihka pelajar ari Tire enggau Sidon. Peratika baru randau Jesus enggau indai nya. Nama pelajar ke dipelajarka sida murid ari pejalai sida tu ke bisi bekaul enggau genera Peter? Baka ni ku kitai ulih ngena tu dalam pengidup kitai diatu sereta ngagai kangau Jesus ba timpuh pengujung dunya tu ti minta kitai bejalaika misi ngagai bandar-bandar? Nama runding kitai ke salah sangka ke nagang kitai meda penyuntuk tauka utai ti diguna orang ke diau di bandar? Nama peluang ke udah diberi Allah Taala ngagai kitai di bandar—kena ngerembaika pemereti kitai senentang pengawa misi, lalu enggau penyiru nyakal runding ti bepilih mata, bebagi bansa, sereta sumbung pengarap?

Enggau sabar Jesus ngajar bala murid iya, laban sida bedau mereti enggau penuh ka pelan keselamatan besai Allah Taala endang ungkup semua mensia, lalu ukai semina ungkup siti raban bansa aja. Roh Kudus ulih nyaup kitai muai runding salah sangka enggau bepilih mata ngambika kitai ulih nembuka misi kitai ngagai bandar-bandar kitai.

`Bacha Galatia 2:11–13. Nama ti diajar tu ngagai kitai pasal berapa pedis kitai deka ngikis runding salah sangka enggau bepilih mata ke lama udah diajar ngagai kitai kenyau ari mit?`