---
title:  'Dunya tu: Endur Bejalaika Misi'
date:   12/10/2023
---

`Bacha Pemandang 7:9, 10. Nama jaku ayat tu pasal rampa tauka skop besai pengawa tauka misi Allah Taala?`

Pelajar minggu tu endang sengaja bejuraika dua iti ayat misi ke penting amat ke bejaku senentang pengawa ngaga murid dalam Komisyen Besai nya enggau berita ari injil ti kekal nya. Iya ke narit ati kitai ditu, iya nya kedua dua ayat nya sama nguna siti poin ti ngaul iya enggau pangan diri: iya nya “dini endur” bejalaika misi nya. Ku ayat-ayat nya: “Nya alai, bejalai kita ngagai semua bansa lalu gaga sida nyadi murid Aku” (Matt. 28:19, NKJV), “ngagai orang ke diau di dunya, ngagai semua bansa, raban bansa, jaku enggau menua” (P’dang. 14:6, NKJV, emphasis supplied).

Reti nya, berita manah pasal Kristus tu deka ditusi ngagai semua kelas mensia, semua bansa, semua raban, semua bengkah jaku, enggau semua mensia. Pengaruh Injil tu deka nyerakupka genap iku orang ke arap nyadi siti raban diri menyadi. Kitai bisi semina siti aja teladan ti patut dititihka, iya nya, Kristus. Enti kitai nerima pemendar ke bisi dalam Jesus, anggap jai enggau runding kepapas entara bansa deka lenyau magang, lalu roh pemendar deka nyerakupka ati kitai nyadi siti.

Lebuh Jesus madah, “Kita deka nyadi saksi Aku” (Surat Kereja Rasul 1:8, NRSV), bisi tiga bengkah kawasan dalam runding Iya: Kawasan 1: “Kita deka nyadi saksi Aku di Jerusalem.” Maya nya kelia, bala murid Iya sigi dampih ngagai Jerusalem. Nya alai, reti jaku Jesus nya, iya nya, “Berengkah bekunsika penelaba kita enggau Allah Taala ngagai orang ke diau dampih enggau kita.” Misi berengkah di rumah, ba ruang bilik diri, ba orang ke diau dampih kitai, enggau ngagai bala kaban tauka kawan kitai. Tu meh endur bejalaika misi kitai keterubah iya.

Kawasan 2: udah nya Iya nyambung: “di serata menua Judea enggau Samaria.” Misi kitai mungkur sida ke semak ngagai kitai tang jauh ga ari kitai. Sida ke dalam raban tu meh sida ke sama bansa jaku enggau kitai—sida ke sama adat budaya, tang enda bekunsika gaya tauka jalai pengidup enggau kitai. Tu meh endur misi kitai ke ngejang agi.

Kawasan 3: Ngilah nya, Jesus madah, “ngagai ujung dunya” (NKJV). Misi Allah Taala tu ngangauka kitai nyapai mensia ari semua endur, semua bansa, semua raban mensia, semua leman jaku, enggau adat budaya. Tu meh endur bejalaika misi kitai ke pemadu iya.

`Chabaran: Besampi tiap hari ka komuniti ke alai nuan diau. Bisi kebuah Allah Taala udah ngengkah nuan dia.`

`Chabaran Minggu Tu: Pansik ‘demografi’ genturung endur nuan diau (bansa orang ke diau ngelingi nuan)—nama bansa etnik enggau pengarap sida, tuai, biak, miskin, kaya, bansa jaku sida, enggau pekara bukai. Besampi minta Allah Taala nunjukka ngagai nuan baka ni nuan ulih nyadi saluran pengerindu Iya ngagai sida.`