---
title:  Tambah Penemu
date:   13/10/2023
---

Nyadika saksi ngagai semua bansa. “Jaku Jesus ti madah, ‘Kita meh penampak dunya,’ nunjukka Iya udah nyerahka misi sedunya Iya ngagai penitih Iya. Baka panchar panas ke manchar ngagai teluk dunya ke pemadu jauh, baka nya mega Allah Taala dekaka penampak ari Injil Iya manchar ngagai genap iku mensia di dunya tu. Enti gerija Kristus ngamatka tuju Tuhan tu, dia deh penampak deka manchar ngagai semua orang ke diau dalam petang sereta diau dibaruh ayuk pemati; ari ke begelumu enggau pangan diri lalu nyeliahka tanggung pengawa ngesan regang, bala anggota gerija patut ngachirka diri di serata menua, ngasuh penampak Kristus bepanchar ari sida, bekereja baka Iya udah bekereja deka nyelamatka mensia, lalu ‘injil perintah tu’ deka enggau jampat disadung ngagai semua dunya.

“Ari semua dunya bisi didinga kangau orang Masadonia, ‘Datai kitu, saup meh kami.’ Allah Taala udah muka menua ba mua kitai. Bala melikat serega endang bekereja sama enggau mensia. Tuhan bejalai ba mua kitai, lalu kuasa Tuhan nyereta pengawa ti dikereja mensia. Amat buta meh mata orang ke enda meda Tuhan bekereja, lalu amat bengal meh pending orang ke enda ninga kangau Pengibun bedus ke bendar ngagai bedus Iya. Bisi sekeda orang udah ninga kangau Allah Taala lalu nyaut. Awakka genap ati ke tuchi nyaut diatu, lalu bejalai nyibarka berita injil ke meri pengidup. Enti sida ke lelaki enggau sida ke indu enggau baruh ati sereta taluk deka nyanggup pengawa ke udah diagih sereta diberi Tuhan ngagai sida nya, kuasa Tuhan dipeda ngubah ati mayuh mensia ngagai pemendar. Asil pengawa sida deka nyadi pemadu badas.”—Ellen G. White, The Advent Review and Sabbath Herald, November 14, 1912.

**Tanya ti deka dipejuraika**:

`Pemanah nama gerija enggau pengasi pengaruh’ iya ba siti-siti komuniti deka bepanggai ba naka ni kitai—ke tubuh Kristus tu—neladanka dalam pengidup kitai empu pengerindu Allah Taala ti ngamatka misi Iya. Baka ni ku nuan empu, nyaut tauka respon ngagai chabaran tu?`

`Dalam runding nuan, baka ni ku runding tauka penemu orang ke ukai Adventist ngelingi nuan pasal gerija nuan? Baka ni nuan nemu nya? Enti runding tauka anggap orang nya positif/manah, nama ke ulih dikereja nuan kena nambahka iya manah agi? Enti iya negatif/enda manah, nama ke ulih dikereja nuan kena ngubah iya?`

`Nama kebuah ngengkah “injil ti kekal’ nya ba puak misi kitai ngagai dunya tu beguna amat? Nama agi pengadang besai ke bukai ke ulih diberi kitai ngagai sebarang orang di sebarang alai, ke enda bepuakka pengadang besai ke dikembuan kitai ketegal injil, iya nya berita manah pasal utai ti udah dikereja Jesus ka kitai datas regang nya?`