---
title:  'Umat Allah Taala: Nyadika Saluran Misi'
date:   11/10/2023
---

Dalam semua sejarah, Allah Taala semampai bisi raban mensia ke taluk mandangka perangai Iya, lalu ngasika Iya, lalu nitihka tuju Iya. Umat Allah Taala tu meh sida ke udah dikangauka lalu udah nerima panggilan Iya awakka enggau bempu pengasih Iya. Semua sida nya endang udah—lalu terus nyadi—kereban ti dikena Allah Taala ngemenuhka misi Iya.

`Bacha Pemungkal 12:1–3 enggau Ulang Adat 7:6, 11, 12. Nama tuju asal Allah Taala ungkup umat Iya dalam Penyanggup Lama?`

Sempekat Allah Taala enggau Abraham enggau peturun iya endang bisi tuju ti spesifik. Sida udah dikangauka, ditempa, sereta dikomisyen ngambika nyadi ejen ti bejalaika misi Allah Taala—nyadika saluran berekat Iya ngagai semua bansa (banding enggau Ulang Adat 28:10, Isa. 49:6). Taja pia, sida udah dipilih dalam sengkerung kaul sempekat enggau Allah Taala, bepelasarka syarat pengarap enggau pengasi sida (P’dang. 22:16–18; P’sut. 19:5, 6; Ul. Adat 28:1, 2; 2 Bansa Israel 7:14). Nyadi proses tu, ke alai sida dikarapka narit orang bansa bukai ngagai Israel, endang “strategi mission” Allah Taala dalam Penyanggup Lama.

Misi Allah Taala diteruska dalam Penyanggup Baru. Tuhan Juruselamat ke baru udah angkat nya diatu ngelancharka “strategi mission” ke digaga baru (peda Matt. 28:18–20, Surat Rasul 1:8) ke alai sida murid Kristus—ke nyadi kaban gerija—bejalai keluar ngereja pengawa misi Iya ngagai semua dunya, lalu ukai baka orang Israel kelia, nganti dunya datai ngagai sida. Mission ukai bepun ari gerija. Tang, ke bendar, gerija bisi laban Allah Taala bisi misi ti deka dikereja Iya lalu Iya nguna gerija Iya ngereja pengawa misi nya.

Tang taja pia, jaku tanya tu mengkang bisi: Nama meh misi gerija neh? Kati misi nya sama enggau enggi Iya ke udah ngangauka gerija nya bisi: “Laban Anak Mensia datai ngambika Iya ngiga lalu nyelamatka orang ke tesat [lenyau].” (Luke 19:10, NIV). Taja pen nadai siku kitai dalam gerija ulih nyelamatka sebarang orang, kitai ulih sereta mesti nunjukka ka orang ngagai Iya Siku aja ke ulih nyelamatka, iya nya Jesus Kristus.

“Misi gerija Kristus nya meh nyelamatka orang bedosa ke nuju pemati. Misi sida iya nya nusi ngagai mensia pasal pengerindu Allah Taala lalu enggau kuasa pengerindu nya mai sida ngagai Kristus.”—Ellen G. White, Testimonies for the Church, vol. 3, p. 381. Naka naka iya peluang enggau tanggung pengawa ke pemadu besai!

`Ba gerija, misi tu sebaka enggau angin ba pengidup kitai. Nadai angin, kitai mati. Nadai misi, gerija mati. Nama ke ulih dikereja nuan, diriempu, kena nyambung pengidup gerija nuan?`