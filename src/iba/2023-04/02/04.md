---
title:  'Injil ti Kekal: Mesej Misi'
date:   10/10/2023
---

`Bacha Pemandang 14:6, 7. Nama aspek misi Allah Taala bisi dipeda nuan dalam “injil ti kekal” ke dipadahka melikat ti keterubah ari berita tiga melikat nya?`

Dalam seluruh Bup Kudus, ditu aja meh leka jaku “kekal” tauka “meruan belama iya” dikaitka ngagai “Berita Manah” tauka “Injil.” Injil nya meh berita manah pasal pengasih ti diberi ngagai semua mensia nengah Jesus Kristus. Iya udah datai ngagai dunya kitai tu ngambika mandangka ngagai kitai “pengasih enggau pemendar” (John 1:14). Iya idup nadai bedosa lalu mati datas regang nyadika piring ganti ke nanggung ukum dosa kitai (Isa. 53:4, 5; 1 Pet. 3:18). Iya angkat idup baru, pulai ke serega, lalu diangkat tinggi ulih Apai, lalu diatu nyadi seruan kitai dalam kaaba serega (P’dang. 1:18, Surat Rasul 2:33, Heb. 7:25). Enda lama da agi Iya deka ngamatka jaku semaya Iya ti pemadu besai—iya nya, Iya deka datai baru dalam mulia enggau kuasa besai, lalu pengujung iya, sapengudah seribu taun Iya deka nirika perintah Allah Taala di dunya tu (John 14:1–4, Surat Rasul 1:11, P’dang. 21:1–4). Semua tu meh isi ti amat bisi dalam injil ti kekal nya.

Lalu fakta ti madahka berita injil tu kekal endang amat manah. Semina bisi siti aja injil ke ulih nyelamatka kitai. Iya deka meruan baka nya nyentukka misi Allah Taala udah tembu amat. Nadai agi bisi injil kelimpah ari nya. Ajar enggau doktrin ke nipu ke pelesu deka datai lalu lenyau (Epe. 4:14), tang berita keselamatan, injil ti kekal, enda berubah, lalu sida ke arapka iya lalu idup ngasika iya deka diupah (peda Ulang Adat 5:33, Rom. 2:6).

Komisyen ke sama ke udah diberi ngagai sida murid ke terubah kelia mega diberi ngagai kitai diatu. Kitai mesti neruska pengawa ngaga murid ungkup Kristus di semua tempat. Tang murid ke baka ni nya deh? Orang ke manah, lurus ati, penuh pengerindu, nyembah Tuhan enggau sepenuh ati, pia? Semua chiri-chiri tu beguna magang, tang nya aja enda umbas. Kitai mesti ngaga murid fokus ba semua elemen murid dalam Bup Kudus (Luke 9:23; John 13:34, 35; 2 Kor. 5:17) enggau tuju ti pemadu iya: iya nya, nentuka diri besedia, sereta mega nyediaka orang bukai nyambut penatai Jesus Kristus, ti kedua kali.

“Jaku padah pasal pengawa ngakim [P’dang. 14:6, 7] nya meh jaku gerah pasal penatai Jesus ti kedua kali nya udah semak. Lalu jaku padah tu meh dikumbai injil ti kekal tauka Berita Manah ti Meruan Belama iya. Nya alai pengawa ti nusi pasal penatai Jesus kedua kali nya, jaku gerah ti madahka iya nyau semak, tu meh sebagi ari mesej tauka berita injil ti beguna amat.”—Ellen G. White, Christ’s Object Lessons, pp. 227, 228.

`Baka ni ku konsep ngakim nya bekaul ngagai “injil ti kekal” dalam berita melikat ti keterubah nya? Nama kebuah injil nya mesti nyadi puak dalam idea ngakim nya?`