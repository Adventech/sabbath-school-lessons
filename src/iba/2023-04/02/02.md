---
title:  'Allah Taala “Triniti”: Asal Penatai Misi'
date:   08/10/2023
---

Misi Allah Taala dalam Bup Kudus ngengkah Jesus ba mua enggau tengah sebagai siti aja jalai nuju selamat. Kristus Empu madah: “Aku tu meh jalai, pemendar, enggau pengidup. Nadai orang ulih datai ngagai Apai enti enda nengah Aku” (John 14:6, NKJV). Tang Jesus mega nyaup kitai meretika baka ni Allah Taala Triniti nya bisi ba puak misi Iya.

Semua utai ti dikereja Jesus, dikereja Iya sekalika ungkup Apai tauka datai ari Apai Iya ti diserega (peda John 4:34; John 5:30; John 12:45). Taja pia, kitai mesti selalu ingat misi Jesus ukai berengkah lebuh Iya datai di dunya tu. Iya udah nerima misi nya ari Apai Iya lama sebedau dunya tu digaga (banding enggau Epe. 1:4, 1 Pet. 1:20).

Nya alai, Allah Taala udah ngelanggurka pengawa Iya ti deka nyelamatka mensia sebedau dunya tu digaga, lalu iya sengaja masuk kedalam sejarah mensia ngambika Iya ulih ngamatka tuju Iya nya.

Allah Taala Anak ti nengkebang dunya tu (John 1:3) lalu “lebuh timpuh udah chukup” (Gal. 4:4, NKJV), Allah Taala mandangka pengerindu Iya ari ngirumka Anak Iya datai kitu (John 3:16, 17). Anak nya datai, mati datas regang, lalu ngalahka pemati. Udah nya, Apai, ngirumka Roh Kudus kitu (John 14:26, John 16:7), madahka penyalah dunya (John 16:8–11), lalu diatu neruska misi Apai enggau Anak ari meri kuasa lalu ngirumka sida nembiak Allah Taala bejalaika misi Iya (John 14:26; John 16:13, 14).

`Bacha John 20:21, 22. Lebuh kitai udah meretika mission tu bepun ari Apai, Anak, enggau Roh Kudus, baka ni ku penemu nya patut nempa misi kitai deh?`

Taja pen leka jaku “trinity” nya nadai bisi dalam Bup Kudus, bisi mayuh bukti ti mandangka trinity tu penuh fokus ba misi. Ngambika chunto, sapengudah Iya angkat idup baru, Jesus mandangka diri ngagai sida murid Iya lalu besemaya ngagai sida: “Aku deka ngirumka ngagai kita utai ti udah disemaya Apai; nya alai diau kita di nengeri tu nyentuk ngagai maya kita diberi kuasa ari atas” (Luke 24:49, NIV, emphasis supplied). Ditu kitai meda pegamat misi Allah Taala Kepala nya dalam siti genteran: semaya Apai, jaku penetap ari Jesus ti madahka semaya nya deka dikamatka, enggau semaya nya empu, iya nya, penatai Roh Kudus (peda begulai enggau Luke 3:16; Surat Kereja Rasul 1:4, 5, 8).

Ari tu kitai nemu misi tu ukai enggi kitai. Iya enggi Allah Taala Triniti. Ketegal nya, iya enda deka lebu tauka gagal.

`Apai, Anak, enggau Roh Kudus, semua enggau dalam pengawa nyelamatka nyawa mensia. Nama kebuah penemu tu patut ngelantang ka runding kitai?`