---
title:  'Ngaga Murid: Fokus Misi'
date:   09/10/2023
---

`Bacha Matthew 28:16–20. Nama pekara pasal nyadi murid dipeda nuan dalam ayat tu?`

Matthew 28:16–20 madahka jaku perintah Bup Kudus, ke biasa agi dikumbai ‘Great Commission’ tauka ‘Komisyen Besai’(Matt. 28:18–20), ke alai Jesus ngarah bala penitih Iya ngambika bejalai lalu ngaga murid, ngajar sida dalam pengarap, lalu ngerempungka sida dalam siti raban (peda mega Mark 16:15, 16; Luke 24:44–49; John 20:21–23; Surat Rasul 1:8).

Batang komponen dalam Matthew 28:16–20 ulih dipeda dalam empat iti aspek ti mudah: (1) Jesus ngarah bala murid Iya ngagai Galili ngambika enggau Iya din (Matt. 28:16, 17), (2) Jesus datai ngagai sida, lalu madahka kuasa enggau perintah Iya (Matt. 28:18), (3) Udah nya Jesus meri bala murid Iya komisyen ngereja pengawa ti spesifik—iya nya, ngaga murid—(Matt. 28:19, 20); lalu penudi iya, (4) Jesus besemaya deka bisi enggau bala murid Iya datai ngagai pengujung dunya (Matt. 28:20).

Ngaga murid, nya meh batang fokus Komisyen Besai nya, lalu batang pengawa mission. Enti disalin terus ari jaku asal Grika, pun Matthew 28:19 madah, “Udah bejalai, nya alai, gaga murid [...]” Leka jaku “nya alai” ditu, nunjukka komisyen nya berindik ari utai ke baru udah disebut dulu ari nya (Matt. 28:18): Kuasa enggau otoriti Jesus ti merintah—semua nya buah pemenang ke ulih Iya ari pengangkat Iya.

Penting mega kitai meratika ditu bisi semina siti ajar leka jaku kereja dalam Komisyen Besai nya, iya nya, “ngaga murid.” Dalam proses ngaga murid, kitai ngajar semua orang, maptisa sida, lalu nusi ajar Jesus ngagai semua dunya. Enggau terang Jesus ditu ngarah bala murid Iya ngagai siti tuju: ngaga murid. Tu meh ayat ke pemadu besai senentang misi dalam seluruh Bup Kudus. Iya ditutup enggau semaya Jesus ti deka terus bisi enggau bala penitih Iya.

Utai ke nyata mega, Komisyen Besai tu ukai semina diungkupka ngagai sida murid ke terubah nya kelia. Udah tentu sida nya enda ulih bejalai ngagai “semua bansa” kediri deka ngereja pengawa ngaga murid ke baru udah diberi nya. Nya alai, komisyen nya bisi rampa universal: reti nya, genap iku penitih Jesus ke bendar patut enggau dalam pengawa ngaga murid. Nambahka nya, mesej tauka berita ti deka dikenataika nya—injil Jesus Kristus ti meruan—sigi ditujuka ngagai semua dunya, nadai ngira tempat, tauka peturun tauka bansa.

`Misi kitai nya meh “ngaga murid.” Baka ni ku mandat ti diberi Tuhan tu ngempaska chara nuan idup sereta ngelayan orang bukai? Nama ke ulih dikereja nuan ngambika nuan lebih chakah agi enggau ngereja pengawa ke alai Tuhan udah ngangauka nuan tu?`