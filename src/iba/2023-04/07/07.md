---
title:  Tambah Penemu
date:   17/11/2023
---

Bacha Ellen G. White “The Good Samaritan,” pp. 497–505, in The Desire of Ages.

Mayuh amat orang ke lapar, suntuk, sereta diayahka orang di dunya kitai diatu. Nuan ulih ngereja bagi pengawa nuan, taja pen “mit” tauka “mimit” aja ke ulih dikereja nuan. Kitai enda ulih mutarka semua penanggul dunya tu sebedau Jesus datai baru. Kitai ukai dikangauka Tuhan ngambika ngereja nya. Tang seraya ke nganti penatai Iya, kitai ulih ngereja utai ke mimit baka mantu orang ke nadai chukup pemakai; tauka nyaup anggota gerija ke enda diberi atur ke adil, tauka dichiping ketegal bansa tauka agama, ke terus nyadi penanggul dalam dunya kitai diatu.

“Pengarap ti tuchi, ti bendar di mua Allah Taala ti Apai nya: ngintu orang ke patu balu, ke merinsa, sereta ngintu diri tuchi ari penyai dunya.” Kereja badas nya meh buah ti diasuh Tuhan diadaka kitai: jaku nelap, pengawa pengasih, siruka orang ke seranta, ke bisi penyuntuk, ke diperinsa, ke dikeduan. Lebuh ati sinuka ati ke berat ditating pengasa enggau penusah, lebuh jari nyingkau sida ke bisi penyuntuk, lebuh sida ke telanjai digari, lebuh temuai diterima kedalam rumah lalu diberi tempat dalam ati nuan, nya baru bala melikat datai semak amat, lalu munyi saut didinga di serega. Genap iti pengawa keadilan, pengasih, enggau pementas ngadaka lagu di serega. Apai ti duduk datas kerusi diraja Iya bisi meda sida ke ngereja pengawa pengasih nya, lalu ngitung sida dalam pesaka Iya ti pemadu berega. “Sida deka nyadi nembiak Aku, ku TUHAN ti Pemadu Bekuasa bejaku, nyadika pesaka Aku ba hari Aku bekereja.” Tiap iti pengawa pengasih ti dikereja ngagai sida ke suntuk, ke natka pemedis, dipeda baka ti udah dikereja ngagai Jesus. Lebuh nuan mantu orang ke seranta, sinuka sida ke merinsa sereta diindik, nyadi kaban ka sida ke patu-balu, nuan udah mai diriempu makin semak kaul enggau Jesus.”—Ellen G. White, Testimonies for the Church, vol. 2, p. 25.

**Tanya ti deka dipejuraika**:

`Baka ni ku kitai deka nentuka diri nemu reti pesan ti ngasuh kitai rinduka Allah Taala sereta rinduka mensia nya ukai jalai nyelamatka diri ulih kereja badas? Lebuh kitai ngerunding sapa Jesus nya, enggau nama ti udah dikereja Iya ka kitai datas regang (peda Pil. 2:5–8), nama kebuah penemu ti ngumbai kitai ulih ngereja utai kena ngulihka selamat nya penemu ke salah amat? Baka ni ku kitai deka belajar ngelala bida entara bekereja ngulihka selamat diri, siti penemu ke salah amat, enggau mandangka dalam pengidup kitai keselamatan ke udah ulih kitai dalam Jesus?`

`Baka ni ku kitai deka belajar ngelala sekeda penyaru runding tauka salah sangka kitai ngagai orang ke lain ari kitai?`

`Kelimpah ari ayat-ayat ke udah dipelajarka kitai dalam pelajar minggu tu, nama ayat-ayat bukai dalam Bup Kudus ke ditemu nuan ke ngajar kitai nunjukka pengasih enggau penyinu ngagai orang bukai, enda ngira sapa sida nya?`