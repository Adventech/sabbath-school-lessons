---
title:  Tanya Ari Semua Tanya
date:   12/11/2023
---

Sapa kitai tu? Nama kebuah kitai bisi ditu? Nama nyadi lebuh kitai mati? Nama nasit kitai ti pengujung iya? Ari mayuh segi, tu meh tanya-tanya ke pemadu penting ke ditanya mensia, ke nemu diri nemu mati (mayau, ukui, manuk, pen nemu mati, tang sida enda nemu nanya). Lalu dalam Injil Luke, bisi orang datai ngagai Jesus nganjung siti tanya, ke pemadu iya beguna ari semua tanya.

`Bacha Luke 10:25. Nama ti ditanya pengajar adat [lawyer] tu, lalu nama kebuah iya nanya nya?`

Taja pen tanya nya amat serius dalam iya empu, Bup Kudus terang madah lawyer tu datai laban deka nguji Jesus. Kitai nemu kekadang sekeda orang datai enggau ati ti kakang, nyentukka enda arap, lalu engka enda serius senentang utai ke ditanya sida, tang sida nya agi ulih dijingkau. Tu meh chara Jesus mela pengajar adat nya, taja pen Iya nemu juluk ati iya terubah tadi enda betul. Taja pia, ungkup pengajar adat nya enggau bala ke ninga dia, jaku tanya nya muka peluang ke ulih dikena Jesus ngerak sida ngambika meresa ati diriempu. Taja Iya nemu juluk ati pengajar adat nya, Jesus enda deka nulak iya ke tisi tauka enda meri basa ka iya.

Pengujung iya, nama tanya ke lebih penting ari siti tu neh? “Nama utai ti enda tau enda dikereja aku ngambika aku bulih pengidup ti meruan belama iya?” Enda ngira nama pen jalai pengarap ti dititihka kitai, di belakang semua nya meh tanya ke penting amat tu. Bebida ari tanya nya, nama agi utai bukai ke penting ungkup mensia ke ngembuan pengidup ke disebut baka “ambun ti pegari sekejap aja, lalu udah nya lesap” (James 4:14, NKJV)? Laban enti enda pengidup ti meruan belama iya pilihan ke siti da agi nya meh pemati ti belama iya.

`Bacha 1 Korint 15:30–32. Nama poin ti ditekanka Paul ditu ke nekanka berapa penting pengidup ti meruan belama iya nya?`

Taja pen juluk ati iya enda tuchi, pengajar adat nya udah nanya tanya ke beguna amat, lalu Jesus, ke semampai ngiga peluang ti tau dikena iya bejalaika misi Iya, udah ngambi peluang ditu kena nyingkau mensia.

`Baka ni kitai mega tau meratika peluang ke tau diambi kitai nyadi saksi, taja pen keadaan nya ukai iya ke manah amat?`