---
title:  Chara enggau Respons Jesus
date:   13/11/2023
---

Bup Kudus madahka kitai pengajar adat nya datai laban deka nguji Jesus, tang Jesus nemu juluk ati iya. Iya ke bendar, Tuhan nemu pengingin enggau utai ti kadeka ati kitai lebih ari kitai nemu diri. Lalu kitai tentu enda nemu ati tauka tuju orang ke nanya kitai, enda iya?

Kekadang orang ari jalai pengarap bukai nanya kitai pasal pengarap kitai. Ngambika chunto, kaban Muslim kitai nanya kitai utai senentang Jesus sebagai Tuhan , baka tanya, “Dini dalam Bup Kudus Jesus madahka diri Allah Taala?” tauka “Nama kebuah kitai madah Allah Taala siku aja tang kitai bisi tiga iku dalam Trinity?” Taja pen tanya baka nya baka ke ‘provokatif’ [deka mai belaban], tang kitai enda nemu ati orang nya kada enda amat deka nemu Jesus deh, lalu ngayanka pengingin tauka pemuang dalam ati orang ke nanya nya. Kitai enda nemu ati sida; lalu kitai enda perlu nemu. Kitai perlu ngelayan orang enggau naka pemanah ke ulih kitai, enda ngira nama tuju sida ke bendar iya.

`Bacha Matthew 26:56; Surat Rasul 17:11; 1 Korint 15:3, enggau 2 Timoti 3:16. Baka ni ku ayat-ayat tu nyaup kitai meretika respons Jesus ngagai pengajar adat nya dalam Luke 10:26?`

Kekadang kitai deka nemu saut iya tang enggai ngiga saut nya ka diriempu. Ku Jesus: “Nama utai ti ditulis dalam Adat? Nama utai ti dibacha nuan dia?” (Luke 10:26, ESV). Jesus nunjuk ngagai aspek belajar ke beguna amat. Kitai enda patut semina ningaka utai ke dipadahka orang ngagai kitai, kitai mesti macha Bup Kudus (Jaku Allah Taala) ka diriempu. Semua saut iya bisi dia magang, lalu Roh Kudus deka negu ati kitai lalu nunjuk ngagai kitai utai ke patut dikereja kitai.

Allah Taala udah meri kitai Jaku Iya. Dalam iya, kitai ulih tetemuka semua pemendar ke enda tau enda ditemu kitai pasal baka ni kitai patut idup, pasal baka ni kitai patut mela orang bukai, enggau baka ni kitai tau “bempu pengidup ti meruan balama iya.” Amat meh, bisi peranan sida pengajar enggau sida pendeta, tang ba pengujung iya, kitai mesti ngiga ka diriempu dalam Bup Kudus pemendar-pemendar ke meri pengidup. “Leka jaku Nuan nyadika lampu tenggau aku nyadika tenggau jalai aku” (Mas. 119:105, NKJV). Ayat tu ukai semuti pantun aja; iya meh pemendar ti kudus, ke nunjukka kitai ngagai Jaku Allah Taala enggau guna iya ungkup orang ke arap.

`Jesus, Jaku Allah Taala ke nyadi mensia, semampai nunjukka mensia ngagai Jaku Allah Taala ti Udah Ditulis. Nama ke dipadahka tu ngagai kitai pasal pemesai guna Bup Kudus enggau nama kebuah kitai mesti nulak sebarang falsafah tauka penemu theologia ke ngurangka pengarap kitai ka Bup Kudus?`