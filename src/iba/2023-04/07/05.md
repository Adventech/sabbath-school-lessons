---
title:  Rinduka Orang Baka ti Rinduka Diriempu
date:   15/11/2023
---

`Bacha Matthew 22:37–40. Baka ni ku jaku ke disebut Jesus Empu ditu bebanding enggau saut Iya ngagai lawyer dalam Luke 10:27, 28?`

Nitihka Matthew 22:37–40, Jesus madah enggau terang chara kitai nunjukka pengarap kitai ke betul tiap hari begantung ba dua iti pesan [commandment] tu. Lalu Luke 10:27, 28 madah enggau terang, enti orang ngereja utai dua iti tu, orang nya deka bulih pengidup ti meruan belama iya.

“Perintah Allah Taala di serega enggau di dunya, bepelasarka prinsip pengerindu, lalu tu mega mesti nyadika pelasar karakter orang Kristen. Tu aja utai ke ulih ngaga sereta ngintu iya bediri teguh. Tu aja ke ngasuh iya tan ngelaban pemar enggau penguji.”—Ellen G. White, Christ’s Object Lessons, p. 49.

`Bacha Galatia 5:14; Mikah 6:6–8; enggau 1 John 4:20, 21. Baka ni ku ayat-ayat nya ngeringka utai ke udah dipadahka Jesus ngagai kitai?`

Nitihka Paul, “Laban semua Adat disimpul ngena siti aja pesan: “Rinduka pangan diri baka kita ke rinduka diri empu.” (Gal. 5:14, NKJV). Ba Paul, pengerindu ka Allah Taala nya deka nyata dipeda lebuh pengerindu nya dipandangka dalam chara kitai mela orang bukai. Taja pen iya madah “orang ke lurus deka idup ngena pengarap” (Rom. 1:17, ESV), idup ngena pengarap nya ukai utai ke belalai tauka enda dipeda orang. Paul, Mikah, enggau John enggau terang madahka utai ti dikereja kitai mandangka pengamat pengarap ti diambu kitai nya.

Dalam 1 Korint 13, Paul nyemetak madah enti orang ngambu diri bisi mayuh penemu, tauka udah ngereja mayuh utai besai, tauka ngembuan pengarap ke besai, tauka meri nyawa diri, tang orang nya nadai bisi pengerindu, orang nya semina nyadi baka “gong ti inggar dipangkung, tauka luching ti sering-sering” (1 Kor. 13:1, NKJV).

`Peratika jaku Ellen G. White diatas. Peratika jaku iya ti madah semina dalam pengerindu aja orang ulih bediri teguh sereta tan ngelaban penguji. Baka ni ku penemu nya nunjukka pesan ti ngasuh kitai rindu nya ukai kena ngulihka selamat nya ngena kereja kitai, tang iya ke bendar, jalai nunjukka pengarap ke dikemisi kitai dalam Jesus?`