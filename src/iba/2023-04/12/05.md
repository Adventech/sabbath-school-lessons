---
title:  Lebuh Maya ti Baka Tu
date:   20/12/2023
---

`Bacha Ester 4:1–14. Nama kebuah sida ngasaika tu meh timpuh ti betul endur Ester madahka diri bansa Judah?`

Lebuh Mordikai datai ngagai Ester minta tulung iya, Ester udah jadika Serses beberapa taun, tang bisi siti undang-undang orang Persia ti madahka nadai siku orang tau datai ngagai penuduk diraja enti enda dipesan tauka dikangauka raja. Barang sapa ke enda ngasika adat tu tau dibunuh. Taja nemu adat tu, Ester datai ngagai bilik diraja raja enggau nadai dikangauka.

Pengarap Mordikai beniat deka ngerak pengarap Ester. Puak bup Ester bisi ditemu dalam jaku Mordikai ngagai Ester: “Iya lalu ngirumka jaku tangkan tu ngagai Ester: ‘Anang ngumbai diri lebih agi likun ari orang Judah ti bukai, ketegal nuan diau di istana raja. Enti nuan enda bemunyi lebuh maya ti baka tu, penyaup deka datai ari serega ngagai orang Judah, lalu sida deka diselamatka, tang nuan deka mati, lalu ruang bilik apai nuan deka lus. Tang kitai enda nemu, nyangka tu meh kebuah nuan udah dichiri nyadi kuin!” (Ester 4:13, 14, NKJV).

Pengarap Ester pen diuji lebuh Mordikai ngapil ngagai pengerindu iya ungkup bansa iya. Nadai orang nemu iya nya bansa Judah kelimpah ari Mordikai, lalu lebuh iya udah mutus ati deka masuk champur, iya enda kakang ati berambunka nyawa diri.

Pengarap iya ka Tuhan chukup kuat, lalu iya nemu enti enda dibantu Tuhan iya tentu enda deka mujur. Saut iya ngagai Mordikai mandangka pengarap iya: “Mupuk meh nuan lalu gempuruka semua orang Judah ti diau di Susa, bepasa lalu besampika aku. Anang makai tauka ngirup utai tiga hari tiga malam. Bala indu ke digaji aku enggau aku empu deka mega bepasa. Udah bekau nya, aku deka betemu enggau raja, taja pen nya ngelanggar adat. Enti aku mati ketegal ngereja nya, awakka aku mati” (Ester 4:16, NIV). Mordikai pen ngirumka pesan tu ngagai semua orang Judah di Susa, lalu sekumbang sida bepasa sereta besampi, Ester nyediaka diri deka ngereja pengawa ti pemadu bahaya tu. “Ba hari ti ketiga iya bepasa, Ester ngerasukka gari diraja iya, mansang lalu bediri ba tengah laman istana, nunga ngagai bilik kerusi diraja. Raja bisi di dalam, duduk ba kerusi diraja, nunga ngagai mua pintu. Lebuh raja meda Kuin Ester bediri di luar, iya gaga meda iya, lalu iya ngedarka tungkat emas ngagai Ester. Udah nya Ester niki, lalu negu puting tungkat nya” (Ester 5:1, 2, NIV).

`Ungkup orang Judah dalam keadaan ti ditusi ditu, udah tentu sida bepasa sereta besampi. Reti nya, taja sida ngereja tu ungkup diriempu, sampi nya meh pemadu sentral dalam respons sida. Nama pelajar ke nyata amat ke tau diambi kitai ari tu?`