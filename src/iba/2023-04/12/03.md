---
title:  Dalam Istana Orang Asing
date:   18/12/2023
---

Pengujung iya, lebuh Babilon udah alah, lalu perintah Medo-Persia angkat lalu merintah, mayuh orang Judah mulaika diri ngagai menua asal sida empu. Tang enda semua orang pulai. Sekeda sida diau mendam ba menua nya ke endur sida udah beberapa serak diau.

Enggau latarbelakang tu, kitai bisi konteks ungkup jerita Ester. “Raja Serses [Ahasuerus] merintah nyadi raja ari Susa, indu nengeri menua Persia” (Ester 1:2, NKJV). Jerita Bup Kudus tu bepun ditu, ba Empayar Persia lebuh Serses nyadi raja.

Dalam bab 1, Kuin Basti ngeringatka raja, ke ngujungka raja muai iya lalu ngiga kuin ke baru, kena nganti Basti nya. Ditu meh Ester enggau aya iya, Mordikai, terubah pegari.

`Bacha Ester 2:1–9. Nama ku ayat-ayat tu ngajar kitai pasal gaya situasi Mordikai seduai Ester?`

Gaya iya ditu, Mordikai tu gawa nyadi siku pegawai raja, lalu iya duduk ba pintu gerebang ngagai istana lalu diau di nengeri Susa enggau petunggal iya Ester, ke lalu diiru iya nyadika anak iya lebuh indai iya mati. Ketegal penuduk sida enggau tempat ke endur sida diau nya, sida endang berendam dalam adat enggau budaya orang Persia. Engka tu meh siti ari kebuah Ester udah dipilih ngambika dibai ngagai Raja: “Mayuh indu ke agi biak dibai ngagai Susa, Ester bisi enggau sida. Iya mega diasuh diau di istana, diintu Hegai, ke ngintu semua indu simpan raja” (Ester 2:8, NIV).

`Bacha Ester 2:10, 20. Nama utai ke nyadi ditu, lalu nama kebuah Mordikai mesan tauka merintah iya baka nya?`

Taja pen ayat enda nyemetak madahka kebuah, enda pedis kitai melabaka iya. Sebagai orang asing ke diau di menua enggau budaya enggau agama ke asing, ti deka dipeda kitai tau ngereja utai ti kasar, sigi pintar seduai enda madahka asal enggau bansa seduai.

`Dalam runding nuan, nama keadaan ke alai lebih manah agi kitai anang beterus-terang madahka pengarap diri? Tauka kitai enda patut sekali ngereja baka nya? Enti enda, nama kebuah iya?`