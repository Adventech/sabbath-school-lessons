---
title:  Kena Tan Ba Menua Orang
date:   17/12/2023
---

Sigi nadai kala nyamai kitai dibuai tauka ditabanka ngagai menua bansa bukai. Engka ka pedis kitai kemaya hari tu meretika utai ke ditapi orang Judah tu kelia, terubah iya dibaruh bansa Babilon lalu udah nya dibaruh bansa Persia.

Ngambika banding, nadai siku kitai diatu diau di menua Adventist, ke alai prinsip tauka adat pengarap kitai, nyadika undang-undang ba menua nya. Tang sebedau sida ditabanka munsuh ngagai menua munsuh, orang Judah tu endang diau ba menua sida empu, ke alai prinsip pengarap sida udah digaga nyadi undang-undang menua.

Ari siti segi, patut mudah amat deka taluk ka Tuhan enti baka nya. Udah tentu kitai mudah amat deka ngintu hari Sabat ba hari ti ketujuh, enti, ngintu hari Sabat ba hari ti ketujuh nya udah digaga nyadi undang-undang ba menua nya, enda iya?  Tang ari segi sepiak, sejarah kudus udah mandangka ngagai kitai, enda ngira nama pen undang-undang ba menua, sekalika iya ngeringka pengarap tauka enda, penaluk kitai mesti datai ari ati kitai, ari dalam kitai, laban enti enda pia dosa, murtad, enggau pengerusak tetap deka datai.

“Ku TUHAN bejaku, ‘Orang tu ngumbai diri nyembah Aku, tang jaku sida nadai reti, lalu ati sida jauh ari Aku. Agama sida semina atur enggau adat asal ti digaga mensia ti udah dikingatka sida dalam ati sida’” (Isa. 29:13, NKJV).

Bebida enggau nya, orang ke mutus ati deka tetap taluk, taja pen gaya utai ngelaban sida iya, sida deka tetap ngasika adat letak Tuhan.

`Bacha Daniel 1:1–12, Daniel 3:1–12, enggau Daniel 6:1–9. Taja pen tiap iti keadaan nya unik, nama ti dipandangka jerita-jerita nya pasal chabaran ti ditapi sida nembiak Allah Taala sekumbang diau di menua enggau budaya orang bukai?`

Enda ngira sapa kitai, tauka dini kitai diau, utai ke ngelingi kitai bisi empas ke besai ba kitai, sekalika berindik ari undang-undang tauka budaya, tauka kedua-dua nya, ke ulih amat nyadi chabaran besai ngagai pengarap kitai enggau pengawa kitai besaksi. Jerita-jerita dalam Daniel tu, taja pengujung iya selalu “gaga,” mandangka baka ni mensia ulih tetap taluk ka Tuhan taja betapi enggau penanggul ti balat nguji pengarap. Sema pen nadai siti jerita nya manah pengujung iya, utai ti nyata, iya nya, sida dalam jerita nya udah ngereja utai ti betul.

`Nama sekeda chabaran ngagai pengarap nuan ti ditapi nuan dalam budaya nuan empu? Baka ni ku respons nuan ngagai sida nya?`