---
title:  Kereja Ajih Purim
date:   21/12/2023
---

Orang ke landik meri komen senentang Bup Kudus endang ari kelia meratika nama Allah Taala endang nadai disebut dalam bup Ester tu. Semina siti tu aja bup dalam Bup Kudus ke endur utai tu nyadi. Taja pia, orang Judah ngelala tindakkan Allah Taala ti nyelamatka sida, lalu bup tu udah dipilih sida nembiak Allah Taala ngambika disengkaum dalam Bup Kudus.

Kati ulih kitai ngelala tauka nemu Allah Taala bisi dalam pengidup kitai tiap hari taja pen enda nyengenda? Tindakkan Allah Taala tau nyadi dalam pekara ke biasa aja, lalu enti kitai enda jimat meratika iya, kitai enda deka meda Allah Taala bisi dia.

`Bacha Ester 9:1–12. Nama asil utai ti dikereja Ester?`

Kereja ajih Purim tu nyadi enggau jalai ti lain ari biasa. Kereja ajih nya enda dipeda, belindung dalam pekara ke dipeda biasa aja. Atur ti diletak kena munuh orang Judah enda dipadamka, tang siti atur ke baru udah ditulis, ti ngemendarka orang Judah ngetanka diriempu tauka nyaga nyawa diri, lalu ngelaban.

Peratika mega, utai bukai ke nyadi, lalu baka ni Allah Taala ulih ngereja utai dalam pekara ke nyadi nya. Orang Persia meda tindakkan Allah Taala ngarika orang Judah.

Lalu nama asil iya?

“Mayuh orang ari bansa bukai masuk nyadi bansa orang Judah” (Ester 8:17, NIV). Tu meh siti chunto ti manah amat pasal baka ni Tuhan ulih ngereja utai kena mutarka mensia ke lenyau ngambika sida nemu pasal Iya.

Bala tuai orang Judah ngelala pengawa Tuhan nya. Lebuh orang Judah mujur ngetanka diri, sida pen netapka timpuh tiap taun (dikumbai Purim) kena ngingatka sereta ngerami pemenang sida nya. Nyentukka kemaya hari tu, hari tu mengkang diintu sida kena meri terima kasih ngagai Allah Taala lebuh ngingatka Iya ti udah nyelematka sida.

`Chabaran: Besampi minta Tuhan meri nuan ati ti berani kena magi jerita pasal utai ti udah dikereja Iya dalam pengidup nuan ngagai siku orang dalam tusun nama ti disampika nuan minggu tu.`

`Chabaran Minggu Tu: Berengkah nuliska dalam bup utai ti spesel, baika mit tauka besai, ti dikereja Tuhan ka nuan. Peratika baru utai nya lalu besampi meh ngagai Tuhan ngambika Iya nyaup nuan ngingatka utai nya ba timpuh ti betul ngambika nuan ulih bekunsika nya ngagai orang bukai.`