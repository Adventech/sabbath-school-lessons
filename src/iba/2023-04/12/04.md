---
title:  Saksi Mordikai ke Taluk
date:   19/12/2023
---

Diau di menua orang baka nya, lama laun pen Mordikai seduai Ester, enti seduai deka tetap taluk ngagai Allah Taala, seduai deka tetemuka penanggul. Tu meh utai ke amat nyadi ngagai Mordikai.

`Bacha Ester 3:1–15. Nama utai ti nyadi ditu, lalu nama kebuah iya?`

Dalam Ester 3, kitai meda Raja Serses (Ahasuerus) ngemesaika Haman lalu meri iya penuduk ke tinggi ke penuh kuasa. Semua orang diperintah meremi ba mua Haman. Tang kitai macha: “Mordikai enggai meremi sereta besugang ba mua iya” (Ester 3:2, NIV). Bup Kudus nadai madahka kebuah Mordikai enggai besugang ba mua Haman. Tang kitai nemu kebuah iya. Iya tu siku orang Judah ke taluk ngagai Tuhan. Mordikai enggai nyembah peturun Agag [Haman], orang bansa Amalek, ke nyadi munsuh sida Israel kenyau ari Pemansut sida suba (Ul. Adat 25:19). Baka ni ku orang Judah ke taluk ngagai Tuhan ulih besugang ba mua orang Amalek? Tauka, nyembah sapa-sapa kelimpah ari Tuhan?

“Bala pemesai ti bukai, ke bekereja ke raja, nanyaka kebuah iya enda ngasika atur raja” (Ester 3:3, NKJV). Taja kitai enda ulih nemu enggau lenak baka ni iya nyaut sida, ayat ke nangkanka nya madahka saut Mordikai, “Aku tu orang Judah. Aku enda tau meremi ngagai mensia” (Ester 3:4, NKJV). Nyata amat dalam saut nya, Mordikai bisi peluang nerangka diri ti nyembah Allah Taala ti udah nengkebang langit enggau dunya, lalu iya enda tau nyembah mensia ti bedosa. Nyata Mordikai ditu ulih beskasi pasal pengarap iya, pengarap ti diangkunka iya amat dataika iya ngenataika bahaya ngagai diriempu enggau orang bukai mega.

“Ari Daniel enggau bala kaling iya enggau Mordikai, siti penampak ti terang udah bepanchar dalam pemetang moral dalam istana raja Babilon.”—Ellen G. White, Advent Review and Sabbath Herald, May 13, 1884.

Lebuh Haman deka munuh bansa orang Judah, jaku iya pasal sida munyi tu: “Tuan Raja, di menua ti dipegai nuan tu bisi siti bansa ti diau ngachir ba semua sitak menua. Sida tu nitihka adat asal ti enda sebaka enggau adat asal orang bansa bukai. Nambahka nya, sida enda ngasika adat menua ti dipegai nuan” (Ester 3:8, NIV). Siti bansa orang ke ngembuan adat asal ke lain lalu enda ngasika adat raja, pia? Tu meh resepi ke betul amat kena ngemerinsaka orang.

`Baka ni chara, kitai diatu, ulih diuji pengarap baka Mordikai? Baka ni patut saut tauka respons kitai?`