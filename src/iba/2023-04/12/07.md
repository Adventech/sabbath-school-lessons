---
title:  Tambah Penemu
date:   22/12/2023
---

“Ngagai genap iti ruang-bilik enggau genap iti sekula, ngagai genap iku apai indai, pengajar, enggau nembiak ke endur penampak Injil udah bepanchar, lebuh krisis nuntung, tanya ti diberi ngagai Kuin Ester lebuh betapi enggau krisis besai dalam sejarah Israel mega diberi ngagai kitai, iya nya, ‘Kitai enda nemu, nyangka tu meh kebuah nuan udah dichiri nyadi kuin!’ (Tauka, “Ni kitai nemu, kada enda tu kebuah nuan udah dichiri nyadi kuin ba timpuh tu deh?”) Ester 4:14.”—Ellen G. White, Education, p. 263.

“Ester tu meh siku indu bansa Judah ke bajik, petunggal Mordikai, ke ngidupka iya lebuh apai indai iya mati, lalu rinduka iya baka ti rinduka anak indu diriempu. Tuhan udah nguna iya kena nyelamatka orang Judah ke diau di menua Persia.” (Nota: genteran ti kedua diatas tu ditulis dalam jaku pemuka ke disengkaum senentang Ester dalam bup Daughters of God ba lambar 45 iya ke ukai ditulis Ellen White empu. Tang, dua iti genteran ke nangkanka tu ditulis iya.)

“Dalam jeman orang kelia Tuhan udah ngereja utai ti manah nengah sida indu ke taluk ke beserakup enggau Iya dalam pengawa Iya enggau mensia ke udah dipilih Iya nyadi pengari Iya. Iya udah nguna sida ke indu kena ngulihka pemenang besai. Lebih ari sekali, lebuh maya penusah ti enda disangka nyadi, Iya ngengkah sida ke indu di mua lalu bekereja nengah sida nyelamatka mayuh nyawa. Nengah Ester, ti Kuin nya, Tuhan udah mai pengelepas besai ngagai sida nembiak Iya. Lebuh maya baka ke nadai bisi kuasa ulih nyelamatka sida iya, Ester enggau bala indu ke bekaul enggau iya, ari bepasa enggau besampi sereta ngambi tindakkan jampat, napi isu nya, lalu nyelamatka bansa sida iya . . . .

“Pansik senentang pengawa ti dikereja sida ke indu dalam pengawa Tuhan dalam Penyanggup Lama deka ngajar kitai pelajar ti manah ti deka nyaup kitai betapi enggau penanggul ngenyit dalam pengawa kitai kemaya hari tu. Engka enda meh kitai betapi enggau krisis balat baka ti ditapi sida Ester kelia; tang suah sida ke indu ke taluk ulih ngereja pengawa ti beguna ba tikas ti lebih baruh. Mayuh sida udah ngereja baka tu lalu terus besedia deka ngereja iya.”—Ellen G. White, Daughters of God, pp. 45, 46.

**Tanya ti deka dipejuraika**:

`Bup Ester nadai nyaut beberapa iti utai tanya kitai, lebih agi senentang peranan Ester di istana raja, taja pen iya udah dichiri nyadi kuin. Baka ni ku kitai deka nyelaraska utai tu enggau pengarap iya, tauka ulih ka enda kitai ngereja baka nya, kini?`

`Jaku Ester ti tebilang, “Enti aku mati ketegal ngereja nya, awakka aku mati, meh!” (Ester 4:16, NKJV), udah didinga betalau-talau ari jeman ke jeman nyadika chunto penaluk taja betunga enggau pemati. Baka ni ku jaku iya tu ngayuka utai ti deka ditapi raban nembiak Tuhan ba hari pengujung dunya ila, lebuh isu-isu dalam Pemandang 13 nyadi nyata?`

`Dalam kelas, ulang baru tanya ke bisi ba ujung pelajar hari Senin, senentang enda madahka pengarap nuan kekadang. Kati, bisi maya kitai patut ngereja baka nya, kini?`