---
title:  Mai Orang Bekelala Enggau Petara ke Baru
date:   06/12/2023
---

Diatu, udah Paul ulih matak ati bala penyanding penemu di Atens, iya pen nguingka runding sida ngagai Petara Allah Taala ti di serega.

`Bacha Kereja Rasul 17:24â€“27. Nama chara ti dikena Paul ditu lebuh iya nguji deka ngampir tauka nyingkau orang dia?`

Ungkup orang ke beberatka hal agama dataika sida nyau nirika alta ka petara ti enda dikelala, jaku Paul bisi amat narit ati sida: senentang Allah Taala ti Penengkebang nya enda diau dalam kuil lalu nadai begunaka apa-apa ari mensia, tang Iya ke meri semua utai ke diguna mensia. Ungkup adat budaya ke penuh mitos Grika, ke alai sida petara tau berubah ati bila-bila, semina ngerunding diri, sereta jai ati, penemu pasal Allah Taala baka ti ditusi Paul tu amat narit ati sida. Lalu sida ke bisi ba balai Areopagus sehari nya mupuk baka anak mit ke baru nemu nyingkang rebah mansang ngagai Allah Taala ti penuh pengerindu nya.

Iya ke bendar, Allah Taala tu, ti enda dikelala sida, ulih dikelala tauka ditemu! Iya ke bendar, Tuhan tu mega dekaka kitai ngelala tauka nemu Iya!

Pelaba kitai Paul lama agi iya bejaku ba Areopagus nya lebih ari iya ti ditulis Luke dalam jerita tu. Enti semua nya dituliska magang tentu kelalu panjai iya, nya alai Luke semina ngeringkaska aja jaku Paul. Enti iya amat baka nya, dia deh konsep-konsep ke udah dibacha kitai naka ke diatu, pelaba kitai dikejakuka Paul enggau lebih silik agi. Uji kitai mechah ka jaku Paul ngagai konsep:

1\. Terubah iya Paul muji sida ketegal sida beberatka pekara pengarap enggau ati ti iklas.

2\. Udah nya iya mandangka ngagai sida iya udah beperatika jalai pengarap sida lalu tetemuka beberapa pekara ti dibasa iya ari utai ti udah dipelajarka iya.

3\. Udah nya iya madah ngagai sida siti pekara ke udah ditemu iya ari pansik iya pasal pengarap sida, pekara ke diaku sida enda paham pasal iya.

4\. Udah nya, iya nusi ngagai sida aspek senentang Allah Taala ke ditemu iya diguna sida amat, iya nya pasal Allah Taala ke idup lalu Iya rinduka sida lalu enda jauh ari sida.

5\. Penudi iya, ba pengujung jaku iya, Paul nangkan sida enggau jaku berat senentang nama reti enti sida nulak penemu pasal Allah Taala ti enda dikelala sida tu.

Paul mai sida ngagai naka penyauh ke ulih iya, bepelasarka utai ke ditemu iya senentang pengarap sida. Enti iya ulih mai sida ngenyauh nya, reti nya udah chukup manah pemansang sida.

`Peratika jaku Paul ti ngapil ngagai dunya ti udah ditengkebang enggau ngagai Allah Taala ti Penengkebang (peda mega Rom. 1:18â€“25). Nama kebuah tu chara ngampir ti manah, sekurang iya lebuh mungkal, enggau mayuh orang? Nama utai senentang dunya ti udah ditengkebang tu ti terang amat nunjuk ngagai Allah Taala?`