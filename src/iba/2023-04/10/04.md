---
title:  Paul Enggau Petara ti Enda Dikelala
date:   05/12/2023
---

Peratika Paul enda bejai agama tauka petara orang Atens ke pelesu. Iya ngumpul barang ni poin ke manah ke ulih ditemu iya, taja pen mimit aja, lalu nya ke dikena iya.

`Bacha Kereja Rasul 17:22, 23. Nama ti digaga Paul ditu kena iya nguji nyingkau orang dia ngena Injil?`

“Kita orang Atens, aku meda kita tu orang ke kering amat ba agama” (Kereja Rasul 17:22, NIV). Ditu Paul muji orang kapir! Agama sida sigi tesat ari semua segi, taja pia Paul muji sida laban pengangkun sida ngagai ajar pengarap ke salah nya tau agi dipuji lebih ari orang ke enda ibuhka pengarap sekali.

Ku Paul nyambung jaku iya, “Lebuh aku bejalai nengah nengeri kita, lalu meratika utai ti disembah kita . . . .” (Kereja Rasul 17:23, NIV). Ari ti nusi utai ti diperatika iya empu senentang agama orang Atens, Paul mandangka sikap ti bebasaka orang bukai. Iya enda bebegah ngaga diri orang ke landik ke bisi semua saut baka ni orang dia beguna deka berubah. Iya ke bendar, iya sigi landik penemu, lalu enggau pengamat iya sigi ngembuan semua saut ke diguna orang dia! Tang iya enda mandangka diri baka nya, enggai ka iya tikala nya ditulak orang. Iya dipeda orang baka siku orang ke ibuhka sida lalu deka meda pemadas datai ba sida.

Bejaku senentang jaku ti ditulis, “KA PETARA TI ENDA DIKELALA” (Kereja Rasul 17:23, NKJV), Paul ngambi peluang ba pekara ti dipeda sama dipesetujuka. Sida arapka petara (mayuh pega), tempat ke manah endur belabuh (sekeda orang jeman nya kelia enda arap) lalu tau muka randau ke beguna. Iya enda ngeleseka penemu sida senentang alta ti didirika sida ngagai petara ti enda dikelala nya. Tang, iya beregaka sida lalu muji sida laban sida beberatka pekara pengarap dataika sida sanggup meri masa enggau belanja kena nyembah utai ti enda dikelala tauka ditemu sida, enggaika sida telepas utai ke manah.

Kati pengarap sida tesat? Udah tentu, tang nya ulih diputarka. Utai ke penting ba pun iya ditu iya nya sida angkun amat ka utai ke ditemu sida. Lalu dalam runding Paul, tu meh gaya ati orang ke ulih endur Roh Kudus gawa. Paul udah tetemuka poin randau ke tau amat ngerak ati sida.

`Nama jambatan enggau poin randau ke mansa runding nuan ke ulih muka peluang berandau dalam ka agi enggau orang ke bisi betemu enggau nuan?`