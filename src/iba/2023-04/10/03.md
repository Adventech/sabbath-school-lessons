---
title:  Paul ba Balai Areopagus
date:   04/12/2023
---

Enda ngira dini alai iya, ketegal Tuhan udah meri iya komisyen, Paul enda tau enda meritaka Injil. Lalu nya meh ti deka dikereja iya di Atens.

`Bacha Kereja Rasul Acts 17:18–21. Nama sekeda timbal tauka reaksi ti enda sebaka ari orang ke di pasar besai dia ngagai utai ti disebut sereta ditanya Paul?`

Nyata amat, lebuh Paul bejaku senentang “petara orang menua bukai” bisi amat kesan iya ba sida ba pasar besai dia (Kereja Rasul 17:18), lalu sida pen mai iya ngagai balai Areopagus, iya nya siti palan ba nengeri nya ke endur hal adat enggau pengarap didinga sereta dipecharaka, taja pen Paul ukai dipecharaka. Iya patut diberi peluang nerangka “ajar ti baru” nya (Kereja Rasul 17:19). Taja pen utai ti diajar Paul nya nyelai didinga sida, tang laban Paul tu endang landik bejaku, penuh pengeransing enggau pemintar, sida enda ulih enda mendingka iya.

Kereja Rasul 17:21 madahka orang Atens nyau “nadai pengawa bukai tang semina madahka tauka ningaka penemu ti baru” nya. Kati Luke nuduh sida nya kelalah ditu? Pelaba aku enda. Iya ke betul agi ditu, Paul nunjukka orang Atens tu endang landik berunding sereta betalatka penemu. Enda ka orang Grika ke udah ngasilka mayuh mensia ke landik dalam penemu baka Socrates, Plato, enggau Aristotle, penyanding penemu tauka falsafah ke udah mai empas ngagai dunya nyentuk ngagai jeman kitai diatu. Ari beratus taun ke udah nengeri Atens udah dianggap nyadika palan tauka pusat penemu intelektual enggau falsafah. Taja pen sekeda sida penyanding penemu nya ukai orang ‘atheist’ ke enda arapka Allah Taala, dalam reti atheist kemaya hari tu, mayuh penemu tauka falsafah sida nya bechanggah tauka lain ari ajar pengarap Kristen. Ngambika chunto, endang nadai dalam ajar tauka falsafah orang Epikurea enggau Stoik bejaku pasal Mesias ke udah angkat ari mati.

Di Atens, Paul udah ngarapka Roh Kudus ulih nguna penemu enggau pengelandik iya bejaku, ke dipelajarka iya ari pengajar Gamaliel. Tang iya ke bendar, utai ti dipelajarka Paul ba jalai raya orang Athens nya ke lebih agi ulih diguna Roh Kudus. “Sida ke pemadu pandai ke mendingka Paul amat alit ati lebuh ninga iya betalat. Paul mandangka diri nemu pasal pengawa seni sida, surat literatur sida, enggau agama sida.”—Ellen G. White, The Acts of the Apostles, p. 237.

`Selepas pengalaman Paul di Atens enggau orang kapir enggau penyanding falsafah nya, iya pen nulis surat ngagai sida di Korinth ke alai iya madah, “Aku udah mutuska runding enggai nemu utai bukai lebuh aku begulai enggau kita, tang semina Jesus Kristus, enggau pasal Iya ke diregang” (1 Kor. 2:2, NKJV). Nama pelajar ke tau diambi kitai ditu pasal berapa sentral Jesus nya mesti dalam berita ti disadung kitai enda ngira sapa orang ke diajar kitai?`