---
title:  Meraka Garis
date:   07/12/2023
---

`Bacha Kereja Rasul 17:24–34. Baka ni ku Paul neruska saksi iya?`

Pia mega ati kitai tetarit lebuh meratika baka ni Paul ngambi jaku bala penulis ari sida, ke udah nulis penemu ke semak ngagai pemendar ari Bup Kudus, lalu tu meri Paul peluang mai sida ke ningaka iya mansang jauh agi ke mua. Reti nya, iya ngena utai ke ditemu iya senentang pengarap sida dikena ngiga poin ke sama bisi dalam pengarap sida, lalu ari nya iya mai sida jauh agi ke ujung. Sigi amat: enti kitai deka nyingkau orang, chara ti pemadu ngasi nya meh kitai nemu jalai pengarap sida sereta poin-poin ke sebaka tauka dikembuan sama.

Peratika mega, Paul ngena poin ke sama nya kena iya nguluka sida ngagai tuju ti dikekedaka iya: iya nya, pengangkat Jesus enggau pengadang ke diberi iya ngagai semua orang. Luke nusi reaksi orang ngagai jaku Paul ti penudi nya senentang pengangkat ari mati. Sekeda orang ngeleseka penemu nya; sekeda ke bukai madahka diri agi deka ninga Paul bejaku pasal pekara nya; lalu bisi sekeda arap. Kunchi dalam jerita tu ke diguna dalam tuju kitai nya meh **semua sida nya udah mendingka Paul**. Lalu nya meh utai ti dikarapka Paul ari terubah iya.

Kitai nemu bisi aja orang ke deka nulak injil, tang kitai mesti ngereja utai naka ti ulih dikereja kitai kena nentuka sida udah mereti tauka paham ke utai ke ditulak sida sebedau sida nulak iya. Ngena chara iya bekereja entara orang Atens enggau chara iya nguna penemu ke udah dipelajarka iya pasal sida, Paul nentuka sida udah ninga enggau runding ti tebuka pasal Allah Taala ke amat bisi iya ke udah nengkebang sida. Allah Taala tu rinduka sida lalu dekaka diri ditemu ulih sida. Iya udah kasih ka sida taja pen sida enda nemu pasal Iya. Tang Hari Pengakim deka datai. Lalu enti semua utai tu munyi ke enda ulih dikarapka, bisi bukti ti terang senentang iya dalam pengangkat Kristus ari pemati.

Nyadi diatu laban sida udah ninga sereta meretika berita manah nya, sida enda tau enda milih ka diriempu sekalika sida deka nulak iya pia aja tauka mansik iya lebih dalam ke agi. Lalu bisi sekeda mansik dalam ke agi lalu nyadi penitih Jesus (Kereja Rasul 17:34).

`Chabaran: Dalam sampi, minta iring Tuhan ngambika nuan nemu baka ni jalai ti pemadu manah deka besaksi ngagai siku orang ke dikelala nuan.`

`Chabaran Minggu Tu: Ngiga jalai baka ni media rama [social media] tau nyadika “Areopagus” nuan ke tau dikena nuan ngenataika injil—neladanka chara Paul—ngagai orang ke apin arap.`