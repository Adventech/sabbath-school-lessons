---
title:  Siku Orang Hebrew di Atens
date:   03/12/2023
---

`Bacha Surat Kereja Rasul 17:1–16. Baka ni ku Paul tembu datai di Atens, lalu baka ni respons iya ngagai utai ke ditemu iya dia?`

Nengri Atens nya “penuh laban engkeramba” (Kereja Rasul 17:16, NKJV). Nemu sejarah bansa diriempu enggau baka ni sida mudah amat tetarit ngagai pengawa nyembah engkeramba (taja sida dirara berari), Paul pen ringat meda semua engkeramba ke ditemu iya ba Atens dia. Ati Paul sigi penuh pengasih ke orang Atens, laban sida nya deka mati dalam dosa sida enti sida nadai nemu Allah Taala ke bendar.

Kemaya hari tu pen, nengeri-nengeri kitai penuh laban engkeramba, taja iya enda tentu nyata dipeda enda baka iya ti dipeda Paul. Lalu utai ti ngenyinuka ati kitai iya nya mayuh orang Kristen ke bejalai neresa nengeri nya nadai reaksi ngagai engkeramba ke dipeda sida nya. Tang Paul, ke bekaling enggau Roh Kudus, tetegu ati deka respons. Enda baka sekeda orang Kristen, ke mengkang enda meretika injil nya endang ungkup semua dunya, Paul nemu Allah Taala dekaka orang Atens sama diselamatka baka semua orang bukai. Iya paham tauka nemu konsep misi global tu alai injil nya dibai ngagai raban orang ke bedau kala dijingkau, nyengkaum orang kapir ke nyembah engkeramba sereta mega sida ke ngembuan penemu [falsafah] ke ngemenuhka nengeri Atens. Nya alai Paul, napatka pasar besai [market] ke alai sida nya ditemu. Tau kitai ngumbai Paul meh keterubah numbuhka ‘Global Mission Study Center,’ [Palan Belajarka Misi Global] ke terubah, ke endur iya nguna pasar besai nya endur mansik sereta ngujika chara nyingkau ati enggau runding orang kapir.

Paul nemu iya enda ulih ngampir orang Athens ngena chara ti sama ti dikena iya ngampir orang Judah tauka orang bansa bukai ke nangika Tuhan. Poin sida tu berengkah enda ba Allah Taala orang Israel tauka pengawa ti udah dikereja Iya ba bansa orang Israel. Enda ngira berapa sentral konsep enggau pengarap tu ba orang Judah sereta ba orang bansa bukai ke nangika Tuhan, semua tu nadai bisi reti mimit ba orang ke ditemu Paul ba pasar besai orang Atens dia. Ari nya, iya begunaka chara baru ke lain kena ngampir sida.

Kemaya hari tu, kitai suah nguji nyingkau orang ke datai ari latarbelakang ke nadai utai sama enggau warisan ke dikumbai “Judeo-Christian.” Nya alai, baka Paul, kitai mesti ngubah chara kitai. Ngambika chunto, chara ke ngasi dikena orang di Buenos Aires, Argentina, tau nadai ulih diguna di Bangkok, Thailand.

`Nama bansa engkeramba ke disembah orang ba menua kita, lalu baka ni ku nuan ulih muka mata sida ngambika meda berapa nadai guna semua nya?`