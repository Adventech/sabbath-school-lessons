---
title:  'Misi Ngagai Orang ke Bedau Dijingkau: Bagi 1'
date:   02/12/2023
---

### Bacha ka Pelajar Minggu Tu
Kereja Rasul 17; 1 Kor. 2:2; Rom. 1:18–25.

> <p>Ayat Dikingatka</p>
> “Allah Taala ke ngaga dunya enggau semua utai ti dalam dunya, nya meh Tuhan ke merintah serega enggau dunya, lalu Iya ukai diau dalam rumah sembiang ti digaga mensia” (Kereja Rasul 17:24, NIV).

Nusi utai ti digaga Paul di Atens, Luke nulis tu: “Nya alai iya betalat enggau orang Judah dalam balai gempuru sereta enggau orang bansa bukai ke angkunka Allah Taala, enggau sebarang orang ke enggau iya betemu tiap hari ba sebelah pasar” (Kereja Rasul 17:17, NKJV).

Ke biasa iya, sigi nyamai agi meh Paul bekereja ba orang bansa Judah, nya ga darah dagin iya empu. Tang Paul sigi enda puas hati bekereja ba bansa diriempu aja. Tuhan udah ngangauka iya bekereja nyingkau orang bansa bukai mega.

Paul mega tau semina bekereja ba orang Bansa Bukai ke udah bisi penangika Allah Taala, laban perening dunya sida tentu udah berubah. Sida udah bisi urat dalam Bup Kudus ke ulih dikemansangka Paul, taja pen sida beguna deka nemu dalam agi Tuhan ti “dikenangika” sida—iya nya Jesus ti Mesias.

Tang, enda pia. Sekumbang iya di Atens, siti nengeri ke tebilang enggau penemu [falsafah], Paul ngembuan niat deka nyingkau orang dia mega. Mayuh ari sida nya datai ari latarbelakang ke bebida lalu ngembuan perening dunya ke lain ari enggi orang Hebrew sereta enggau sejarah kudus sida, iya ke nyadika pelasar pengarap ti deka diajar Paul ngagai sida di Atens.

Baka ni jalai Paul deka nyingkau sida nya, lalu nama ke ulih dipelajarka kitai ari chara iya nya?

_*Pelajarka pelajar minggu tu kena nyediaka Sabat, December 9._