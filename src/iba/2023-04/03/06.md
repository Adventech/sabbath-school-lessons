---
title:  Berengkah Ari Endur Nuan ke Diatu
date:   19/10/2023
---

`Bacha Surat Kereja Rasul 1:8. Nama prinsip [atur] ke diberi Jesus kena ngereja pengawa nginjil tauka nyadi saksi Iya ngagai semua dunya?`

Tu meh prinsip ti diletak Jesus ti nunjukka baka ni kitai bekereja sebagai murid Iya, ke ngembuan berita manah ti deka dibagi ngagai orang bukai. Magi pemendar ukai reti nya mejal orang meda penyalah jalai sida, tang pasal magi Jesus baka ti dipandangka dalam berita tiga melikat dalam Pemandang 14:6–12. Taja pia, bisi beberapa iti prinsip dalam jaku Jesus dalam Surat Kereja Rasul 1:8.

Keterubah, “kita deka nyadi saksi Aku di Jerusalem” (NIV). Baka ke udah dipeda kitai (nadai salah ngulang iya): kitai deka nyadi saksi Iya ba tempat ke alai kitai diau. Tu nyengkaum ruang-bilik kitai, gerija kitai, genturung pendiau kitai, enggau komuniti kitai. Kitai deka dulu nyadi saksi Iya ba endur kitai ke diau diatu, ba endur alai kitai udah diengkah Iya—rumah kitai tauka tempat kereja kitai—lalu nyadi saksi Iya ngagai orang ke pemadu semak ngagai kitai. Reti nya, orang ke sebilik enggau kitai, kaban-belayan semak kitai, orang ke segerija enggau kitai, sama kereja enggau kitai, bala jiran kitai, enggau orang dalam komuniti kitai.

Kekadang sekeda orang rindu agi deka nyadi saksi Jesus di menua bukai ke jauh ngagai orang ke lain budaya. Tang sida enda ibuh deka nyadi saksi ngagai orang ke diau semak ngelingi sida diatu. Kitai patut berengkah ba endur kitai diau diatu lalu ari nya ngerembai ngagai tempat bukai nitihka iring Tuhan.

Kedua, “di serata menua Judea enggau Samaria, enggau ngagai ujung dunya” (Surat Rasul 1:8, NIV). Sekali agi, Jesus netapka pengamat kitai patut besaksi ngagai orang bansa bukai, ke lain budaya ari kitai. Berengkah ari endur kitai ke diatu, Tuhan tau ngangauka kitai mansang ngagai tempat bukai lalu nginjil ngagai orang bansa bukai ke lain adat-budaya tauka pengarap. Mudah agi kitai nginjil ngagai orang ke sama adat-budaya, sama jaku enggau kitai laban enda mayuh utai ke ngempang. Di sekeda kawasan di dunya tu, bisi gerija ke diisi semina siti bansa tauka peturun mensia. Tang Komisyen Besai Jesus ngasuh kitai nyadi saksi Iya, ngasuh kitai pansut ari zon nyamai kitai lalu melaburka pemisi kitai ba raban bansa ke baka nya. Sida nya mega mesti ninga berita ari Jesus.

`Chabaran: Kelala sereta gaga tusun raban bansa orang ke istimewa dalam komuniti kita, ke bedau kala dijingkau gerija kitai.`

`Chabaran Minggu Tu: Berengkah besampi minta peluang ngambika nuan ulih enggau ngereja misi ngagai raban orang ke istimewa dalam komuniti kita.`