---
title:  Tambah Penemu
date:   20/10/2023
---

Bacha Ellen G. White, “The Great Commission,” pp. 25–34, and “A Seeker for Truth,” pp. 131–142, in The Acts of the Apostles.

“Sebedau Iya niki ke serega, Kristus meri bala murid Iya komisyen sida. Iya madah ngagai sida, pengawa sida meh bejalaika peneka Iya ke alai Iya udah meri ngagai dunya tu reta pengidup ti meruan belama iya. Kita udah nyadi saksi ke pengidup Aku ti udah nyadi korban ungkup dunya tu, ku Iya madah ngagai sida. Kita udah meda Aku bekereja ungkup Israel. Lalu taja pen bansa Aku empu enggai datai ngagai Aku ngambika sida bulih pengidup, taja pen sida imam enggau tuai menua udah ngereja ngagai Aku peneka ati sida, taja pen sida udah nulak Aku, sida agi bisi peluang nerima Anak Allah Taala. Kita udah meda semua orang ke datai ngagai Aku lalu ngaku dosa sida, Aku ampun perchuma. Barang sapa ke datai ngagai Aku enda deka ditulak Aku. Ngagai kita, ke murid Aku, aku nyerahka berita pengasih tu. Iya deka ditusi sama ngagai orang Judah enggau orang bansa bukai—ngagai orang Israel, dulu, lalu udah nya ngagai semua bansa mensia, bansa jaku, semua orang. Semua orang ke arap deka digumpul kedalam siti gerija.”—Ellen G. White, The Acts of the Apostles, pp. 27, 28.

Jaku perintah Komisyen Besai nya terang amat: “Bejalai kita ngagai semua bansa lalu gaga sida nyadi murid Aku” (Matt. 28:19, NKJV). Reti nya, kitai diperintah bejalai mai berita manah ngagai orang, lebih agi orang bansa bukai, di menua bukai.

“Komisyen injil tu meh atur besai pengawa nginjil dalam perintah Kristus. Sida murid Kristus diasuh bekereja bebendar nyelamatka mensia, lalu meri kangau pengasih tu ngagai semua. Sida enda patut nganti orang datai ngagai sida; sida patut bejalai ngelawa orang mai berita sida tu.”—Ellen G. White, The Acts of the Apostles, p. 28.

“Mayuh orang dalam dunya kitai tu ke semak amat ngagai perintah Allah Taala ari ti disangka kitai. Dalam dunya ti petang ketegal dosa tu, Tuhan bisi mayuh batu intan ti berega, ke alai Tuhan ngiring pemai berita Iya ngagai sida. Di semua endur bisi aja orang ti deka nerima Kristus. Mayuh orang ti deka beregaka penemu Allah Taala lebih ari penguntung dunya tu, lalu deka nyadi pemai penampak ke taluk. . . . Lebuh sida nyau sedarka pengawa Peter nya ngamatka pelan Allah Taala, lalu sikap sida ke salah runding ka orang bukai nya utai ke ngelaban pengawa injil, sida pen ngemesaika Allah Taala, ku sida, ‘Enti baka nya, reti nya Allah Taala mega udah meri pengampun dosa ngagai orang bansa bukai.’ Nya alai, nadai dikelikuhka agi, salah sangka pen lenyau, sikap sida ti ngumbai injil tu semina ungkup bansa sida aja pen dibuai ke tisi, lalu jalai pen tebuka ngambika injil tu ulih ditusi ngagai bansa bukai.”—Ellen G. White, The Acts of the Apostles, pp. 140–142.

**Tanya ti deka dipejuraika**:

`Nama reti leka jaku “misi/mission” ba nuan lebuh nuan ngena iya dalam pengidup nuan empu?`

`Baka ni nuan ulih, tiap hari, mandangka misi dalam sikap enggau ulah nuan? Baka ni ku nuan deka lebih agi ngembuan runding ungkup misi dalam ngereja pengawa nuan tiap hari?`

`Berapa penting kitai patut meresa ati kitai lalu ngiga kuasa ari serega kena nuchi kitai ari ati sangka tauka penemu ti enda betul pasal orang ke lain ari kitai?`