---
title:  Mindah Ngilah Zon Nyamai Kitai
date:   15/10/2023
---

Ngambika kitai ulih nyingkau orang, Allah Taala ngasuh kitai mindah ngilah zon nyamai kitai. Pengingin kitai ti semina deka diau begulai enggau bansa diri, kaban belayan diri, semina deka ngasuh kitai ngerunding diri aja, lalu tau mai penyai. Bahaya tu meh siti ari pelajar ti tau diambi kitai ari jerita Menara Babel.

`Bacha Pemungkal 11:1–9. Nama niat ati bala orang mayuh ditu? Nama ti deka dikereja sida, lalu nama kebuah Allah Taala nagang perambu sida nya?`

Jerita mensia ba Menara Babel tu mandangka juluk ati sida ke besai. Sida ngelanggur deka nirika siti nengeri ke bisi menara ke nadai udah kala bisi di tempat bukai di dunya tu: “sebuah menara ti bediri nyentuk ke langit, ngambika kitai tampak nama” (P’kal. 11:4, NIV).

Mensia kemaya hari tu pen suah deka ngereja utai ke sama, enda iya? Baikka nya nengah politik, seni, bisnis, tauka agama pen, nadai bida iya. Bisi aja mensia ke deka ngenampakka nama diri. Tang pengujung iya, semua pengawa sida nya puntan aja baka menasan jalai jani, lebu sereta nadai reti sekali. (Peda Pengajar 2:1–11.)

Bup Kudus madah dalam Pemungkal 11:4 sida deka nirika menara nya ngambika sida “enda pambar di serata dunya.” Sida deka diau begulai laban bisi kebuah sida empu. Tang Allah Taala bisi langgur bukai.

Sida mega beserakup ngereja pengawa nya. Tang ku Tuhan bejaku, “sida tu sama sebansa magang, lalu bejaku ngena siti aja jaku. Tu semina pun ke semua utai ti deka dikereja sida. Enda lama da agi sida ulih ngaga sebarang utai ti dikedekaka sida!” (P’kal. 11:6, NIV). Pelan sida ke besai tu, ke bendar, iya, jai.

Taja pen Bup Kudus enda nyemetak nyebut iya, Ellen White madahka sida nya enda arapka semaya Allah Taala ti madahka Diri enda deka ngerusak dunya tu ngena ai agi (P’kal. 9:14, 15). Pelan sida endang deka nirika menara nya kena nyelamatka diri lalu enda arapka Jaku Allah Taala. Nama pen tuju tauka niat ati sida, Allah Taala nemu tuju sida nya enda manah lalu penuh niat ti ngerunding diri aja, nya alai, Tuhan pen nagang sida ari ngulihka juluk ati sida nya.

`Kati nuan sebagi ari sesebengkah raban tauka komuniti etnik ke ngasai nyamai tauka lantang diau dalam raban diriempu? Baka ni jalai nuan tau nyampur orang ke enda sebansa enggau nuan?`