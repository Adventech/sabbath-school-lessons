---
title:  Nyadi Berekat Ngagai Semua Dunya
date:   16/10/2023
---

`Bacha Pemungkal 12:1–3. Baka ni jalai jaku tunjuk ajar Allah Taala ngagai Abram nya nyadika kangau ngagai misi?`

Allah Taala ngasuh Abram (dudi ila nama nya betukar ngagai Abraham) ninggalka menua iya enggau kaban-belayan iya lalu pindah ngagai menua bukai. Semua nya endang dalam perambu Allah Taala ti deka ngena Abraham nyadika pekakas Iya kena ngulihka tuju Iya di dunya tu. Abraham pen angkat, nitihka Jaku Tuhan. Enti Tuhan bisi pelan ungkup nuan, engka nya meh kangau Tuhan ngagai nuan, ngambika nuan ninggalka kaban-belayan nuan enggau bansa nuan lalu pegi ngagai menua bukai ke alai Tuhan muka tempat endur nuan gawa ka Iya, ngambika nuan tau nyadi berekat ngagai orang bukai.

**Bacha ayat-ayat tu. Nama ku genap iti ayat nya pasal sempekat Allah Taala, enggau semaya Iya ngagai kitai?**

`P’kal. 3:15`

`P’kal. 17:19`

`P’pau. 24:17`

`Isa. 9:6`

`Dan. 9:24–27`

`Matt. 1:21`

Ari ayat-ayat ke diatas nya, nyata amat Allah Taala deka ngamatka semaya Iya, ke digaga Iya ba Kebun Eden, ti madahka bisi Siku ti deka datai ti deka mutarka penanggul dosa. Iya nya meh Jesus Kristus ti nyadi Mesias, ti deka datai ari tiris pantis Abraham enggau Isak (nengah Sarah). Hebrews 11:9 madahka Isak enggau Jakob sama nyadi waris ngagai semaya berekat ti udah digaga Allah Taala ngagai Abraham.

Kitai enda nemu sekalika Abraham amat nemu reti tauka paham baka ni Anak ti disemayaka nya deka datai ari peturun iya, tang taja pia, iya bejalai aja ke mua enggau pengarap. “Ulih pengarap, Abraham ngasi lebuh iya diasuh bejalai ngagai siti endur ti deka diterima iya nyadika pesaka. Iya mupuk, taja pen iya enda nemu tunga pejalai diri” (Heb. 11:8, NKJV).

Tu meh teladan ti chukup manah ungkup kitai!

`Sema jaku Tuhan ngangauka nuan angkat bejalai, tang nuan “enda nemu tunga pejalai diri”? Baka ni saut nuan, neh, lalu nama kebuah?`