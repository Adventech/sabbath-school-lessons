---
title:  Gerija ke Dulu Suba enggau Zon Nyamai
date:   18/10/2023
---

`Bacha Surat Kereja Rasul 8:1–4. Ba gerija ke dulu suba, nama utai ke nyadi ke ngasuh bala sida ke arap nya nyau pambar ngilah zon nyamai sida?`

Nyentuk ngagai maya nya, gerija ke terubah dulu suba, ketebal agi bisi di Jerusalem (tauka dalam kawasan orang Judah lalu ba orang Judah aja). Lebuh sida berengkah diperinsa, ke alai Saul, iya nya, siku orang Judah ke taluk enggau siku Parisi, ke chakah enggau ngereja iya, gerija ti di Jerusalem pen nyau pambar ngachir di serata Judea enggau Samaria. Jesus udah madah dalam Surat Kereja Rasul 1:8 “kita deka nyadi saksi Aku di Jerusalem, di serata menua Judea enggau Samaria” (NIV). Jaku Jesus tu udah nyadi nyata, baka ti disebut dalam Surat Kereja Rasul 8:4, “sida ke pambar pendiau, bejalai ari endur siti ngagai endur siti, nusui Berita Manah” (NIV).

Tang taja pen gerija udah pambar keluar ngilah Jerusalem, sida mengkang nginjil ngagai kawasan orang Judah tauka ba genturung pendiau orang bansa Judah ba nengeri ke bukai. Surat Kereja Rasul 11:19 madahka gerija nyau pambar jauh nyentuk ngagai menua Ponisia (Lebanon) enggau Saiprus, tang naka maya nya, sida nadai meritaka inji ngagai orang bansa bukai kelimpah ari ngagai orang bansa Judah aja. Bala murid Jesus enggau sida gerija ke terubah nya kelia nadai tuju deka meda orang bansa bukai, tang semina orang bansa Judah aja, datai ngagai Tuhan. Sempit amat perening sida senentang pengawa misi gerija ke sebenar iya.

Peter, siku ari murid Jesus ti nyadi siku ari tuai pengarap ba gerija ke dulu nya suba, pen enda setuju ke berita injil tu ditusi ngagai orang bansa bukai, taja pen Paul udah berengkah ngereja iya. Peter digelar rasul ngagai sida ke udah betutus (reti nya orang Judah) lalu Paul digelar rasul ngagai orang bansa bukai (Gal. 2:8). Dulu ari nya, Peter sigi enggai dipeda begulai enggau orang bansa bukai (Gal. 2:11, 12). Tang, Allah Taala mindahka Peter pansut ari zon nyamai iya lalu ngubah ati iya. Nya baru Peter belabuh nemu reti komisyen injil nya ke bendar lalu nama ke diulihka pemati Jesus nya ungkup semua dunya.

`Bacha Surat Kereja Rasul 10:9–15, 28, 29. Nama mesej ti diberi Tuhan ngagai Peter ditu, lalu baka ni ku kitai, dalam jeman kitai diatu, mesti nitihka prinsip tu dalam pengawa misi kitai diatu?`