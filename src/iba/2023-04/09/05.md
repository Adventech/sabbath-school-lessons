---
title:  Misi Ngagai Orang Kaya
date:   29/11/2023
---

`Bacha Matthew 19:16–22. Nama pelajar ke tau diambi kitai ari jerita tu, ke alai, bebida ari Nikodemus, orang tu enggai nerima Jesus?`

Randau Jesus enggau orang bujang ke kaya nya nunjukka berapa bahaya panjuk pengaya nya ngagai kitai. Peratika jaku tu: Jesus lalu bejaku enggau sida murid Iya, “Enggau bendar Aku madah ngagai kita, mar amat meh orang ke kaya tama ngagai Perintah serega. Aku nandu nya baru: nyamai agi jelu unta tama nengah lubang jarum ari orang ke kaya tama ngagai Perintah Allah Taala” (Matt. 19:24, NKJV). Taja pia, ukai reti nya orang ke kaya enda ulih diselamatka, tang semina, enti sida nya enda bejimat, pengaya sida tau amat nagang sida ari diselamatka.

Ba pengujung iya, orang ke kaya enggau orang ke seranta sama nerima nasit ke sama: iya nya, pendam. Reti nya, orang ke kaya pen begunaka keselamatan sama baka semua orang ke bukai. Duit ulih meli mayuh utai, tang duit enda ulih meli nasit kena nyeliahka pemati. Nasit nyeliahka pemati nya semina datai ari pemeri ke diberi enda bebayar ulih Jesus ngagai sebarang sapa orang ke deka nerima iya ulih pengarap. “Aku tu meh pengangkat enggau pengidup. Orang ke arapka Aku, deka idup taja pen sida mati” (John 11:25, NKJV).

`Bacha Luke 19:1–10. Nama ti ngasuh jerita tu lain enti dibandingka enggau jerita pasal orang bujang ti kaya nya?`

Sakius respon ngagai Jesus ngena jalai ti enda dikereja orang bujang ti kaya nya. Peratika ditu, Jesus nadai ngasuh Sakius nyual utai ti dikemisi iya lalu meri ngagai orang ke seranta, baka ti diasuh Iya gaga orang bujang ti kaya nya. Jesus nemu orang bujang ti kaya nya balat amat angkunka duit iya, nya kebuah Jesus bejaku munyi nya ngagai iya. Bebida ari nya, taja kitai enda nemu semua utai ti dikerandauka Jesus enggau Sakius lebuh di rumah iya, utai ke nyata ditu, Sakius tebuka ati ulih Jesus ke ngujungka iya nemu sereta mutuska ati deka ngubah sekeda utai dalam pengidup iya, lebih agi iya ke besangkut paut enggau pengaya iya.

`“Laban nama penguntung orang, enti iya bempu semua dunya, tang ngelenyauka nyawa diri? Tauka, nama utai ti patut diberi orang kena iya nyilih nyawa diri?” (Matt. 16:26, NKJV). Nama ku jaku-jaku tu patut bejaku ngagai semua kitai neh?`