---
title:  Nebukednesar
date:   26/11/2023
---

Sebagai Seventh-day Adventists, kitai pechayaka utai ke dikumbai “pengampun ti enda besekat.” Reti nya, bebida ari penemu sekeda orang Kristen ke bukai, kitai pechayaka pemati Kristus nya endang diungkupka ngagai semua mensia, lalu ukai semina seraban orang ke spesel ke udah dipilih Tuhan ngambika diselamatka. Laban Allah Taala “dekaka semua mensia diselamatka, lalu nemu penemu pasal pemendar” (1 Tim. 2:4, NKJV), Jesus meri Diri “nyadi piring kena muai dosa kitai, lalu ukai semina dosa kitai aja, tang mega dosa semua mensia” (1 John 2:2, NKJV). Nya kebuah semua orang endang udah dipilih Iya “dalam Kristus sebedau dunya digaga” (Epe. 1:4, NKJV), taja pen enda semua orang deka milih Iya. Nya mega kebuah, kitai macha dalam Bup Kudus pasal semua macham mensia ke udah dijingkau Allah Taala.

`Bacha Daniel 4. Nama ke nyadi ngagai raja nya ditu, lalu nama ti dipadahka tu ngagai kitai pasal keselamatan datai ngagai siku ari mensia ke pemadu bekuasa di dunya tu?`

Jerita Raja Nebukednesar tu meh chunto ti manah amat dalam Bup Kudus ti nunjukka baka ni Allah Taala udah nyingkau orang ke enda arap ke besai kuasa. Ukum Allah Taala dipejalaika ba iya baka chara ti dipejalaika ngagai sekeda raja orang Israel (peda, ambi ka chunto, 2 Bansa Israel 32:25, 26; 1 Raja 14:21–31; 1 Samuel 28). Jerita Bup Kudus pasal Nebukadnesar, ke nyau sedarka diri lalu ngaku Allah Taala Penengkebang, nunjukka Tuhan ibuhka sida ke kaya sereta bekuasa, sama baka sida ke lemi sereta mensena. Dalam ayat 37, mensia ke pemadu besai kuasa di dunya nya madah, “Nya alai, diatu aku, Nebukadnesar, muji, ngemesai sereta ngemuliaka Raja Serega. Semua utai ti dikereja Iya endang ngena sereta lurus magang, lalu Iya ulih ngemaruhka sebarang orang ke ngenyumbungka diri” (Dan. 4:37, NKJV). Uji enti semua orang ke kaya sereta bekuasa sereta sumbung ari entara kitai mensia ke sama nemu mati tu mereti amat ka pemendar tu, nya baru iya!

Nama ke tau dipelajarka kitai ari jerita tu? Keterubah, Tuhan nguna orang ke arap ke penuh komitmen, baka Daniel, nyadika jambatan kena nyingkau orang ke enda arap ke bekuasa. Kedua, Tuhan ulih champur tangan terus dalam proses bersaksi ngambika Iya ulih nyingkau orang ke enda arap ke bekuasa. Allah Taala ngemaruhka Nebukadnesar ketegal iya sumbung sereta ngeninggika diri. Lalu taja pen jerita tu amat dramatik, bisi mayuh jalai bukai kena ngemaruhka orang ke kaya sereta bekausa ke sumbung sereta ngeninggika diri.

`Taja pen kitai enda kaya sereta bekuasa nitihka stended dunya, nama kebuah kitai mesti bejimat nyeliahka diri ari penyumbung ke dipandangka raja nya? Nama kebuah lebih mudah kitai bulih sikap ke baka nya ari ke disangka kitai?`