---
title:  Naaman
date:   27/11/2023
---

Jesus mati ungkup semua, enda ngira penatai, pengaya, keturunan, tauka status. Tuhan nyingkau orang ke ukai Kristen ke bekuasa di dunya tu lalu ngarapka sida idup nitihka penampak ke dikemisi sida (peda Ellen G. White, The Acts of Apostles, p. 416).

`Bacha 2 Raja 5:1–19. Nama ke tau diambi kitai ari jerita tu senentang nyingkau orang ungkup Tuhan?`

Dalam 2 Raja 5:17–19, Naaman bisi dua iti peminta ke luarbiasa sapengudah iya digeraika Tuhan ari penyakit lan. Keterubah, iya minta tanah ari Israel ke ulih dibai dua iku keledai pulai ngagai menua Siria ti deka dikena iya nyembah Allah Taala ke idup. Ku iya bejaku, “Awakka aku ga mai tanah ari tu ngagai menua aku ngena dua iku keledai aku, laban belabuh ari diatu, aku enggai agi ngenjuk piring tauka piring tunu ngagai petara bukai, tang semina ngagai TUHAN siku aja” (2 Raja 5:17, NKJV). Kedua, Naaman minta dikemendarka ngenduk enggau raja iya, taja pen iya enda agi deka nyembah petara raja iya.

Diatu Naaman udah nyadi orang ke arapka siku aja Allah Taala ke bendar. Taja pia, iya agi ngembuan pengarap orang kapir. Iya ke mai tanah ari Israel nya nunjukka iya enda mereti enggau penuh senentang Allah Taala ti Penengkebang nya. Dalam runding iya, iya mesti mai tanah nya laban dalam penemu iya Tuhan nya bisi tempat diri, baka bala petara ke disembah iya selama tu; tauka iya engka deka nirika alta ngena tanah ke dibai iya ari Israel nya kini? Nama pen tuju iya mai tanah nya, kitai meda pengarap iya ka Tuhan agi bechampur enggau jalai pengarap lama iya. Jerita Naaman tu meri konteks ungkup orang ukai Kristen ti deka datai ngagai Jesus kemaya hari tu. Siti pelajar tau diambi kitai ari jerita Naaman tu nya meh ubah ngagai perening tauka penemu kitai senentang dunya tu begunaka timpuh.

Peminta iya ti kedua nya balat agi ngeruga ati. Nama kebuah Naaman minta dikemendarka ngenduk tauka meremi enggau raja iya lalu udah nya minta Tuhan ngampun iya? Saut ari nabi nya meri kitai ulu lungga iya: “Mupuk meh nuan enggau selamat” (2 Raja 5:19, NKJV). Sebagai orang ke besai kuasa di Siria, Naaman megai pengawa berat ke patut dikereja iya lalu nya bisi ngenataika penanggul ngagai pengarap iya ti baru nya. Nya alai beguna amat orang ke baru masuk pengarap nya, lebih agi sida ke datai ari jalai pengarap bukai, diberi sukung enggau iring kena napi peminta budaya enggau rama ari pengidup sida ke suba sebedau sida masuk pengarap ke baru nya.

Ingat, Naaman bekejang ari menua iya ti enda nemu Allah Taala sebagai siku orang ke sakit lan lalu diatu iya pulai sebagai siku orang ke udah gerai sereta nyadi siku murid Allah Taala ti Penengkebang. Iya baru aja ngepunka pejalai iya. Iya begunaka timpuh kena tumbuh mansang.

`Nama pelajar ke patut dipelajarka kitai ari jerita tu pasal enda ngansak orang kelalu jampat, lebih agi sida ke datai ari pengarap tauka budaya ke ukai Kristen?`