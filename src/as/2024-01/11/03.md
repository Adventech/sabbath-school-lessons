---
title: যিৰূচালেমৰ শান্তিৰ অৰ্থে প্ৰাৰ্থনা কৰা
date: 11/03/2024
---

`যিৰূচালেমত উপস্থিত হোৱাৰ পিছত উপাসকসকলৰ আৱেগবোৰ কি আছিল? যিৰূচালেমত তেওঁলোকে কি পাবলৈ আশা কৰিছিল?`

গীতমালা ১২২ অধ্যায়ত যিৰূচালেমত উপস্থিত হোৱাৰ লগে লগে যাত্ৰীসকলৰ আনন্দ আৰু উত্তেজনা প্ৰকাশ কৰা হৈছে। যিৰূচালেমলৈ যোৱাসকলৰ আছিল এটা আনন্দৰ পৰ্ব যেতিয়া ঈশ্বৰৰ লোকসকলে বছৰত তিনিবাৰকৈ গৈছিল যাতে তেওঁলোকৰ প্ৰতি অতীত আৰু বৰ্তমান সময়ত ঈশ্বৰৰ মঙ্গলৰ বাবে স্মৰণ কৰে (দ্বিঃ বিৱৰণ ১৬:১৬)। যিৰূচালেম আছিল জাতিটোৰ জীৱনৰ কেন্দ্ৰবিন্দু কাৰণ ইয়াত “ইষ্ট্ৰায়েলৰ নিমিত্তে সাক্ষ্য দিবলৈ” (গীত ১২২:৪) আৰু সোধৰ সিংহাসন আছিল (গীত ১২২:৫)। “ইষ্ট্ৰায়েলৰ সাক্ষ্য” ই সেই পৱিত্ৰগৃহক বুজায় যিটোক কেতিয়াবা “সাক্ষ্য ফলি থকা আবাস” বুলি কোৱা হৈছিল। (গণনা ১:৫০) আৰু ইয়াত “সাক্ষ্য ফলিৰ চন্দুক” আছিল (যাত্ৰা ২৫:২২)। সোধৰ বাবে স্থাপন কৰা সিংহাসনসমূহক যিৰূচালেমৰ ন্যায় ব্যৱস্থাক চিত্ৰিত কৰিছে (২ চামূৱেল ৮:১৫)। এইদৰে পৱিত্ৰ স্থানৰ যাত্ৰা আছিল এনেকুৱা এটা সময় যেতিয়া কোনোবাই ন্যায় বিচাৰিব আৰু লাভ কৰিব পাৰিছিল। ঈশ্বৰত বিশ্বাসী হোৱা আৰু মানুহৰ প্ৰতি ন্যায় প্ৰদান কৰাটো কেতিয়াও পৃথক হ’ব নালাগে।

`গীতমালা ১২২:৬-৯ পদ পঢ়ক। ঈশ্বৰ লোকসকলৰ মূল প্ৰাৰ্থনা কি আছিল?`

যিৰূচালেমৰ শান্তিৰ বাবে প্ৰাৰ্থনা কৰাৰ যোগেদি নগৰখন আৰু ইয়াৰ বাসিন্দাসকলে ঈশ্বৰৰ আশীৰ্বাদ লাভ কৰে, আৰু প্ৰাৰ্থনাই উপাসকসকলক একত্ৰিত কৰে, যাৰ ফলত তেওঁলোকৰ মাজত শান্তি বিয়পি পৰে (গীত ১২২:৮)। ঈশ্বৰ আৰু তেওঁৰ লোকসকলৰ মাজত, আৰু ঈশ্বৰৰ সন্তানসকলৰ মাজতো শান্তি থাকিলেহে যিৰূচালেম শান্তিৰ নগৰ হ’ব পাৰে। এইদৰে যিৰূচালেমৰ শান্তিৰ প্ৰাৰ্থনাই ঈশ্বৰৰ লোকসকলক ঈশ্বৰ আৰু ইজনে সিজনৰ লগত শান্তিৰে জীয়াই থাকিবলৈ আহ্বান জনাইছে। যিৰূচালেমৰ শান্তিত লোকসকলে সমৃদ্ধি হ’ব (গীত ১৪৭:১২-১৪)।

গীতটিয়ে আমাক শিকাইছে যে বিশ্বাসী সমাজৰ মঙ্গলৰ বাবে কৰা প্ৰাৰ্থনা ঈশ্বৰৰ সন্তানসকলৰ প্ৰাৰ্থনাৰ মূল বিষয় হ’ব লাগে কাৰণ ঈশ্বৰৰ শক্তিশালী আৰু ঐক্যত থকা লোকসকলেহে ঈশ্বৰৰ শান্তি আৰু পৰিত্ৰাণৰ শুভবাৰ্তা জগতৰ আগত ঘোষণা কৰিব পাৰে (যোহন ১৩:৩৪, ৩৫)।

যিৰূচালেমৰ শান্তিৰ বাবে প্ৰাৰ্থনা কৰাটো এতিয়াও বিশ্বাসীসকলৰ এক বিশেষাধিকাৰ আৰু দায়িত্ব কাৰণ ই ঈশ্বৰৰ শান্তিৰ ৰাজ্যৰ শেষকালৰ আগমনৰ আশাক জীয়াই ৰাখে, যিয়ে কেৱল যিৰূচালেম চহৰখনকে নহয়, গোটেই জগতখনকো সামৰি ল’ব (যিচয়া ৫২:৭; যিচয়া ৬৬:১২, ১৩; প্ৰঃ বাক্য ২১-২২ অধ্যায়)।

`বৰ্তমান আমি ঈশ্বৰৰ লোক হিচাপে আমাৰ মাজত পৰস্পৰে প্ৰেম কৰিব পৰা ব্যৱহাৰিক উপায়বোৰ কি কি?`