---
title: 'প্ৰভুৰ সোধ বিচাৰ আৰু ধৰ্মধাম'
date: 08/02/2024
---

`গীতমালা ৯৬:৬-১০; গীতমালা ৯৯:১-৪; আৰু গীতমালা ১৩২:৭—৯, ১৩—১৮ পদ পঢ়ক। ঈশ্বৰৰ সোধ বিচাৰ ক’ত হৈ আছে আৰু আমাৰ ওপৰত ইয়াৰ কি প্ৰভাৱ পৰে? ঈশ্বৰে দুষ্টতাৰ সৈতে কেনেদৰে মোকাবিলা কৰিব, সেই বিষয়ে বুজিবলৈ ধৰ্মধামে আমাক কেনেকৈ সহায় কৰে?`

প্ৰভুৰ সোধ বিচাৰ ধৰ্মধামৰ সৈতে ওতপ্ৰোতভাৱে জড়িত। ধৰ্মধামৰ এনেকুৱা এটা পৰিৱেশ আছিল য’ত গীতমালা ৰচকে দুষ্টতাৰ সমস্যাৰ বিষয়ে বুজিব পাৰিছিল (গীত ৭৩:১৭-২০)। ঊৰীমৰ বিচাৰ (দ্বিঃ বিৱৰণ ২৭:২১) আৰু মহাপুৰোহিতৰ বিচাৰৰ্থক বুকুপটাৰ (যাত্ৰা ২৮:১৫, ২৮-৩০) দ্বাৰা ইংগিত পোৱাৰ দৰে ধৰ্মধামক ঈশ্বৰৰ বিচাৰৰ স্থান হিচাপে নিৰ্ধাৰণ কৰা হৈছিল। সেই অনুসৰি বহুতো গীতত ঈশ্বৰক মহা পৱিত্ৰ স্থানত তেওঁৰ সিংহাসনত বহি জগতখনৰ পাপ আৰু দুষ্টতাৰ বাবে সোধ বিচাৰ কৰিবলৈ সাজু থকা বুলি চিত্ৰিত কৰা হৈছে।

ধৰ্মধামত পৰিত্ৰাণৰ ব্যৱস্থা প্ৰকাশ কৰা হ’ল। পৌত্তলিক ধৰ্মত পাপক মূলতঃ শাৰীৰিক দাগ হিচাপে বুজা হৈছিল, যাদুকৰী ধৰ্ম পদ্ধতিৰ দ্বাৰা নিৰ্মূ;ল হৈছিল। ইয়াৰ বিপৰীতে বাইবেলে পাপক ঈশ্বৰৰ নৈতিক বিধান উলংঘা কৰা বুলি উপস্থাপন কৰিছে। ঈশ্বৰৰ পৱিত্ৰতাৰ অৰ্থ হ’ল তেওঁ ন্যায় আৰু ধাৰ্মিকতাক ভাল পায়। একেদৰে ঈশ্বৰৰ লোকসকলেও ন্যায় আৰু ধাৰ্মিকতাৰ পিছত চলা উচিত আৰু ঈশ্বৰক তেওঁৰ পৱিত্ৰতাৰে উপাসনা কৰা উচিত। তেনে কৰিবলৈ তেওঁলোকে ঈশ্বৰৰ বিধান পালন কৰিব লাগিব, যিটো তেওঁৰ পৱিত্ৰতাৰ প্ৰকাশ।

এইদৰে ধৰ্মধাম হৈছে পাপৰ ক্ষমা আৰু ধাৰ্মিকতাৰ পুনৰুদ্ধাৰৰ স্থান যিদৰে ঈশ্বৰৰ সিংহাসন দয়াৰ আসন আৰু “ধাৰ্মিকতাৰ বলিদান” (দ্বিঃ বিৱৰণ ৩৩:১৯, গীত ৪:৫)।

তথাপিও, “ক্ষমা কৰোঁতা ঈশ্বৰে” অনুতাপ নকৰা দুষ্ট লোকসকলৰ কৰ্মৰ প্ৰতিশোধ লয় (গীত ৯৯:৮)। ধৰ্মধাম ঈশ্বৰৰ বিচাৰ স্থান হোৱাৰ ব্যৱহাৰিক প্ৰভাৱ ঈশ্বৰৰ পৱিত্ৰতাৰ প্ৰতি অহৰহ সচেতনতা আৰু ঈশ্বৰৰ বিধানৰ প্ৰয়োজনীয়তা অনুসৰি ধাৰ্মিক জীৱন-যাপনত দেখা যায়।

চিয়োনত যিহোৱাৰ বিচাৰৰ ফলত ধাৰ্মিকসকলৰ মংগল আৰু দুষ্টসকলৰ পৰাজয় হয় (গীত ১৩২:১৩- ১৮)। বিশেষকৈ প্ৰায়শ্চিত্তৰ দিনত যিহোৱাক বিচাৰকৰ্তা হিচাপে আগমনৰ আনন্দৰ আশাক ধৰ্মধামে প্ৰতিপালন কৰিছিল। একেদৰে গীতমালাৰ গীতবোৰে ঐশ্বৰিক বিচাৰকৰ্তাৰ আগমনৰ নিশ্চয়তাক শক্তিশালী কৰে (গীত ৯৬:১৩, গীত ৯৮:৯), অৰ্থাৎ স্বৰ্গীয় ধৰ্মধামত যীচু খ্ৰীষ্ট থকাক বুজায় (প্ৰঃ বাক্য ১১:১৫-১৯)।

`ৰোমীয়া ৮:৩৪ পঢ়ক। এই পদটোৱে আমাক কেনেকৈ দেখুৱাইছে যে খ্ৰীষ্টই স্বৰ্গীয় ধৰ্মধামত যি কৰি আছে সেয়া তেওঁৰ লোকসকলৰ বাবে ভাল খবৰ?`