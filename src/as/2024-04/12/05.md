---
title:  খালী মৈদাম।
date:   18/12/2024
---

`যোহনঃ ২০:১-৭ পদ পঢ়ক। এই পদবোৰত কি চিত্ৰিত কৰা হৈছে, সেই বিষয়ে আমাৰ বাবে কি গুৰুত্বপূৰ্ণ কথা আছে?`

শুক্ৰবাৰৰ সন্ধিয়া বেলাত যীচুৰ মৃত্যু হৈছিল আৰু ৰবিবাৰে অতি ৰাতিপুৱাই জী উঠিছিল। যিহেতু তেওঁক মৈদাম দিয়াৰ সময়ত বিশ্ৰামবাৰ ওচৰ চাপি আহিছিল (যোহনঃ ১৯:৪২), সেয়েহে মৈদাম দিয়া প্ৰক্ৰিয়াটো খৰখেদাকৈ কৰা হৈছিল আৰু মৈদাম দিয়াৰ আগৰ প্ৰক্ৰিয়াটো সম্পূৰ্ণ হোৱা নাছিল। তেওঁলোকে যীচুক যিমানেই ভাল নাপাওক কিয়, তেওঁৰ অনুগামী সকলে বিশ্ৰামদিন পালন কৰিছিল আৰু মৈদামলৈ যোৱা নাছিল (মাৰ্কঃ ১৬:১; লূকঃ ২৩:৫৬)। বিশ্ৰামবাৰৰ পিছত সপ্তাহৰ প্ৰথম দিনা অতি ৰাতিপুৱা কেইবাগৰাকীও তিৰোতাই মৈদামলৈ আনিবলৈ সুগন্ধি তেল কিনিছিল। তেওঁলোকে শিলচটা আঁতৰোৱা আৰু মৈদামটো খালী হৈ থকা দেখা পাই আচৰিত হৈ পৰিল।

মগ্দলীনী মৰিয়ম আছিল সেই সকলৰ ভিতৰত যি সকলে অতি ৰাতিপুৱা মৈদামলৈ আহিছিল। তাই পিতৰ আৰু যোহনক তাই দেখা কথাবোৰ ক’বলৈ দৌৰি গৈছিল। আৰু তেওঁলোক দুয়ো তালৈ দৌৰি গ’ল। যোহনে পিতৰক পাছ পেলাই, আগেয়ে মৈদামৰ ওচৰ পালে। তেওঁ চা পৰি ভিতৰলৈ চাই, কেৱল পৰি থকা শন সূতাৰ মিহি কাপোৰ দেখা পালে। কিন্তু ভিতৰলৈ নোসোমাল।

পিতৰে অৱশ্যে ভিতৰলৈ সোমাই গ’ল আৰু দেখিলে যে, শন সূতাৰ মিহি কাপোৰ কেইখন পৰি আছে। তেওঁ যীচুৰ মূৰত গামোচাখন দেখিলে, কিন্তু বাকী কাপোৰবোৰৰ লগত নাছিল। সুকীয়াকৈ এঠাইত মেৰিয়াই থোৱা আছিল।

`যোহনঃ ২০:৮-১০ পদ পঢ়ক। মূৰৰ কাপোৰখন মেৰিয়াই থোৱাৰ অৰ্থ কি আছিল?`

পিতৰে মৈদামত সোমোৱাৰ পিছত যোহনেও সোমাল। যোহনঃ ২০:৮ পদত কোৱা হৈছে যে তেওঁ ভিতৰলৈ সোমাই দেখিলে আৰু বিশ্বাস কৰিলে। মৈদামৰ কাপোৰবোৰ তাত পৰি থকা আৰু মূৰৰ কাপোৰখন সুকীয়াকৈ এঠাইত মেৰাই পৰি থকা দেখি যোহনে কিয় বিশ্বাস কৰিবলৈ বাধ্য হ’ল যে যীচু মৃত্যুৰ পৰা পুনৰুত্থিত হ’ল?

এই প্ৰশ্নৰ উত্তৰ দিবলৈ হ’লে প্ৰথমে মৈদামটো কিয় খালী হ’ল সেই বিষয়ে চিন্তা কৰাটো প্ৰয়োজন। আটাইতকৈ সাধাৰণ উত্তৰ হ’ব পাৰে মৈদামত ডকাইতি হোৱা। কিন্তু এই উত্তৰটো তিনিটা কাৰণত অশুদ্ধ হ’ব। প্ৰথমতে মথিয়ে আমাক কৈছে যে মৈদামত পহৰা দিয়া হৈছিল (মথিঃ ২৭:৬২-৬৬), যাৰ ফলত মৈদামত ডকাইতি বা চোৰ হোৱাৰ সম্ভাৱনা কম আছিল। দ্বিতীয়তে চোৰে সাধাৰণতে মৈদামৰ পৰা পচি যোৱা মৃতদেহ নহয়, মূল্যৱান বস্তু চুৰি কৰে। তৃতীয়তে মৈদামত চুৰি কৰা চোৰে খৰখেদা কৰে আৰু মৈদামৰ কাপোৰবোৰ ভাঁজ কৰি নথয়। গতিকে যোহনে যেতিয়া মূৰৰ কাপোৰখন মেৰিয়াই থোৱা দেখিছিল, তেতিয়া তেওঁ বিশ্বাস কৰিছিল যে যীচু মৃত্যুৰ পৰা পুনৰুত্থিত হৈছে।