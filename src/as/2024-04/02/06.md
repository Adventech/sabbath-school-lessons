---
title:  মৃত লাজাৰক জীউৱা।
date:   10/10/2024
---

যোহনঃ ১১ অধ্যায়টো দুখেৰে ভৰি আছে। এজন প্ৰিয় বন্ধুৰ অসুস্থতাৰ দুখৰ খবৰ (যোহনঃ ১১:১-৩); তেওঁৰ মৃত্যুৰ বাবে ক্ৰন্দন কৰা (যোহনঃ ১১:১৯,৩১,৩৩); ভনীয়েক সকলৰ বিলাপ যে যীচু ইয়াত থকা হ’লে লাজাৰক মৃত্যু নহ’লহেঁতেন (যোহনঃ ১১:২১,৩২); আৰু যীচু নিজেও ক্ৰন্দন কৰিলে (যোহনঃ ১১:৩৫)। কিন্তু যীচুৱে লাজাৰৰ নৰিয়াৰ কথা শুনাৰ পাছতো, তেওঁ যি ঠাইত আছিল তাত আৰু দুদিন থাকিল (যোহনঃ ১১:৬), আনকি তেওঁ ইংগিত দিছিল যে তেওঁ তাত অনুপস্থিত থকাৰ বাবে তেওঁলোকৰ কাৰণে আনন্দ কৰিছিল (যোহনঃ ১১:১৪,১৫)। এই কাৰ্য কোনো কঠিন হৃদয়ৰ পৰা হোৱা নাছিল। বৰঞ্চ ঈশ্বৰৰ মহিমা প্ৰকাশ কৰিবলৈহে হৈছিল।

আমি যোহনঃ ১১:১৭-২৭ পদত উপনীত হোৱাৰ সময়লৈকে লাজাৰৰ মৃত্যু হোৱা চাৰিদিন হৈছিল। চাৰিদিনৰ পাছত তেওঁৰ শৰীৰ ইতিমধ্যে পচি গৈছে আৰু মাৰ্থাই কোৱাৰ দৰে “হে প্ৰভু, এতিয়া শৰীৰত দুৰ্গন্ধ হৈছে; কিয়নো আজি চাৰিদিন হ’ল” (যোহনঃ ১১:৩৯)। নিঃসন্দেহে যীচুৰ পলম হোৱাটোৱে ইয়াৰ পিছত হোৱা আচৰিত কাৰ্যক আৰু অধিক আচৰিত কৰি তোলাত সহায় কৰিছিল। এটা পচা মৃতদেহ জীৱিত কৰি তোলা? যীচুৱে ইয়াতকৈ আৰু কি প্ৰমাণ দিব লাগিছিল যে তেওঁ নিজেই ঈশ্বৰ?

আৰু ঈশ্বৰ হিচাবে, আদিতে জীৱন সৃষ্টিকৰ্ত্তা হিচাবে-যীচুৰ মৃত্যুৰ ওপৰত ক্ষমতা আছিল। এইদৰে যীচুৱে এই সুযোগত, লাজাৰৰ মৃত্যুৰ সুযোগ ব্যৱহাৰ কৰি নিজৰ বিষয়ে এটা গুৰুত্বপূৰ্ণ সত্য প্ৰকাশ কৰিলে। “ময়েই পুনৰুত্থানো আৰু জীৱনো; যি কোনোৱে মোত বিশ্বাস কৰে, তেওঁ মৰিলেও জীৱ; আৰু যি কোনোৱে জীয়াই থাকি মোত বিশ্বাস কৰে, তেওঁ কেতিয়াও নমৰিব।” (যোহনঃ ১১:২৫,২৬)।

`যোহনঃ ১১:৩৮-৪৪ পদ পঢ়ক। যীচুৱে তেওঁৰ এই দাবীক সমৰ্থন কৰিবলৈ কি কৰিছিল?`

যেনেকৈ যীচুৱে অন্ধ মানুহজনক দৃষ্টিশক্তি দি তেওঁ জগতৰ পোহৰ বুলি দেখুৱাইছিল (যোহনঃ ৮:১২, যোহনঃ ৯:৫), ঠিক তেনেকৈ ইয়াত তেওঁ লাজাৰক মৃত্যুৰ পৰা পুনৰুত্থান কৰিছে (যোহনঃ ১১:৪৩,৪৪) তেওঁ যে পুনৰুত্থানো আৰু জীৱনো সেই কথা প্ৰদৰ্শন কৰিছে (যোহনঃ ১১:২৫)।

এই আচৰিত কাৰ্যই আন সকলো বিলাকতকৈ বেছি যীচুক জীৱনদাতা হিচবে স্বয়ং ঈশ্বৰ হিচাবে প্ৰকাশ কৰিছে। এইটোৱে যোহনৰ বিষয়বস্তুৰ প্ৰতি শক্তিশালী সমৰ্থন প্ৰদান কৰে যে যীচু ঈশ্বৰৰ ঐশ্বৰিক পুত্ৰ আৰু তেওঁত বিশ্বাস কৰিলে আমি তেওঁৰ দ্বাৰা জীৱন লাভ কৰিব পাৰো (যোহনঃ ২০:৩০,৩১)।

কিন্তু যেতিয়ালৈকে আমি এই অবিশ্বাস্য কাহিনীটোৰ শেষত উপনীত হওঁ (যোহনঃ ১১:৪৫-৫৪), য’ত দেখা বহুতে বিশ্বাস কৰিছিল (যোহনঃ ১১:৪৫), এটা শক্তিশালী কিন্তু দুখজনক বিদ্ৰুপৰ কথা উন্মোচিত হয়। যীচুৱে দেখুৱাইছে যে তেওঁ মৃত সকলক পুনৰ জীৱিত কৰিব পাৰে, আৰু তথাপিও, এই লোক সকলে ভাবিছিল যে, তেওঁলোকে তেওঁক হত্যা কৰি তেওঁক বাধা দিব পাৰিব। ঈশ্বৰৰ প্ৰজ্ঞা আৰু শক্তিৰ বিপৰীতে মনুষ্যৰ দুৰ্বলতাৰ কি যে উদাহৰণ !