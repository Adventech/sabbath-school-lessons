---
title:  গ্ৰহণ কৰা আৰু অগ্ৰাহ কৰা।
date:   05/11/2024
---

২য় পাঠত যোহন ৬ অধ্যায়ত পাঁচ হাজাৰ লোকক খুউৱাৰ বিষয়ে বৰ্ণনা কৰা হৈছিল যদিও সেই কাহিনীৰ অন্তিম খণ্ডটো সামৰি লোৱা হোৱা নাছিল, যিটো ইয়াত অধ্যয়ন কৰা হৈছে।

`যোহনঃ ৬:৫১-৭১ পদ পঢ়ক। যীচুৱে কি কৈছিল যে লোকবিলাকে গ্ৰহণ কৰিবলৈ অসুবিধা পাইছিল?`

যীচুৰ যোগেদি আচৰিত ভাৱে খুউৱাৰ পিছত মানুহ বিলাকে যীচুক ৰজা পাতিবলৈ উদ্যত হৈছিল (যোহনঃ ৬:১-১৫)। কিন্তু পিছত কফৰনাহূমৰ ধৰ্মধামত তেওঁলোকৰ সৈতে কথা পাতি তেওঁ সেই আচৰিত কাৰ্যৰ আধ্যাত্মিক অৰ্থ বুজাই কয় যে, “জীৱন দিওঁতা আহাৰ ময়েই” (যোহনঃ ৬:৩৫)। তেওঁ অধিক বিতং ভাৱে ব্যাখ্যা কৰিছে যে এই পিঠা তেওঁৰ মাংস, যি আহাৰ তেওঁ জগতৰ জীৱনৰ নিমিত্তে দিয়ে (যোহনঃ ৬:৫১)।

এই কথাষাৰে লোক বিলাকৰ চকু মুকলি কৰিলে যে যীচু তেওঁলোকৰ পাৰ্থিৱ ৰজা নহ’ব। জগতৰ চিন্তা-ধাৰাৰ সৈতে তেওঁৰ কথা মিল নাখায়। তেওঁলোকে পৰিবৰ্তন হোৱাটো অস্বীকাৰ কৰিছিল, যিটোৱে তেওঁলোকৰ চিন্তা-ধাৰাক সলনি কৰিব যাতে তেওঁলোকে যীচুক মচীহ হিচাবে চিনি পাব আৰু গ্ৰহণ কৰিব পাৰে। তেওঁৰ অনেক শিষ্যই এই সময়ত তেওঁক এৰি থৈ গৈছিল (যোহনঃ ৬:৬৬)।

মানুহৰ দৃষ্টিত এইটো নিশ্চয় যীচুৰ বাবে কঠিন আছিল। লোক বিলাকৰ প্ৰশংসা আনন্দজনক আছিল। কোনে ভাল পোৱাটো নিবিচাৰে? কিন্তু অনেকে পিছুৱাই গৈ নিজৰ নীতি-নিয়মক লৈ প্ৰশ্ন উত্থাপন কৰাটো স্বাভাৱিকতে নিৰুৎসাহিত কৰে। লোক বিলাকে যোৱা দেখি যীচুৱে তেওঁৰ বাৰজন শিষ্যকো সুধিলে যে, তেওঁলোকেও যাব বিচাৰে নেকি?

সেই সময়ত পিতৰে আচৰিত ৰূপে উত্তৰ দি যীচু নো কোন সেই বিষয়ে তেওঁ সাক্ষ্য দিয়ে। “অনন্ত জীৱনৰ কথা আপোনাৰহে। আৰু আপুনি যে ঈশ্বৰৰ পবিত্ৰ জনা, ইয়াকে আমি বিশ্বাস কৰি জানিছো” (যোহনঃ ৬:৬৮,৬৯)।

শিষ্য সকলে যীচুৰ লগত কেইবা বছৰ ধৰি আছিল, তেওঁৰ লগত ফুৰিছিল, তেওঁৰ আচৰিত কাৰ্যবোৰ দেখিছিল, তেওঁৰ বাক্যবোৰ শুনিছিল। তেওঁলোকৰ অভিজ্ঞতাৰ পৰা জানিছিল যে তেওঁৰ লগত তুলনা কৰিব পৰা কোনো নাই। কিছুমান পৰিস্থতি যিমানেই অস্বাভাৱিক নহওক কিয়, তেওঁলোকে তেতিয়াও তেওঁৰ অহাৰ উদ্দেশ্যৰ বিষয়ে যিমানেই ভুল বুজি নাপাওক কিয় কিন্তু এই মানুহজনে হৈছে মচীহা। তেওঁৰ মৃত্যু আৰু পুনৰুত্থানৰ পিছতহে তেওঁলোকে বুজিবলৈ আৰম্ভ কৰিলে যে যীচু কিয় আহিছিল।

`সাধাৰণতে অধিকসংখ্যক লোকেই ভুল কৰে, সেই বিষয়ে আমি এই কাহিনীৰ পৰা কি শিকিব পাৰো? বিশেষকৈ আমাৰ বিশ্বাসৰ সেই দিশবোৰৰ প্ৰতি আমি কিয় এই কথা মনত ৰাখিব লাগিব, যিবোৰ সংখ্যাগৰিষ্ঠ লোকৰ মাজত আনকি অনেক খ্ৰীষ্টিয়ানৰ মাজতো অপ্ৰিয়?`