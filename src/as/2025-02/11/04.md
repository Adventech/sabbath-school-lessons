---
title:  মুক্তিদাতা হিচাবে, বোৱজ।
date:   10/06/2025
---

বোৱজে ৰূথৰ প্ৰতি গভীৰ প্ৰেমত পৰে আৰু তাইক বিয়া কৰিব বিচাৰে, কিন্তু ইয়াত এটা উল্লেখযোগ্য বাধা আছেঃ যি এজন ওচৰ-সম্বন্ধীয়া আছে তেওঁৰ তিৰোতা গৰাকী আৰু মাটিৰ ওপৰতো দাবী কৰাৰ অধিকাৰ আছে। যদি আমি বোৱজক খ্ৰীষ্টৰ আৰ্হি বুলি গণ্য কৰো, তেন্তে এই পৰিস্থিতিয়ে হয়তো মহা বিবাদত বান্ধ থকা এটা বিষয় উন্মোচন কৰিব পাৰে। খ্ৰীষ্টই আমাক প্ৰেম কৰে, কিন্তু এজন “ওচৰ-সম্বন্ধীয়া” আছে আৰু সেইটো হৈছে চয়তান, যাৰ এটা দাবীও আছে।

`তলৰ শাস্ত্ৰপদবোৰে মানৱ জাতিৰ ওপৰত চয়তানে কৰা দাবীৰ বিষয়ে কি প্ৰকাশ কৰিছে? (ইয়োবঃ ১:৬-১১; মথিঃ ৪:৮,৯; যিহূদাঃ ১:৯ ; লুকঃ ২২:৩১)।`

যেতিয়া চয়তানে স্বৰ্গীয় পৰিষদত উপস্থিত হৈছিল, তেতিয়া সি ঈশ্বৰক কৈছিল যে “মই পৃথিৱী ভ্ৰমণ কৰি, আৰু তাৰ মাজত ইফালে সিফালে ফুৰি আহিলো” (ইয়োবঃ ১:৭), আৰু যেতিয়া ঈশ্বৰে তাক সুধিলে যে সি ধার্মিক ইয়োবক মন কৰা নাই নেকি, তেতিয়া চয়তানে তেওঁক তেওঁৰ এজন প্রিয় দাস হয় বুলি দাবী কৰিলে, ইয়াৰ পৰা অনুমান কৰিব পাৰি যে ইয়োবৰ হৃদয় প্রকৃততে ঈশ্বৰৰ নহয়। অৰ্থাৎ তেওঁ সঁচাকৈয়ে আপোনাক অনুসৰণ কৰে কাৰণ আপুনি তেওঁৰ প্ৰতি ভাল ব্যৱহাৰ কৰিছে। আপুনি এবাৰ হাত মেলি তেওঁৰ সৰ্বস্ব স্পৰ্শ কৰক ; তাতে তেওঁ অৱশ্যে আপোনাৰ সাক্ষাতেই আপোনাক বিদায় দিব (ইয়োবঃ ১:১১)।

যিহূদাত আমি ইস্রায়েলৰ মাজত সুপৰিচিত এটা কাহিনীৰ চমু উল্লেখ দেখিবলৈ পাওঁ যে মোচিক ঈশ্বৰে মৈদাম দিয়াৰ পিছত (দ্বিঃ বিৱৰণঃ ৩৪:৬), তেওঁক পিছলৈ পুনৰুত্থান কৰা হৈছিল। যদিও আমি সকলো কথা অৱগত নহয়, তথাপিও মোচিৰ মৃতদেহক লৈ তেওঁলোকে বিবাদ কৰা বুলি কোৱা কথাষাৰ পাঠটোৰ পৰাই বুজা যায় যে চয়তানে ইয়াৰ ওপৰত দাবী কৰিছিল।

“প্ৰথমবাৰৰ বাবে খ্ৰীষ্টই মৃতক জীৱিত কৰিবলৈ ওলাইছিল। জীৱনৰ ৰাজকুমাৰ আৰু উজ্জ্বলিত হৈ থকাসকলে মৈদামৰ কাষ চাপি অহাৰ লগে লগে চয়তানে নিজৰ আধিপত্যৰ বাবে আতংকিত হৈ পৰিল। তাৰ দুষ্ট দূতবিলাকৰ সৈতে তাৰ নিজৰ দাবী কৰা ৰাজ্যৰ অধিকাৰৰ বাবে যুদ্ধ কৰিবলৈ থিয় হৈছিল। সি গৌৰৱ কৰিছিল যে ঈশ্বৰৰ দাস সকল তাৰ বন্দী হৈ পৰিছে। সি ঘোষণা কৰিছিল যে মোচিও ঈশ্বৰৰ বিধান পালন কৰিবলৈ সক্ষম হোৱা নাছিল, সি যিহোৱাই পাবলগীয়া মহিমা নিজে ল’বলৈ চেষ্টা কৰিছিল- আৰু সেই পাপটোৱেই চয়তানক স্বৰ্গৰ পৰা বাহিৰ কৰিছিল— সীমা অতিক্ৰম কৰাৰ যোগেদি পৃথিৱীখন চয়তানৰ আধিপত্যৰ অধীনলৈ আহিছিল।” পেট্রিয়াছ এণ্ড প্রফেটছ, ৪৭৮ পৃষ্ঠা। স্পষ্টভাৱে খ্ৰীষ্টই চয়তানৰ দাবীক খণ্ডন কৰিছিল আৰু মোচি পুনৰৰুত্থান হৈছিল (মথিঃ ১৭:৩)।

ৰূথঃ ৪:১-১২ পদত বোৱজে বৈৎলেহমলৈ যাত্ৰা কৰিছিল, য’ত খ্রীষ্টই আমাৰ জগতত আমাৰ ওচৰ-সম্বন্ধীয়া হিচাবে প্ৰৱেশ কৰিছিল। আটাই বৃদ্ধসকল গোট খায়, আৰু শেষত ৰীতি অনুসৰি এজনে নিজৰ জোতা সোলোকাই (মালিকত্বৰ প্রতীক) আন এজনক দিয়ে।

নগৰৰ দুৱাৰখনেই হৈছে য’ত গোচৰৰ সিদ্ধান্ত লোৱা হৈছিল: এইটো এক প্ৰকাৰৰ বিচাৰৰ দৃশ্য আছিল। ইয়াত দানিয়েলঃ ৭:১৩,১৪,২২,২৬,২৭ পদৰ বিচাৰৰ দৃশ্যটো প্ৰতিফলিত হৈছে। বিচাৰৰ এই জটিল দিশটো আমি পাহৰিব নালাগে: সোধবিচাৰ পবিত্ৰ বিলাকৰ পক্ষে” হ’ব, কেৱল এই কাৰণেই যে খ্ৰীষ্টই আমাৰ বাবে মূল্য দিছিল, ঠিক যেনেকৈ বোৱজে তেওঁৰ কইনাৰ বাবে কৰিছিল