---
title:  অতিৰিক্ত অধ্যয়ন পাঠ
date:   25/04/2025
---

যিচয়া: ৪৪:২৪-৪৫-১৩ পদ।

“অলপ অলপকৈ, প্ৰথমতে চোৰৰ দৰে আৰু অতি নীৰৱে আৰু পাছত শক্তি বৃদ্ধি পোৱাৰ লগে লগে দেখা দেখিকৈ ই মানুহৰ মনবোৰক নিজৰ হাতৰ মুঠিলৈ আনিছিল আৰু সেই পাপ পুৰুষজনে তাৰ প্ৰতাৰণা আৰু ঈশ্বৰ নিন্দাসূচক কাৰ্যবোৰ কৰিবলৈ আৰম্ভ কৰিছিল। ক্ৰমাগত ভাৱে প্ৰতিমা পূজক বিলাকৰ প্ৰায়বোৰ ৰীতি-নীতি খ্রীষ্টিয়ান মণ্ডলীৰ ভিতৰত সোমাই পৰিছিল। প্রতিমা পূজা বা দেও ধৰ্মৰ অধীনত মণ্ডলীয়ে যি ভয়ঙ্কৰ তাড়না সহ্য কৰিবলগীয়া হৈছিল, তাৰ দ্বাৰাই কিছুকালৰ বাবে আপোচ কৰাৰ নীতি আৰু জগতৰ অনুৰূপ হোৱাৰ প্ৰৱণতা বন্ধ হৈছিল। কিন্তু তাড়না বন্ধ হোৱাৰ লগে লগে আৰু খ্রীষ্টিয়ান ধৰ্মটো ৰজাৰ অট্টালিকা আৰু ৰাজ দৰবাৰত প্ৰৱেশ কৰাত, তাই অর্থাৎ মণ্ডলীটিয়ে মূৰ্ত্তিপূজক পুৰোহিত আৰু শাসনকৰ্ত্তা সকলৰ আড়ম্বৰপূৰ্ণ ব্যৱস্থা আৰু গৰ্ব অহংকাৰৰ বাবে, খ্ৰীষ্ট আৰু তেওঁৰ পাচনি বিলাকৰ নম্ৰ সৰলতাপূর্ণ জীৱন আদৰ্শবোৰক এফলীয়াকৈ ৰাখিছিল আৰু য'ত ঈশ্বৰৰ নৈতিক বিধানৰ প্ৰয়োজন আছিল, তাত মানুহৰ মতবাদ আৰু পৰম্পৰা, পুৰুষানুক্ৰমে চলি অহা বিধিবোৰ স্থাপন কৰিছিল। চতুৰ্থ শতিকাৰ প্ৰথম ভাগত কনষ্টেনটাইনৰ নামমাত্ৰ খ্রীষ্টিয়ান ধৰ্মত দীক্ষিত হোৱাৰ বাতৰিটোৱে এক বিৰাট আনন্দৰ ঢৌ সৃষ্টি কৰিছিল আৰু ধাৰ্মিকতাৰ আৱৰণৰ হলৌ চোলা পিন্ধি জাকে জাকে ছদ্মবেশী সভ্য মণ্ডলীৰ ভিতৰত প্ৰৱেশ কৰিছিল। এতিয়া ভ্ৰষ্ট আৰু দুৰ্নীতিৰ কাৰ্যবোৰ দ্ৰুতগতিত বৃদ্ধি পাইছিল। পৌত্তলিকতা যি মৃতপ্রায় অৱস্থা পাইছিল, সি পুনৰ জী উঠিছিল। তাই তেতিয়া মণ্ডলীক নিয়ন্ত্ৰণ কৰিছিল। তাইৰ ধৰ্মতত্ববোৰ, তিথি, পৰ্ব আৰু অন্ধ বিশ্বাসবোৰ খ্রীষ্টিয়ান বিশ্বাস আৰু খ্ৰীষ্টৰ অনুসৰণকাৰী বুলি চিনাকি দিয়া সকলৰ উপাসনা পদ্ধতিৰ লগত একেলগ হৈ গৈছিল।