---
title:  আকৌ ভাৱবাণী কৰা।
date:   01/05/2025
---

অৱশিষ্ট মণ্ডলীৰ জন্ম হৈছিল নতুন জগতখনত, ঠিক যেতিয়া সোতৰ আৰু অষ্টাদশ শতিকাৰ সময়ছোৱাত ধর্মীয় স্বাধীনতা বিচৰা সকলে পলাই গৈছিল। আন ঠাইত যিবোৰ দীৰ্ঘদিনীয়া ধৰ্মীয় আৰু ৰাজনৈতিক বাধাৰ সৃষ্টি হৈছিল, সেইবোৰৰ প্ৰতি লক্ষ্য ৰাখি এই আন্দোলনৰ আৰম্ভণি যে আমেৰিকাত, নতুন ভূমিত যিমান দ্রুত বা শক্তিশালী ভাৱে হৈছিল, তেনে আন কোনো স্থানত সিমান দ্রুত বা শক্তিশালী হ’লহেঁতেন, সেয়া সন্দেহজনক।

`প্রঃ বাক্যঃ ১০:১-১১ পদ পঢ়ক, য’ত আন্দোলনৰ উৎপত্তিৰ কথা বৰ্ণনা কৰা হৈছে। আমি অধ্যয়ন কৰা কিছুমান উপাদান লক্ষ্য কৰক, যেনে- “জাতি”, থল আৰু সমুদ্র। আপুনি এই বিৱৰণীত কি সম্ভাব্য নিগূঢ়তত্ব কথা বিচাৰি পাব পাৰে?`

প্রকাশিত বাক্য ১৪ অধ্যায়ৰ তৃতীয় দূতে আৰু প্ৰকাশিত বাক্য ১৮ অধ্যায়ত দূতে যিদৰে বৰ মাতেৰে ৰিঙিয়াই কৈছে, সেইদৰে ইয়াতো স্বৰ্গদূতে বৰ মাতেৰে ৰিঙিয়াই কৈছে। ইতিহাসৰ এইটো এটা জৰুৰী মুহূৰ্ত্ত যেতিয়া “অনেক জাতিৰ, অনেক ভাষাৰ লোকৰ আৰু অনেক ৰজাৰ” স্বাৰ্থত অৱশিষ্ট মণ্ডলীৰ কাৰ্য আৰম্ভ কৰা হৈছিল (প্রঃ বাক্যঃ ১০:১১)।

স্বৰ্গদূতৰ হাতত এখন “সৰু মেলা পুথিৰ নুৰা” আছিল - সম্ভৱতঃ দানিয়েলৰ পুস্তক (দানিঃ ১২:৪ চাওক) – যিখন অনেক পুৰুষৰ পিছত প্ৰথম বাৰৰ বাবে মুকলি কৰা হৈছিল। তেওঁৰ এটা ভৰি সমুদ্ৰত আৰু আনটো থলত আছিল। এইটো এই ধাৰণাটোৰ সন্দৰ্ভত হ’ব পাৰে যে বাৰ্ত্তাটোৱে পুৰণি পৃথিৱী আৰু নতুন দুয়োখন পৃথিৱীকে সামৰি লৈছে। এইটো হয়তো এই ধাৰণাটোৰ উল্লেখও হ’ব পাৰে যে এই বার্তাটো সকলো জাতিৰ বাবেঃ যিসকলে থলত বাস কৰে আৰু যিসকল “পৰজাতি” সমুদ্ৰত বাস কৰে।

জগতখন, অৱশেষত, ঈশ্বৰৰ মহিমাৰে দীপ্তিময় কৰি তোলা হ’ব, আৰু প্রকাশিত বাক্য ১৪ অধ্যায়ৰ অন্তিম বাণীসমূহ সকলোৰে ওচৰলৈ লৈ যোৱা হ’ব। ইস্রায়েলৰ দৰেই, মণ্ডলী হিচাবে আমাৰ আদেশ হৈছে শুভবাৰ্ত্তা প্ৰচাৰ কৰা “সকলো জাতিলৈ সাক্ষ্য হ’বলৈ, ৰাজ্যৰ এই শুভবাৰ্ত্তা গোটেই জগততে ঘোষণা কৰা হ’ব ; তেতিয়াহে শেষ হ’ব” (মথিঃ ২৪:১৪)।

`ঈশ্বৰে মনুষ্যৰ ইতিহাসক ইয়াৰ মহান সিদ্ধান্তৰ দিশে আগুৱাই নিছে, অর্থাৎ মানৱ জাতিৰ সাম্ৰাজ্যৰ অন্ত হ’ব আৰু খ্রীষ্টেই স্থায়ী ভাৱে তেওঁৰ সিংহাসনত বহিব। দানিয়েল: ২:৩৪,৩৫, ৪৪, ৪৫ পদ পঢ়ক। বাইবেলে কোনো সন্দেহ নথকাকৈ নিখুঁত ভাৱে স্পষ্ট কৰি কৈছে যে এই সকলোবোৰ জাগতিক ৰাজ্যসমূহ নির্মূল হ’ব, ইয়াৰ কুৎচিত উত্তৰাধিকাৰৰ কোনো লেখ-জোখ নোহোৱাকৈ আৰু ইয়াৰ ঠাইত ঈশ্বৰৰ অনন্ত ৰাজ্য স্থাপন হ’ব, য’ত পাপ, দুখ-কষ্ট, ৰোগ-ব্যাধি, দুষ্টতা আৰু মৃত্যু কেতিয়াও আৰু নহ’ব।`