---
title:  আমাৰ হৃদয়ত বিধান।
date:   20/05/2025
---

চিয়োনত গোট খোৱা অৱশিষ্ট সকলৰ কপালত পিতৃ আৰু মেৰ পোৱালিৰ নাম লিখা হৈছে। (এইটো দুটা বেলেগ বেলেগ নাম নেকি সেয়া সন্দেহজনক ; যীচু পিতৃৰ প্ৰতিমূৰ্ত্তি!) শাস্ত্ৰত এটা “নাম” আছে যি এটা সীমাৰেখাতকৈয়ো অধিক বুজোৱা হৈছে, যিটোৰ যোগেদি লোকবিলাকে ইজনে সিজনক সম্বোধিত কৰে; ইয়াৰ অৰ্থ হৈছে চৰিত্ৰ। আজিও বহু সংস্কৃতিয়ে কয় যে মানুহে কাৰোবাৰ চৰিত্ৰৰ বিষয়ে উচ্চভাৱে চিন্তা কৰিলে তেওঁৰ ভাল নাম হয়।

`যাত্রাঃ ৩৩:১৮-২৩ ; যাত্ৰাঃ ৩৪:১-৭ আৰু গীতঃ ১১৯:৫৫ পদ পঢ়ক। যেতিয়া মোচিয়ে ঈশ্বৰৰ প্ৰতাপ চাবলৈ বিচাৰিছিল, তেতিয়া ঈশ্বৰে তেওঁক কি দেখুৱাবলৈ প্ৰতিজ্ঞা কৰিছিল? তাৰ পিছত যেতিয়া ঈশ্বৰে মোচিৰ আগত তেওঁৰ নাম ঘোষণা কৰিলে, তেতিয়া কি হ’ল (যাত্রাঃ ৩৪:৫)?`

কিছুমানে ঈশ্বৰৰ প্ৰতাপক এক অগম্য, উজ্জ্বল পোহৰ হিচাপে চিত্ৰিত কৰে, যিটো নিশ্চিত ভাৱে এটা উপযুক্ত বর্ণনা। কিন্তু ঈশ্বৰৰ প্ৰতাপ কেৱল দৃশ্যগত প্রদর্শনতকৈও অধিক; তেওঁৰ প্ৰতাপ হৈছে তেওঁৰ চৰিত্ৰ। ঈশ্বৰৰ নামৰ ক্ষেত্ৰতো একেই কথা।

বাইবেলে যেতিয়া কপালত ঈশ্বৰৰ নাম লিখা অৱশিষ্ট লোক বিলাকৰ বিষয়ে বৰ্ণনা কৰে, তেতিয়া তাত আক্ষৰিক আখৰ লিখাৰ কথা কোৱা হোৱা নাই; আপোনাৰ মনত, আপোনাৰ হৃদয়ত ঈশ্বৰৰ চৰিত্ৰ খোদিত কৰাৰ বিষয়ে কোৱা হৈছে আৰু সেয়েহে এতিয়া আমাৰ জীৱনত আমি ঈশ্বৰৰ প্ৰেম আৰু চিৰত্ৰক প্ৰতিফলিত কৰো।

আপোনাক ঈশ্বৰৰ ওচৰলৈ টানি অনা হৈছে আৰু তেওঁ কোন আৰু তেওঁ আপোনাৰ বাবে কি কৰিছে তাৰ বাবে আপুনি তেওঁক প্ৰেম কৰে। আচৰিত কথা এইটোৱো যে যেতিয়া ঈশ্বৰে মোচিৰ আগত নিজকে বর্ণনা কৰে, তেতিয়া মোচিয়ে দহ আজ্ঞাৰ আন এটা প্ৰতিলিপিৰ ফলি লাভ কৰাৰ সৈতে তেওঁৰ (ঈশ্বৰৰ) চৰিত্ৰৰ প্ৰতিলিপিও লাভ কৰে। একেদৰে প্ৰকাশিত বাক্য ১৪ অধ্যায়ত যিসকল লোকৰ কপালত ঈশ্বৰৰ নাম আছে, তেওঁলোকক “ঈশ্বৰৰ আজ্ঞা পালন কৰা” বুলি বৰ্ণনা কৰা হৈছে। ইয়াৰ পিছত ইব্ৰী পুস্তকত পোৱা বাক্যবোৰলৈ মন কৰকঃ “প্ৰভুৱে কৈছে, সেইদিনৰ পাছত, তেওঁবিলাকে সৈতে মই এই নিয়ম কৰিম, তেওঁবিলাকৰ চিত্তত মোৰ বিধান দিম, আৰু তেওঁবিলাকৰ হৃদয়ত তাক লিখিম; এই কথা কোৱাৰ পিছত তেওঁ আকৌ কয়, আৰু তেওঁবিলাকৰ পাপ আৰু অধৰ্মবোৰ মই আৰু নুসুঁৱৰিম” (ইব্ৰীঃ ১০:১৬,১৭)। শুভবাৰ্ত্তাৰ কি যে প্রকাশঃ ঈশ্বৰৰ বিধান আমাৰ জীৱনত প্ৰতিফলিত হোৱাৰ যোগেদি আমাৰ পাপবোৰক আৰু মনত ৰখাৰ প্ৰয়োজন নাই।

ঈশ্বৰৰ নামেই তেওঁৰ চৰিত্ৰ। তেওঁৰ নৈতিক নিয়ম হৈছে তেওঁৰ চৰিত্ৰৰ প্রতিলিপি। আৰু যিসকলে শেষৰ দিনত ঈশ্বৰৰ পবিত্ৰ পৰ্বতত গোট খাইছে, তেওঁলোকৰ মনত ঈশ্বৰৰ প্ৰতি প্ৰেম সৃষ্টি হয়, যিটো প্ৰেম তেওঁৰ বিধান পালন কৰাৰ দ্বাৰা প্ৰকাশ পায়।

`যদি আমি বিশ্বাসৰ দ্বাৰা পৰিত্ৰাণ পাওঁ, বিধানৰ দ্বাৰা নহয়, তেন্তে ঈশ্বৰৰ বিধান কিয় গুৰুত্বপূৰ্ণ? (যোহন: ৫:৩ পদ চাওক)।`