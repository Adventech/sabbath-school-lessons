---
title:  লুচিফাৰৰ পতন।
date:   15/05/2025
---

লুচিফাৰে এসময়ত কৰূবে ঢাকি ৰখা স্থান দখল কৰিছিল, ঈশ্বৰৰ সিংহাসনৰ ওচৰত উচ্চ স্থান দখল কৰিছিল, সেই কথা বুজিব নোৱাৰা যেন লাগে। নিশ্চয় তেওঁৰ অস্তিত্বই জগতৰ আগত ঈশ্বৰৰ মহিমা প্রকাশ কৰাত সহায় কৰিলেহেঁতেন। কিন্তু তেওঁ নিজৰ সৃষ্টিকৰ্ত্তাৰ মহিমা নহয়, নিজৰ মহিমাৰ বিষয়ে বিবেচনা কৰিবলৈ ধৰিলে; বা অধিক স্পষ্টভাৱে ক’বলৈ গ’লে তেওঁক তেওঁৰ প্ৰাপ্য সম্মান দিয়া হোৱা নাই বুলি কল্পনা কৰিবলৈ ধৰিলে।

`যিহিস্কেল: ২৮:১১-১৭ আৰু যিচয়াঃ ১৪:১২-১৪ পদ পঢ়ক। লুচিফাৰৰ পতনৰ কাৰণ কি? এই অংশবোৰক প্ৰকাশিত বাক্য: ১৪:১-১২ পদৰ সৈতে তুলনা কৰক। লুচিফাৰৰ পতন আৰু খ্ৰীষ্টত মানৱতাৰ উচ্চ স্থানৰ মাজৰ পাৰ্থকতাই প্রকাশিত বাক্য ১৪ অধ্যায়ত কি ঘটিছে সেই বিষয়ে আপুনি কি বুজিব পাৰিছে?`

মন কৰক যে কেনেকৈ লুচিফাৰক পবিত্ৰ পৰ্বতৰ পৰা পেলোৱা হৈছিল, আনহাতে মুক্তিপ্রাপ্ত সকলে ঈশ্বৰৰ মেৰ পোৱালিৰ সৈতে চিয়োন পর্বতত থিয় হৈ আছিল। লুচিফাৰ এদনত আছিল বুলি কোৱা হয়; মানৱ জাতিও এসময়ত আছিল, কিন্তু চয়তানৰ বিপৰীতে খ্ৰীষ্টৰ দ্বাৰা মানৱ জাতিক পুনৰাই স্বৰ্গলৈ ঘূৰাই অনা হৈছে (প্রকাশিত বাক্যঃ ২২:১-৩)।

এই প্রসংগত ইলেন জি. হুৱাইটে এইদৰে কৈছেঃ স্বৰ্গ জয়ী হ’ব, কিয়নো চয়তান আৰু তাৰ দূত বিলাকৰ পতনৰ ফলত স্বর্গত যি খালি ঠাই সৃষ্টি হৈছিল, সেইবোৰ প্ৰভুৰ মুক্তিপ্রাপ্ত সকলে পূৰণ কৰিব।” — The Advent Review and Ssbbath Herald, May 29, 1900.

কেৱল শুভবাৰ্ত্তাৰ বাবে তেওঁলোকে স্বৰ্গত আছে। দৰাচলতে, শুভবাৰ্ত্তাৰ আৰু উদ্ধাৰৰ বিষয়বস্তু প্রকাশিত বাক্য ৪ আৰু ৫ অধ্যায়ৰ বৰ্ণনা কৰা সিংহাসন কক্ষত স্পষ্টভাৱে পোৱা যায়। উদাহৰণ স্বৰূপে, দূতবিলাকে ক্ৰন্দন কৰি কৈছিল, “নূৰাটো ল’বলৈ আৰু তাৰ ছাব মেলিবলৈ তুমিহে যোগ্য; কিয়নো তুমি হত হ’লা, আৰু সকলো ফৈদ, ভাষা, ৰাজ্য আৰু জাতিবিলাকৰ মাজৰ পৰা ঈশ্বৰৰ উদ্দেশ্য প্রজা সমূহক নিজৰ তেজেৰে কিনিলা” (প্ৰঃ বাক্যঃ ৫:৯)। মানৱ জাতিৰ মুক্তিৰ বাবে যীচুৰ মৃত্যু, শুভবাৰ্ত্তাৰ কি যে সুন্দৰ ছবি!

মন কৰক যে বাক্যটোৱে কেনেকৈ প্ৰথম দূতৰ বাণীক প্ৰতিফলিত কৰে, য’ত আমি “পৃথিৱীত বসতি কৰা বিালকক অর্থাৎ সকলো জাতি, ফৈদ, ভাষা, আৰু লোক বিলাকৰ আগত প্ৰচাৰ কৰিবলৈ অনন্ত শুভবাৰ্ত্তা” ঘোষণা কৰা হৈছিল (প্রঃ বাক্যঃ ১৪:৬)। খ্রীষ্টই জগতৰ বাবে যি কৰিছে তাৰ পূৰ্ণতাৰ কি যে শক্তিশালী প্রতিনিধিত্ব। গোটেই পৃথিৱীৰ ইতিহাসত এনে কোনো মানুহ নাই যাৰ বাবে খ্ৰীষ্টই মৃত্যু হোৱা নাই। তেওঁলোকে মাত্ৰ ইয়াৰ বিষয়ে জানিব লাগিব আৰু ইয়াক গ্রহণ কৰিবলৈ সিদ্ধান্ত ল’ব লাগিব।

`খ্ৰীষ্টই তেওঁলোকৰ বাবে কি কৰিছে সেই বিষয়ে লোক বিলাকক জনাবলৈ মণ্ডলী হিচাবে আৰু ব্যক্তিগত হিচাবে আমাৰ কি ভূমিকা আছে?`