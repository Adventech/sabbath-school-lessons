---
title:  ইচহাকৰ প্ৰশ্নঃ মেৰ পোৱালি ক'তা?
date:   08/04/2025
---

বাইবেলত প্ৰথমবাৰৰ বাবে চেহ (ইব্ৰী ভাষাতঃ মেৰ পোৱালী)ৰ উল্লেখ প্ৰেমৰ প্ৰথম উল্লেখৰ দৰে একেটা কাহিনীত আদিপুস্তকঃ ২২ অধ্যায়ত পোৱা যায়। মেৰ পোৱালিটো অৱশ্যেই প্রকাশিত বাক্য পুস্তকত পোৱা অন্যতম স্থায়ী প্রতীক, য'ত যীচুক ২০ বাৰতকৈয়ো অধিক বাৰ “মেৰ পোৱালি” বুলি কোৱা হৈছে। প্রকাশিত বাক্যৰ এটা শক্তিশালী দৃশ্যত, চতুৰ্থ আৰু পঞ্চম অধ্যায়ত যোহনে ঈশ্বৰৰ সিংহাসনৰ কোঠালৈ যোৱা- মেৰ পোৱালিয়ে মুখ্য ভুমিকা পালন কৰে।

`আদিঃ ২২:৭,৮; যাত্রাঃ ১২:৩-১৩ আৰু প্ৰঃ বাক্যঃ ৫:৫-১০ পদ পঢ়ক। ইচহাকৰ বলিদানৰ কাহিনীয়ে আমাক কেনেকৈ বুজাবলৈ সহায় কৰে যে মেৰ পোৱালিক কেনেকৈ প্ৰতীকী ভাৱে ব্যৱহাৰ কৰা হৈছে? এই কাহিনীটো যোহনে প্রকাশিত বাক্য ৫ অধ্যায়ত দেখা দৰ্শনৰ সৈতে কেনেকৈ সাঙোৰ খাই আছে?`

বাইবেলত চেহ (মেৰ পোৱালি) ৰ বিষয়ে প্রথম উল্লেখ ইচহাকৰ এই প্ৰশ্নৰ যোগেদি দেখা গৈছেঃ “মেৰ-পোৱালি ক'তা? (আদিঃ ২২:৭)। আমোদজনক কথাটো হ'ল, বাইবেলৰ বাকী অংশত সেই প্ৰশ্নৰ উত্তৰ অতি বিশদভাৱে দিয়া হৈছে। পুৰণি নিয়মৰ আন ৩৮ খন পুস্তকে পাঠকক এনে এটা পথেদি যায় য'ত ইচহাকৰ প্ৰশ্নৰ উত্তৰ নিস্তাৰ-পৰ্বৰ কাৰ্যৰ পৰা আৰম্ভ কৰি দায়ুদৰ প্ৰাৰম্ভিক বৃত্তি অৰ্থাৎ কাৰ্য আৰু ইয়াৰ পিছৰ কাৰ্যৰ যোগেদি ক্রমান্বয়ে অধিক আৰু অধিক বিশদ ভাৱে দিয়া হৈছে।

গোটেই কাহিনীটো অগণন মচীহাৰ ভাৱবাণীৰ সৈতে অলপ সময়ৰ বাবে স্থগিত ৰখা হৈছে যিয়ে ইচহাকৰ প্ৰশ্নৰ উত্তৰৰ আগজাননী দিয়ে। ইয়াৰ পিছত নতুন নিয়মত এই প্ৰশ্নৰ উত্তৰ পোৱা যায় যেতিয়া যীচুৱে মাংস আৰু তেজেৰে জন্ম গ্ৰহণ কৰে, তেওঁৰ লোক সকলৰ মাজত সেৱা কাৰ্য কৰে আৰু শেষত ক্রুচত নিজৰ জীৱন বলিদান দিয়ে।

যোহন ১:২৯-৩৪ পদত, মেৰ পোৱালিৰ প্ৰথম উল্লেখ থকাৰ বিষয়ে চাওক। এনে অনুভৱ হয় যেন যোহন বাপ্তাইজে ব্যক্তিগত ভাৱে নিজে ইচহাকৰ প্ৰশ্নৰ উত্তৰ দিছে আৰু এই পৰিবেশটো ইয়াতকৈ সুন্দৰ উপযুক্ত হ'ব নোৱাৰে। পাপী বিলাকে অনুতাপ কৰি পানীত ডুবিত হৈ বাপ্তিস্মা লোৱাই হৈছে পাপীৰ মৃত্যু আৰু নতুন জীৱনৰ আৰম্ভণিৰ প্ৰতীক।

এই প্ৰসংগত ঈশ্বৰৰ মেৰ পোৱালি যীচু হঠাতে উপস্থিত হয় আৰু মথিৰ বিৱৰণী অনুসৰি তেওঁক প্ৰকাশ কৰিবলৈ স্বৰ্গৰ দুৱাৰ মুকলি হয়ঃ “এওঁ মোৰ প্রিয় পুত্র, এওঁত মই পৰম সন্তুষ্ট” (মথিঃ ৩:১৭)। মন কৰক যে কেনেকৈ যিহোৱাৰ দূতে, স্বৰ্গৰ পৰাও অব্রাহাম আৰু ইচহাকৰ সমস্যাৰ সমাধানৰ কথা স্বৰ্গৰ পৰা প্ৰকাশ কৰে (আদি: ২২:১১-১৪)।

`যেতিয়া আপুনি সকলো কথা নিয়াৰিকৈ চাব, তেতিয়া স্পষ্টৰূপে জানিব যে যীচু হৈছে ঈশ্বৰৰ মেৰ পোৱালি, আমাৰ বিকল্প। সেইটোৱে যোহনৰ দৰ্শনত বধ কৰা মেৰ পোৱালিটোৰ বিষয়ে আমাৰ জ্ঞানৰ ওপৰত অনেক পোহৰ পেলায়।`