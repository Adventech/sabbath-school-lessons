---
title:  সর্প।
date:   10/04/2025
---

সেৱা-উপাসনাৰ বিষয়টো প্রকাশিত বাক্য পুস্তকৰ এটা মূল বিষয়। মিছা সেৱা উপাসনাৰ নিয়ম প্ৰচলনৰ অপৰাধী আৰু সক্ষমকাৰীক “নাগ” হিচাবে চিনাক্ত কৰা হৈছে (প্ৰঃ বাক্যঃ ১৩:২-৪) আৰু এই পতিত দূতটোক সৰ্পৰ দৰে বৰ্ণনা কৰাটো কোনো আচৰিত কথা নহয়। এইটোৱে আমাক এদনবাৰীলৈ পুনৰাই লৈ যায়, য'ত এটা সৰ্পই স্বৰ্গৰ দৰে এখন সুন্দৰ ঠাইত প্ৰৱেশ কৰি আদম আৰু হৱাক সৃষ্টিকৰ্ত্তাৰ বিৰুদ্ধে বিদ্রোহ কৰিবলৈ বুজনি দিছিল।

`আদিঃ ৩:১-৫ পদৰ সৈতে প্ৰঃ বাক্যঃ ১২:১-৯ পদৰ তুলনা কৰক। প্ৰতিটো বিৱৰণীৰ কিছুমান সাধাৰণ বিষয়বস্তু আছে সেইবোৰ কি কি? আদিপুস্তকত সৰ্পৰ ভূমিকাত পোৱা সবিশেষ বিৱৰণে আমাক কেনেকৈ প্রকাশিত বাক্যত উল্লেখ কৰা স্বৰ্গত বিদ্ৰোহৰ সূচনা কৰা কিছুমান বিষয় বুজিবলৈ কেনেকৈ সহায় কৰে?`

মহা-বিবাদৰ প্ৰকৃতি অথবা নিয়ম সলনি নহয় আৰু আমাৰ হাতত ইয়াৰ স্পষ্ট উল্লেখ আছে। শাস্ত্ৰত দুটা বিৱৰণ আছে য'ত দেখা পোৱা যায় যে চয়তানে গোটেই জগতখনক বিপথে পৰিচালিত কৰিছে। আদিপুস্তকত সেই সময়ত যেতিয়া পৃথিৱীখনত কেৱল দুজন লোক আছিল; আৰু তাৰপিছত প্ৰকাশিত বাক্য ১২ আৰু ১৩ অধ্যায়ত দিয়া বিৱৰণীত, য'ত চয়তানক “গোটেই জগতৰ ভ্ৰান্তি জন্মাওঁতা” হিচাবে চিনাক্ত কৰা হৈছে (প্রঃ বাক্যঃ ১২:৯) আৰু যিয়ে পশুৰ শক্তিক অধিক শক্তিশালী কৰি তোলে আৰু “গোটেই জগতখনক” ইয়াক সেৱা কৰিবলৈ নেতৃত্ব দিয়ে (প্রঃ বাক্যঃ ১৩:২,৩)। বাইবেলৰ ভাৱবাণীত পোৱা এটা বিষয় হৈছে মহা-বিবাদৰ অপৰিবৰ্ত্তিত নিয়ম। ঈশ্বৰৰ চৰিত্ৰ আৰু বাক্য সলনি নহয় আৰু চয়তানৰ উচ্চাকাংক্ষাও সলনি নহয়। ঈশ্বৰ সদায় একে, চয়তানৰ ক্ষেত্রতো একেই কথা। চয়তানে হয়তো হাজাৰটা ছদ্মবেশ ধাৰণ কৰিব পাৰে, কিন্তু সহস্রাব্দৰ পতিত মানৱ ইতিহাসৰ লগতে প্রকাশিত বাক্যত অংকণ কৰা ভাৱবাণীমূলক দৃশ্যপটটোৱে প্ৰমাণ কৰে যে সি এদনত ব্যৱহাৰ কৰা পৰিকল্পনাৰ পৰা কেতিয়াও বিচ্যুত নহয়। ঈশ্বৰে আমাক জ্ঞান আৰু বিবেচনাৰ শক্তি প্ৰদান কৰাৰ প্ৰতিজ্ঞা কৰিছে (যাকোবঃ ১:৫) আৰু শাস্ত্ৰৰ নিশ্চয়তাৰে সজ্জিত হৈ আমি চয়তানৰ মিছা কথাৰ ওপৰত পতিয়ন যোৱাৰ প্ৰয়োজন নাই। অৱশ্যে, দুর্ভাগ্যজনক ভাবে, অনেক লোক তাৰ মিছা প্রলোভনত পৰিছে।