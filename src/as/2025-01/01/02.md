---
title:  ঈশ্বৰে আমাক আমি আশা কৰাতকৈ অধিক প্ৰেম কৰে।
date:   29/12/2024
---

ঈশ্বৰে আমাক সুধিছে, “তুমি মোক প্ৰীতি কৰিছা নে?” তেওঁ প্ৰতিজন ব্যক্তিক মুক্তভাৱে প্ৰেম কৰে। ঈশ্বৰে আপোনাক, মোক আৰু আন সকলোকে আমি কল্পনা কৰাতকৈও অধিক প্ৰেম কৰে। আমি বাইবেলৰ ইতিহাস পঢ়ি বুজিব পাৰো যে ঈশ্বৰে আমাক অনেক প্ৰেম কৰে।

`যাত্ৰাপুস্তকঃ ৩৩:১৫-২২ পদ পঢ়ক আৰু এই পদবোৰে কোৱা কাহিনীটোৰ বিষয়ে চিন্তা কৰক। এই পদবোৰে আমাক আমাৰ জীৱনৰ বাবে ঈশ্বৰৰ ব্যৱস্থা আৰু আমাৰ প্ৰতি তেওঁৰ প্ৰেমৰ বিষয়ে কি দেখুৱাইছে? ১৯ পদে এই প্ৰশ্নবোৰৰ উত্তৰৰ বাবে আমাক কেনেকৈ বিশেষভাৱে সহায় কৰে?`

ঈশ্বৰে তেওঁৰ লোক সকলক মিচৰৰ বন্দীত্বৰ পৰা ৰক্ষা কৰাৰ কিছুদিনৰ পিছতেই ইস্ৰায়েল সকলে এটা সোণৰ দামুৰিক সেৱা কৰিছিল। যেতিয়া মোচিয়ে ঈশ্বৰৰ লগত কথা পাতি পৰ্বতৰ পৰা নামি আহিল, তেতিয়া মোচিয়ে দেখিলে যে লোকবিলাকে সেই সোণৰ দামুৰিটোক প্ৰণিপাত কৰি আছে। তাকে দেখি মোচিয়ে ঈশ্বৰে লিখা দহ আজ্ঞাৰ ফলি দুখন পৰ্বতৰ তললৈ পেলাই দিলে। ফলি দুখন ভাঙি টুকুৰা-টুকুৰ হৈ পৰিল। ঈশ্বৰে দিয়া বিশেষ আশীৰ্বাদবোৰ লোক সকলে হেৰুৱাই পেলালে। কিন্তু ঈশ্বৰে যিকোনো প্ৰকাৰে ইস্ৰায়েলৰ সৈতে সম্পৰ্ক ৰাখিবলৈ ইচ্ছা কৰিছিল।

যাত্ৰাঃ ৩৩:১৯ পদৰ অৰ্থ বহুতে বুজি নাপায়ঃ “তাতে যিহোৱাই ক’লে, মই তোমাৰ আগেদি মোৰ সকলো শ্ৰেষ্ঠত্ব গমন কৰাম, আৰু তোমাৰ আগত যিহোৱাৰ নাম ঘোষণা কৰিম; যাক মই অনুগ্ৰহ কৰিব খোজো, তাক মই অনুগ্ৰহ কৰিম, আৰু যাক মই দয়া কৰিব খোজো, তাক মই দয়া কৰিম।” প্ৰায়ে মানুহে ভাবে যে এই পদটোৰ অৰ্থ হ’ল ঈশ্বৰে কিছুমান মানুহৰ ওপৰত দয়া কৰিব বিচাৰিছে, কিন্তু সকলোৰে ওপৰত নহয়। বহুতো জনপ্ৰিয় প্ৰচাৰকে এই মিছা ধাৰণাটো শিকাইছে। তেওঁলোকে কয় যে, ঈশ্বৰে কিছুমান মানুহক পৰিত্ৰাণ পোৱাটো আৰু কিছুমান মানুহৰ জীৱন হেৰুৱাটো কামনা কৰে। কিন্তু ঈশ্বৰে তেনে কোনো কামনা নকৰে।

তেন্তে যাত্ৰাঃ ৩৩:১৯ পদত ঈশ্বৰে প্ৰকৃততে কি কৈছে? ঈশ্বৰে কয় যে তেওঁ সেই উপহাৰ বা দানসমূহ লাভ কৰিবলৈ একো নকৰা লোক সকলক বিনামূলীয়াকৈ দয়া আৰু প্ৰেম দান কৰিব পাৰে। ইস্ৰায়েলে সোণৰ দামুৰিটোক প্ৰণিপাত কৰাৰ পিছতো ঈশ্বৰে তেওঁৰ প্ৰেম আৰু দয়া দেখুৱায়।

`এই কাহিনীটো অনেক কাহিনীৰ ভিতৰত এটা যিয়ে আমাক দেখুৱাইছে যে ঈশ্বৰে আমাক আমি আশা কৰাতকৈও অধিক প্ৰেম কৰে। ঈশ্বৰৰ দয়া আমাৰ সকলোৰে বাবে ভাল খবৰ নহয়নে?`