---
title:  ঈশ্বৰৰ নিমন্ত্ৰিত লোক অনেক কিন্তু মনোনীত লোক তাকৰ।
date:   01/01/2025
---

আমি দেখাৰ দৰে ঈশ্বৰে মনুষ্যক প্ৰেম কৰে কাৰণ তেওঁলোকক প্ৰেম কৰিব বিচাৰে। ঈশ্বৰে মনুষ্যক তেওঁক পুনৰাই প্ৰেম কৰিবলৈ আমন্ত্ৰণ জনাইছে। ঈশ্বৰে আমাক তেওঁৰ প্ৰেমক গ্ৰহণ বা প্ৰত্যাখ্যান কৰাৰ স্বাধীনতা দিছে। আমি এই ধাৰণাটো বিয়াৰ ভোজৰ বিষয়ে যীচুৰ দৃষ্টান্তটিত দেখিবলৈ পাওঁ।

`মথিঃ ২২:১-১৪ পদত থকা দৃষ্টান্তটো পঢ়ক। এই দৃষ্টান্তৰ অৰ্থ কি?`

যীচুৱে বিয়াৰ ভোজৰ বিষয়ে এটা দৃষ্টান্ত কয়। কাহিনীটোত এজন ৰজাৰ পুত্ৰৰ বিয়া হ’বলৈ গৈ আছে। বিয়ালৈ নিমন্ত্ৰণ কৰা অতিথি সকলক লৈ যাবলৈ ৰজাই নিজৰ দাস সকলক পঠিয়ায়। কিন্তু অতিথি সকলে আহিবলৈ ইচ্ছুক নহয় (মথিঃ ২২:২,৩)। ৰজাই অতিথি সকলক ভোজলৈ নিমন্ত্ৰণ কৰিবলৈ আৰু অধিক দাসক পঠিয়ায়। কিন্তু অতিথি সকলে নিমন্ত্ৰণত কোনো গুৰুত্ব নিদিলে। ইয়াতকৈয়ো বেয়া কথাটো হ’ল, অতিথি সকলে ৰজাৰ দাস সকলক ধৰি হত্যা কৰিলে (মথিঃ ২২:৪-৬)।

পিছত ৰজাই তেওঁৰ কিছুমান দাসক বধ কৰা অতিথি সকলক শাস্তি দিয়ে। তাৰপাছত ৰজাই নিজৰ বাকী দাস সকলক ক’লে, “বিয়াৰ ভোজ যুগুত হৈ আছে, কিন্তু নিমন্ত্ৰিত বিলাক যোগ্য নাছিল; এই হেতুকে তহঁতে চাৰিমুনি বাটলৈ গৈ, যিমান মানুহ পাব, সেই আটাই বিলাককে বিয়াৰ উৎসৱলৈ নিমন্ত্ৰণ কৰগৈ” (মথিঃ ২২:৮,৯)। ইয়াৰ ছিত যীচুৱে বিয়াৰ কাপোৰ নিপিন্ধাকৈ ভোজলৈ অহা এজন ব্যক্তিৰ বিষয়ে কয়। ৰজাই তেওঁৰ কিছুমান দাসক সেই লোকজনক হাত-ভৰি বান্ধি, বাহিৰ১ আন্ধাৰত পেলাই দিবলৈ আদেশ দিয়ে। দৃষ্টান্তৰ এই অংশই আমাক দেখুৱাইছে যে আলহীবিলাকে বিয়াৰ ভোজলৈ অহাৰ আগেত ৰজাৰ পৰা বিয়াৰ কাপোৰ ল’ব লাগিব। যীচুৰ এই দৃষ্টান্তটো অদ্ভুত কিন্তু তেওঁ শক্তিশালী বাক্যৰে অন্ত কৰিছে, “কিয়নো নিমন্ত্ৰিত লোক অনেক, কিন্তু মনোনীত লোক তাকৰ” (মথিঃ ২২:১৪)।

এই বাক্যটোৰ অৰ্থ কি? “মনোনীত” লোক বিলাক হৈছে ঈশ্বৰৰ আমন্ত্ৰণ গ্ৰহণ কৰা লোক সকল।

ঈশ্বৰে সকলোকে বিয়াৰ ভোজলৈ নিমন্ত্ৰণ কৰিছে। আমাৰ মাজৰ যিকোনো এজনে ঈশ্বৰৰ প্ৰেমক অস্বীকাৰ কৰিব পাৰে। আমাৰ প্ৰেম কৰাৰ স্বাধীনতা আছে। ঈশ্বৰে কেতিয়াও কাৰো ওপৰত নিজৰ প্ৰেম জোৰ-জবৰদস্তি নকৰে। দুখৰ বিষয় যে আমি ঈশ্বৰৰ সৈতে প্ৰেমৰ সম্পৰ্ক স্থাপন কৰাটো নাকচ কৰিব পাৰো। ঈশ্বৰে তেওঁক প্ৰেম কৰা সকলৰ বাবে এক আচৰিত ঠাই যুগুত কৰি আছে। এইবোৰ কথা আমি মনত কল্পনা কৰিব পৰাতকৈয়ো অধিক।