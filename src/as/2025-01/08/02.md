---
title:  ঈশ্বৰ নিমন্ত্ৰণ কৰে
date:   16/02/2025
---

মাধ্যমিক বিদ্যালয়ৰ ছাত্ৰ-ছাত্ৰী১ এটা দলক যুৱা পাষ্টৰ এজনে কৈছিল, “ঈশ্বৰ নিয়ন্ত্ৰণত আছে। ইয়াৰ অৰ্থ হ’ল ঈশ্বৰ সকলো নিয়ন্ত্ৰণ কৰে।” এজন বিভ্ৰান্ত মাধ্যমিক বিদ্যালয়ৰ ছাত্ৰই ক’লে, “তেন্তে মোৰ কুকুৰটোৰ মৃত্যুৰ সময়ত ঈশ্বৰ নিয়ন্ত্ৰণত আছিল? ঈশ্বৰে মোৰ কুকুৰটোক কিয় মাৰিলে?”

যুৱা পাষ্টৰে এই প্ৰশ্নৰ উত্তৰ দিবলৈ চেষ্টা কৰিলেঃ “সেয়া এটা কঠিন প্ৰশ্ন। কেতিয়াবা ঈশ্বৰে আমাৰ লগত কঠিন সমস্যাবোৰ ঘটিবলৈ দিয়ে যাতে ভৱিষ্যতে অধিক কঠিন কামৰ বাবে সাজু হ’ব পাৰো। যেতিয়া মোৰ কুকুৰটো মৰিল, তেতিয়া মোৰ বৰ দুখ লাগিছিল। কিন্তু সেই অভিজ্ঞতাই মোক পিছলৈ মোৰ আইতাৰ মৃত্যুত সহায় কৰিলে। এই উদাহৰণে আপোনাক বুজিবলৈ সহায় কৰেনে?”

কিছু সময়ৰ পাছত ছাত্ৰজনে ক’লে, “ঈশ্বৰে মোৰ কুকুৰটোক এই কাৰণে মৰিবলৈ দিলে যাতে তেওঁ মোৰ আইতাৰ মৃত্যুৰ সময়ৰ বাবে সাজু হ’বলৈ সহায় কৰিব?”-Marc Cortez, in John C. Packham, DIvine Attributes : Knowing the Covenantal God of Scripture, p. 141.

কেতিয়াবা মানুহে ভাবে যে সকলো ঈশ্বৰৰ ইচ্ছামতে ঘটে। তেওঁলোকে ভাৱে যে জীৱনত যিয়েই নহওক কিয়, সকলো ঈশ্বৰে বিচৰা ধৰণেই হয়। ঈশ্বৰ সৰ্বশক্তিমান নহয়নে? তেনেহ’লে ঈশ্বৰে নিবিচৰা কিবা এটা ঘটনা কেনেকৈ হ’ব পাৰে? গতিকে, যিবোৰ বেয়া কাৰ্য হয়, সেইবোৰ নিশ্চয় ঈশ্বৰৰ ব্যৱস্থাৰ অংশ হ’ব। এই বিশ্বাসে সেইটোৱেই শিকাইছে।

হয়, বহুতে বিশ্বাস কৰে যে ঈশ্বৰে যি বিচাৰে সেয়া সদায় পাব। কিন্তু বাইবেলে বেলেগ ধৰণে কৈছে। বাৰে বাৰে বাইবেলে দেখুৱাইছে যে ঈশ্বৰে তেওঁ বিচৰাখিনি নাপায়।-এনেকুৱা যিবোৰ ঘটনা ঘটে, সেইবোৰ ঈশ্বৰে হোৱাটো কামনা নকৰে। ঈশ্বৰে প্ৰায়ে কৈছে যে যিবোৰ ঘটিছে সেয়া তেওঁ বিচৰা ধৰণে নহয়। ঈশ্বৰে তেওঁৰ লোক সকলৰ বাবে ভালটো বিচাৰে, কিন্তু তেওঁলোকে বেলেগ কিবা এটা কৰিবলৈ বাছি লয়। ঈশ্বৰে দুখ অনুভৱ কৰে আৰু কয়, “কিন্তু মোৰ প্ৰজাই মোৰ মতে নুশুনিলে, ইস্ৰায়েলে মোৰ আজ্ঞা মানিবলৈ ইচ্ছা নকৰিলে। ...... মোৰ প্ৰজাই মোৰ কথা শুনিলে, ইস্ৰায়েলে মোৰ পথত চলিলে মই কেনে ভাল পাওঁ ! সেয়ে হ’লে, মই সিবিলাকৰ শত্ৰুবোৰক শীঘ্ৰে বশীভূত কৰিম, আৰু সিবিলাকৰ বৈৰীবোৰৰ বিৰুদ্ধে মোৰ হাত মেলিম” (গীতঃ ৮১:১১,১৩,১৪)।