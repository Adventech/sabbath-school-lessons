---
title:  ঈশ্বৰে আমাক ন্যায়-বিচাৰ কৰাটো বিচাৰে
date:   19/03/2025
---

বাইবেলত উল্লেখ কৰা ভাৱবাদী সকল ঈশ্বৰৰ বিশেষ দূত অৰ্থাৎ বাৰ্ত্তাবাহক আছিল। ভাৱবাদী বিলাকে ইস্ৰায়েলৰ চলাওঁতা বিলাকক ন্যায় বিচাৰ কৰিবলৈ কৈছিল। বাৰে বাৰে বাইবেলে মানুহক আঘাত নিদিবলৈ আৰু ন্যায়ৱান হ’বলৈ সকীয়াই দিছে। যেতিয়া ভাৱবাদী সকলে ঈশ্বৰক দুষ্ট বিলাকক শাস্তি দিবলৈ কৈছিল, তেতিয়া তেওঁলোকে সঁচাকৈয়ে যিসকল ন্যায়বিচাৰ কৰে আৰু লোক বিলাকৰ প্ৰতি দয়া কৰে এনে লোকবিলাকৰ দ্বাৰা দেশখন পৰিপূৰ্ণ কৰিবলৈ ঈশ্বৰক অনুৰোধ কৰিছিল।

যিচয়া ভাৱবাদীয়ে তেওঁৰ দিনত ইস্ৰায়েলৰ মাজত ঘটি থকা দুষ্টতাৰ বিষয়ে কৈছে। লোক বিলাকৰ প্ৰতি তেওঁৰ বাৰ্ত্তা আছিল তেওঁলোকে কৰা প্ৰতিটো কাৰ্যতে ন্যায়বান হোৱা। এই বাৰ্ত্তা আজি আমাৰ বাবে গুৰুত্বপূৰ্ণ। “ন্যায় বিচাৰ কৰিবলৈ পুৰুষাৰ্থ কৰা, অত্যাচাৰীক দণ্ড দিয়া, পিতৃহীনৰ বিচাৰ কৰা, বিধৱাৰ নিমিত্তে প্ৰতিবাদ কৰা” (যিচয়াঃ ১:১৭)। যিচয়াই সেই পৰিচালক বিলাককো সতৰ্ক কৰিছে, “বিধৱা বিলাকক নিজৰ লুট দ্ৰব্য আৰু পিতৃহীন বিলাকক নিজৰ চিকাৰৰ বস্তু কৰিবৰ নিমিত্তে সুবিচাৰৰ পথৰ পৰা দৰিদ্ৰক দূৰ কৰিবলৈ আৰু মোৰ প্ৰজা বিলাকৰ দুখীয়া লোকৰ স্বত্ব গুচাবলৈ, যিবিলাকে অন্যায় বিধি স্থাপন কৰে আৰু যি লিখক বিলাকে ক্লেশদায়ক আজ্ঞা লিখে, সিবিলাকৰ সন্তাপ হ’ব” (যিচয়াঃ ১০:১,২)। তেতিয়া যিচয়াই এই পৰিচালক বিলাকক সুধিলে, “প্ৰতিফল দিয়া দিনা, দূৰৰ পৰা অহা বিনাশৰ দিনা তোমালোকে কি কৰিবা? সহায় পাবৰ নিমিত্তে কাৰ ওচৰলৈ পলাই যাবা? আৰু তোমালোকৰ ঐশ্বৰ্য ক’ত ৰাখি যাবা?” (যিচয়াঃ ১০:৩)।

একেদৰে যিৰিমিয়া ভাৱবাদীয়ে ঈশ্বৰৰ বাৰ্ত্তা ঘোষণা কৰে। তেওঁ সতৰ্ক কৰি দিয়ে যে ঈশ্বৰে ৰজাক বিচাৰ কৰিব “যি জনে অধৰ্মৰ দ্বাৰাই নিজৰ গৃহ, আৰু অন্যায়ৰ দ্বাৰাই নিজৰ ওপৰ কোঠালি সাজে, যিজনে বেচ নিদিয়াকৈ নিজৰ চুবুৰীয়াক বন্দী কাম কৰায় আৰু তাৰ শ্ৰমৰ ফল তাক নিদিয়ে ...... তোমাৰ পিতৃয়ে জানো ভোজন পান কৰা আৰু বিচাৰ ও ন্যায় সিদ্ধ কৰা নাছিল? তাতে তেওঁৰ মঙ্গল হৈছিল। তেওঁ দুখী দৰিদ্ৰৰ বিচাৰ কৰাতে তেওঁৰ মঙ্গল হৈছিল ; যিহোৱাই কৈছে, মোক জনাৰ প্ৰমাণ এয়ে নাছিল নে?” (যিৰিঃ ২২:১৩, ১৫, ১৬)।

`মথিঃ ২৩:২৩-৩০ পদ পঢ়ক। “বিধানৰ মাজৰ গুৰুত্বৰ ভাগ” (২০ পদত যীচুৱে কিহৰ বিষয়ে কৈছে)।`