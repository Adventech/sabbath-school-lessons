---
title:  সদায় প্ৰেম আৰু ন্যায় কাৰ্য কৰা
date:   06/02/2025
---

বাইবেলে শিকাইছে যে “এতেকে তোমালোকে জানিবা, যে, তোমাৰ ঈশ্বৰ যিহোৱাহে ঈশ্বৰ; তেওঁক প্ৰেম কৰা আৰু তেওঁৰ আজ্ঞা পালন কৰা বিলাকৰ পক্ষে তেওঁ হাজাৰ হাজাৰ পুৰুষলৈকে দয়া আৰু নিয়মটি ৰক্ষা কৰোতা বিশ্বস্ত ঈশ্বৰ” (দ্বিঃ বিৱৰণঃ ৭:৯)। যেতিয়া ঈশ্বৰে যীচুক আমাৰ পাপৰ বাবে বলিদান হ’বলৈ দিছিল তেতিয়া তেওঁ আমাৰ প্ৰতি তেওঁৰ প্ৰেম দেখুৱাইছিল (ৰোমীয়াঃ ৩:২৫, ২৬; ৰোমীয়াঃ ৫:৮)। গীতমালাঃ ১০০:৬ পদত কোৱাৰ দৰে, “যিহোৱা মঙ্গলময়, তেওঁৰ দয়া চিৰস্থায়ী; তেওঁৰ বিশ্বস্ততা সৰ্বপুৰুষলৈকে থাকে” (গীতমালাঃ ৮৯:২ পদৰ সৈতে তুলনা কৰক)। গতিকে, আমি ঈশ্বৰক বিশ্বাস কৰিব পাৰো। ঈশ্বৰে তেওঁৰ সন্তান বিলাকক কেৱল উত্তম দান দিয়ে (যাকোবঃ ১:১৭; লূকঃ ১১:১১-১৩)। ঈশ্বৰে শত্ৰুকো ভাল বস্তু দিয়ে।

`মথিঃ ৫:৪৩-৪৮ পদত থকা যীচুৰ উপদেশৰ বিষয়ে পঢ়ক। এই পদবোৰে আমাক ঈশ্বৰৰ আচৰিত প্ৰেমৰ বিষয়ে কি শিক্ষা দিছে? আমি আন লোক বিলাকক কেনেকৈ প্ৰেম কৰিব লাগে সেই বিষয়ে যীচুৱে আমাক কি শিক্ষা দিছে?`

মথি ৫ অধ্যায়ত কোৱা হৈছে যে ঈশ্বৰৰ প্ৰেম হৈছে সিদ্ধ প্ৰেম। যেতিয়া আমাৰ হৃদয়ত ঈশ্বৰৰ সিদ্ধ প্ৰেম নাথাকে, তেতিয়া আমি কেৱল আমাক প্ৰেম কৰা লোক বিলাককহে প্ৰেম কৰো। কিন্তু ঈশ্বৰে তেওঁক ঘৃণা কৰা সকলকো প্ৰেম কৰে। ঈশ্বৰৰ প্ৰেম সম্পূৰ্ণ, আৰু সেই বাবেই ই সিদ্ধ।

ঈশ্বৰে আমাক আশা কৰাতকৈও অধিক প্ৰেম কৰে। কিন্তু ঈশ্বৰৰ প্ৰেম সদায় ন্যায্য। ঈশ্বৰৰ প্ৰেম ন্যায় আৰু দয়াৰে পৰিপূৰ্ণ (গীতঃ ৮৫:১০)। সেই বাবেই বাইবেলে আমাক উৎসাহিত কৰিছে, “এই হেতুকে তুমি তোমাৰ ঈশ্বৰলৈ ঘূৰা; দয়া আৰু ন্যায় বিচাৰ পালন কৰা, আৰু অনবৰত তোমাৰ ঈশ্বৰলৈ অপেক্ষা কৰা” (হোচেয়াঃ ১২:৬; লূকঃ ১১:৪২)।

শেষত ঈশ্বৰে সকলো ন্যায় কৰিব। ৰোমীয়াঃ ২:৫ পদত আমাক কৈছে, “তোমাৰ কঠিনতাৰ আৰু খেদহীন হৃদয়ৰ দৰে ঈশ্বৰৰ ন্যায়বিচাৰ প্ৰকাশ আৰু ক্ৰোধৰ দিনলৈকে নিজলৈ ক্ৰোধ সাঁচিছা।” শেষত পৰিত্ৰাণ পোৱা সকলে গাব; “সৰ্বশক্তিমান প্ৰভু পৰমেশ্বৰ; তোমাৰ কৰ্ম মহৎ আৰু আচৰিত; হে চিৰস্থায়ী ৰজা, তোমাৰ পথ ন্যায় আৰু সত্য। হে প্ৰভু, কোনে ভয় নকৰিব? আৰু তোমাৰ নাম মহিমান্বিত নকৰিব? কিয়নো কেৱল তুমিহে পবিত্ৰ; কাৰণ, তোমাৰ ন্যায় কৰ্ম প্ৰকাশিত হোৱাত, সকলো জাতি বিলাকে তোমাৰ আগত প্ৰণিপাত কৰিব” (প্ৰকাশিত বাক্যঃ ১৫:৩,৪)।