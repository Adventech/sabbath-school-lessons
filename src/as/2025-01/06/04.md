---
title:  ঈশ্বৰ সলনি নহয়
date:   04/02/2025
---

`মলাখীঃ ৩:৬ আৰু যাকোবঃ ১:১৭ পদ পঢ়ক। এই পদবোৰে আমাক ঈশ্বৰৰ বিষয়ে আৰু তেওঁ কোন সেই বিষয়ে কি কয়?`

মলাখীঃ ৩:৬ পদত ঈশ্বৰে প্ৰকাশ কৰিছে, “মই যি যিহোৱা, মোৰ পৰিবৰ্তন নাই।” কিছুমান মানুহে ভাবে যে এই পদটোৰ অৰ্থ হ’ল ঈশ্বৰ কোনোপ্ৰকাৰে সলনি নহয়। কিন্তু গোটেই পদটো পঢ়িলে আমি বুজিব পাৰো যে যিদৰে মলাখীয়ে কৈছে ঈশ্বৰ সদায় পবিত্ৰ আৰু ন্যায় কাৰ্য কৰে। মলাখীঃ ৩:৬ পদৰ বাকী অংশই আমাক কৈছে যে আমাৰ সৈতে থকা তেওঁৰ সম্পৰ্কত ঈশ্বৰৰ অনুভূতি সলনি হ’ব পাৰেঃ “এই হেতুকে হে যাকোবৰ সন্তান, তোমালোক বিনষ্ট হোৱা নাই”। পৰৱত্তী পদত ঈশ্বৰে তেওঁৰ লোক সকলক ঘোষণা কৰিছে, তোমালোকে মোৰ ওচৰলৈ ঘূৰি আঁহা, তাতে মইও তোমালোকলৈ ঘূৰিম” (মলাখীঃ ৩:৭)।

গতিকে, যিসকল ধাৰ্মিক নহয় অথবা সিদ্ধ নহয়, তেনে লোকৰ সৈতে ঈশ্বৰে সম্পৰ্ক স্থাপন কৰিব পাৰে আৰু কৰে। এই সম্পৰ্কবোৰ উত্তম নহয়। গতিকে, সম্পৰ্কৰ কথাবোৰ ঈশ্বৰ আৰু তেওঁৰ লোক সকলৰ মাজত সলনি হ’ব পাৰে। কিন্তু ঈশ্বৰৰ প্ৰেম সলনি নহয়। যাকোবঃ ১:১৭ পদত আমাক এই একেটা বাইবেলৰ সত্যতাকে কোৱা হৈছে। এই পদটোৱে ঘোষণা কৰে যে সকলো উত্তম দান আৰু সিদ্ধ বৰ ঈশ্বৰৰ পৰা আহে, যি জনাৰ অৱস্থান্তৰ আৰু পৰিবৰ্তন নাই। ঈশ্বৰ দুষ্টতাৰ কাৰণ নহয়।

এই পদটোত আৰু বাইবেলৰ আন ঠাইত আমি শিকিছো যে ঈশ্বৰৰ পৰিবৰ্তন নাই। অৰ্থাৎ ঈশ্বৰৰ প্ৰেম আৰু তেওঁৰ পবিত্ৰ জীৱন একেই থাকে। একে সময়তে ঈশ্বৰে সম্পূৰ্ণ সিদ্ধ নোহোৱা লোকৰ সৈতে প্ৰকৃত সম্পৰ্ক স্থাপন কৰিব পাৰে। ঈশ্বৰে আমাক সদায় তেওঁৰ প্ৰেমেৰে উত্তৰ দিয়ে। তেওঁ সদায় ন্যায় কাৰ্য কৰে।

`২ তীমথিঃ ২:১৩; তীতঃ ১:২ আৰু ইব্ৰীঃ ৬:১৭,১৮ পদ পঢ়ক। এই পদবোৰে আমাক ঈশ্বৰৰ বিষয়ে কি শিকাইছে?`

ঈশ্বৰে মিছা ক’ব নোৱাৰে। ঈশ্বৰে তেওঁৰ সকলো প্ৰতিজ্ঞা সিদ্ধ কৰে। তেওঁ সেইবোৰ ভংগ কৰিব নোৱাৰে। আমি বিশ্বাস কৰিব পাৰো যে বাইবেলৰ ঈশ্বৰজনাই সেই একেজনা ঈশ্বৰ যি জনাই (যীচু) আমাৰ বাবে ক্ৰুচত নিজকে বলিদান কৰিবলৈ ইচ্ছা কৰিছিল। গতিকে, আমি কোনো সন্দেহ বা ভয় নোহোৱাকৈ তেওঁত নিৰ্ভৰ কৰিব পাৰো আৰু তেওঁক বিশ্বাস কৰিব পাৰো। আমি ভৱিষ্যতৰ বাবে বিশ্বাস আৰু আশা কৰিব পাৰো কাৰণ ইব্ৰীঃ ১৩:৮ পদত কোৱাৰ দৰে, “যীচু খ্ৰীষ্ট কালি, আজি আৰু সদাকাললৈকে সেই একে হৈ আছে”।

`আপুনি যেতিয়া বিপদত পৰে আৰু আপোনাৰ জীৱন অশান্তি হৈ পৰে, তেতিয়া আপুনি কেনেকৈ ঈশ্বৰৰ প্ৰতিজ্ঞাৰ ওপৰত বিশ্বাস কৰিবলৈ শিকিব পাৰে? ক্ৰুচত ঈশ্বৰৰ দৃশ্যটো মনলৈ আনক। এই ছবিখনে আপোনাক ঈশ্বৰৰ প্ৰেম আৰু দয়াৰ ওপৰত বিশ্বাস কৰিবলৈ শিকিবলৈ কেনেকৈ সহায় কৰে?`