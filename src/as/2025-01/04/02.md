---
title:  এগৰাকী মাতৃৰ প্ৰেমতকৈও অধিক।
date:   19/01/2025
---

হয়তো আমাৰ মানৱ অভিজ্ঞতাত আটাইতকৈ গুৰুত্বপূৰ্ণ প্ৰেম হ’ল পিতৃ-মাতৃৰ-সন্তানৰ প্ৰতি থকা প্ৰেম। বাইবেলে প্ৰায়ে পিতৃ-মাতÔ-সন্তানৰ সম্পৰ্কক উদাহৰণ হিচাবে ব্যৱহাৰ কৰে যাতে মানুহৰ প্ৰতি থকা ঈশ্বৰৰ আচৰিত দয়া আৰু প্ৰেমক দেখুৱাব পাৰে। এই ছবিখনে দেখুৱাইছে যে আমি অনুভৱ কৰিব পৰা আটাইতকৈ গভীৰ আৰু সুন্দৰ মানৱীয় প্ৰেমতকৈ ঈশ্বৰৰ দয়া বহুত বেছি শক্তিশালী।

`গীতমালাঃ ১০৩:১৩; যিচয়াঃ ৪৯:১৫ আৰু যিৰিমিয়াঃ ৩১:২০ পদত আমাক ঈশ্বৰৰ কিছুমান ছবি দেখুৱাইছে। ঈশ্বৰে আমাক কিমান প্ৰেম কৰে সেই বিষয়ে এই ছবিবোৰে আমাক কি শিক্ষা দিছে?`

এই পদবোৰে আমাক দেখুৱাইছে যে পিতৃ-মাতৃয়ে সন্তানক যিদৰে প্ৰেম কৰে, তেনেকৈ ঈশ্বৰেও প্ৰেম কৰে। আমি ঈশ্বৰৰ প্ৰিয় সন্তান। এগৰাকী ভাল পিতৃ-মাতৃয়ে নিজৰ সন্তানক যিদৰে প্ৰেম কৰে, ঈশ্বৰে আমাকো তেনেকৈ প্ৰেম কৰে। কিন্তু যিচয়াঃ ৪৯:১৫ পদত ব্যাখ্যা কৰা অনুসৰি এগৰাকী মাতৃয়ে হয়তো “নিজৰ পেটৰ সন্তানক” বা “নিজৰ পিয়াহ খোৱা কেঁচুৱাক পাহৰিব পাৰে” কিন্তু ঈশ্বৰে সদায় নিজৰ সন্তানক সোঁৱৰণ কৰে। “প্ৰভুৰ দয়া কেতিয়াও নুঢুকায়” (বিলাপঃ ৩:২২)।

বিলাপঃ ৩:২২ পদত “দয়া” শব্দটো ইব্ৰী ভাষাৰ “ৰহাম” শব্দৰ পৰা আহিছে। বাইবেলৰ লেখক সকলে ঈশ্বৰৰ প্ৰেম আৰু দয়াৰ বিষয়ে ক’বলৈ আন বহুতো পদত “ৰহাম” শব্দটো ব্যৱহাৰ কৰিছে। বাইবেলৰ চিন্তাবিদ সকলে বিশ্বাস কৰে যে “ৰহাম” শব্দটো ইব্ৰী ভাষাৰ “ৰেহেম” শব্দৰ পৰা আহিছে, যাৰ অৰ্থ হৈছে এগৰাকী তিৰোতাৰ শৰীৰৰ সেই অংশ য’ত তেওঁৰ সন্তানৰ গঠন হয় আৰু বৃদ্ধি পায়। গতিকে বাইবেলৰ চিন্তাবিদ সকলে এই ধাৰণাটো ব্যৱহাৰ কৰি দেখুৱাইছে যে ঈশ্বৰৰ প্ৰেম আৰু মাতৃৰ প্ৰেম একেই যিটো তেওঁ নিজৰ সন্তানৰ জন্মৰ সময়ত অনুভৱ কৰে। এই প্ৰেম অতি শক্তিশালী আৰু অধিক প্ৰবল। কিন্তু আমাৰ প্ৰতি ঈশ্বৰৰ প্ৰেম বহুত বেছি শক্তিশালী।

যিৰিমিয়াঃ ৩১:২০ পদত কোৱা হৈছে যে ঈশ্বৰে তেওঁৰ মনোনীত লোক ইস্ৰায়েলৰ বিষয়ে কি ভাবে আৰু কি অনুভৱ কৰে। ইস্ৰায়েল ঈশ্বৰৰ প্ৰিয় পুত্ৰ আৰু প্ৰিয় সন্তানৰ সৈতে একে। প্ৰায়ে ইস্ৰায়েলে ঈশ্বৰক অগ্ৰাহ কৰিছিল আৰু তেওঁৰ আজ্ঞা পালন কৰিবলৈ অস্বীকাৰ কৰিছিল। তেওঁলোকৰ বাবে ঈশ্বৰক অতি গভীৰ ভাৱে আঘাত কৰিছিল। কিন্তু ঈশ্বৰে সকলো সময়তে ইস্ৰায়েলক প্ৰেম কৰিছিল আৰু তেওঁলোকক দয়া দেখুৱাইছিল। এই পদত “দয়া” বা “মৰম” শব্দটো ঈশ্বৰৰ প্ৰেমৰ বাবে ব্যৱহাৰ কৰা একেটা শব্দৰ (ৰহাম) পৰাই আহিছে (যিৰিমিয়াঃ ৩১:২০)। এই পদটোৱে আমাক দেখুৱাবলৈ শক্তিশালী শব্দ ব্যৱহাৰ কৰিছে যে আমি কল্পনা কৰিব পৰাতকৈয়ো ঈশ্বৰে আমাক অধিক প্ৰেম কৰে। তেওঁৰ লোক সকলৰ প্ৰতি ঈশ্বৰৰ প্ৰেম কেতিয়াও বন্ধ হোৱা নাছিল, যেতিয়া তেওঁলোকে তেওঁৰ আজ্ঞা পালন কৰিবলৈ অস্বীকাৰ কৰিছিল বা তেওঁৰ বিধান ভংগ কৰিছিল তেতিয়াও। ঈশ্বৰে যিকোনো প্ৰকাৰে হ’লেও তেওঁৰ লোক সকলক প্ৰেম কৰিয়েই থাকে।