---
title:  ঈশ্বৰৰ ক্ৰোধ পবিত্ৰ
date:   28/01/2025
---

বহুতো খঙাল অনুভূতি দুষ্টতা আৰু পাপেৰে পৰিপূৰ্ণ। কিন্তু বাইবেলে শিকাইছে যে পবিত্ৰ ক্ৰোধ আছে। আপোনাৰ মনত কল্পনা কৰক যে এগৰাকী মাতৃয়ে নিজৰ তিনি বছৰীয়া ছোৱালী জনীক খেল পথাৰত খেলি থকা চাই আছে। হঠাতে এজন মানুহে তাইৰ ছোৱালীজনীক আক্ৰমণ কৰে। মাকে খং অনুভৱ কৰিব নহয় নে? যেতিয়া বেয়া কাৰ্য সংঘটিত হয়, তেতিয়া আমাৰ খং উঠে, কাৰণ আমি আঘাত পোৱা লোকজনকো প্ৰেম কৰো। এই উদাহৰণে আমাক ঈশ্বৰৰ পবিত্ৰ ক্ৰোধৰ বিষয়ে বুজিবলৈ সহায় কৰে।

`মথিঃ ২১:১২,১৩ আৰু যোহনঃ ২:১৪,১৫ পদ পঢ়ক। যীচুৱে ঈশ্বৰৰ মন্দিৰত হোৱা বেয়া কাৰ্যবোৰ দেখি কি কয় আৰু কি কৰিছিল? এই কাহিনীত যীচুৰ ক্ৰোধে আমাক কেনেকৈ দুষ্টতাৰ প্ৰতি ঈশ্বৰৰ ক্ৰোধৰ বিষয়ে বুজিবলৈ সহায় কৰে?`

এই পদবোৰত আমি দেখিবলৈ পাওঁ যে ঈশ্বৰৰ মন্দিৰত বেয়া কাৰ্য কৰা লোক সকলৰ বিৰুদ্ধে যীচু পবিত্ৰ ক্ৰোধেৰে পৰিপূৰ্ণ হৈ পৰিছিল। এই লোকসকলে ধন চুৰি কৰিছিল যিবোৰ বিধবা, অনাথ আৰু দৰিদ্ৰ সকলক সহায় কৰিবলৈ অনা হৈছিল (মথিঃ ২১:১৩; যোহনঃ ২:১৬)। মন্দিৰৰ বলিদানবোৰে ঈশ্বৰৰ ক্ষমা আৰু তেওঁ মানুহক কেনেকৈ পাপৰ পৰা শুচি কৰিছিল তাক দেখুৱাইছিল। কিন্তু যিহুদী ধৰ্মগুৰু সকলে দানসমূহ ব্যৱহাৰ কৰি দুখীয়া আৰু প্ৰয়োজন থকা লোক সকলক প্ৰতাৰণা আৰু আঘাত দিছিল। যীচুৱে খং উঠাটো কোনো আচৰিত কথা নহয়।

মাৰ্কঃ ১০:১৩,১৪ আৰু মাৰ্কঃ ৩:৪,৫ পদত যীচুৰ পবিত্ৰ ক্ৰোধৰ বিষয়ে অধিক উদাহৰণ দিয়া হৈছে। যেতিয়া লোক বিলাকে সৰু ল’ৰা ছোৱালীবোৰক যীচুৰ ওচৰলৈ লৈ আহিছিল, তেতিয়া তেওঁৰ শিষ্যবিলাকে তেওঁলোকক মানা কৰিছিল। সেই কথাত তেওঁ অসন্তুষ্ট হৈছিল। যীচুৱে তেওঁৰ শিষ্য বিলাকক কৈছিল, “শিশু বিলাকক মোৰ ওচৰলৈ আহিব দিয়া, নিষেধ নকৰিবা” (মাৰ্কঃ ১০:১৪)।

বাইবেলৰ আন এটা কাহিনীত যিহূদী ধৰ্মগুৰু সকলে যীচুক বিশ্ৰামবাৰ উলংঘন কৰাৰ অভিযোগ দিবলৈ অপেক্ষা কৰিছিল কাৰণ তেওঁ বিশ্ৰামবাৰৰ দিনত লোক এজনক সুস্থ কৰিছিল। যীচুৱে ধৰ্মগুৰু সকলক সুধিছিল, “বিশ্ৰামবাৰে বেয়া কৰ্ম, নে ভাল কৰ্ম কৰিব পায়? আৰু নৰ-বধ কৰিব বা প্ৰাণ-ৰক্ষা কৰিব পায়? কিন্তু তেওঁবিলাক মনে মনে থাকিল। তেতিয়া তেওঁ তেওঁবিলাকৰ হৃদয়ৰ কঠিনতাৰ কাৰণে অসন্তোষ কৰি, খঙেৰে চাৰিওফালে তেওঁবিলাকলৈ চাই, সেই মানুহজনক ক’লে তোমাৰ হাত মেলা। তাতে তেওঁ হাত মেলিলত, সেইখন সুস্থ হ’ল” (মাৰ্কঃ ৩:৪-৬)। ইয়াত যীচুৱে একে সময়তে ক্ৰোধিত আৰু দুখী হোৱা দেখিবলৈ পোৱা হৈছে। যিহূদী ধৰ্মগুৰু সকলৰ হৃদয় কঠিন হোৱাৰ বাবে যীচুৱে ক্ৰোধিত হৈছে। যীচুৰ খং পবিত্ৰ কাৰণ এইটো তেওঁৰ প্ৰেম থকাৰ বাবেই হৈছে। একেদৰে পুৰণি নিয়মত ঈশ্বৰৰ ক্ৰোধ পবিত্ৰ কাৰণ এইটো তেওঁৰ প্ৰেমৰ বাবেই হৈছিল। ঈশ্বৰে প্ৰেম কৰা সকলক যেতিয়া বেয়া কৰ্মৰ যোগেদি আঘাত দিয়ে তেতিয়া ঈশ্বৰে কেনেকৈ দুষ্টতাৰ প্ৰতি ক্ৰোধিত নহ’ব?