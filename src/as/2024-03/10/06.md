---
title:  মানুহৰ পুত্ৰৰ আগমন।
date:   05/09/2024
---

`মাৰ্কঃ ১৩:২৪-৩২ পদ পড়ক। ইয়াত কি ডাঙৰ ঘটনাৰ কথা বৰ্ণনা কৰা হৈছে?`

মাৰ্কঃ ১৩:২৪-৩২ পদত বৰ্ণনা কৰা মহান ঘটনাটো হৈছে যীচু খ্ৰীষ্টই মহা-পৰাক্ৰম আৰু প্ৰতাপেৰে অহা, তাৰ আগেত আকাশত সূৰ্য, চন্দ্ৰ আৰু তৰাবোৰৰ চিন দেখিবলৈ পোৱা যাব। নতুন নিয়মত এই আচৰিত ঘটনা সমূহৰ বিষয়ে অনেক ভাৱবাণী কৰা আছে। পাচনি পৌলে ইয়াৰ বিষয়ে ১ থিচলনীকীয়াঃ ৪:১৩-১৮ পদত বিতং ভাৱে বৰ্ণনা কৰিছে, য’ত তেওঁ খ্ৰীষ্টত নিদ্ৰিত হোৱা সকলক পুনৰাই জী উঠাৰ বিষয়ে কৈছে, আৰু আকাশত তেওঁলোকক জীৱিত থকা অৱশিষ্ট লোক বিলাকৰ সৈতে প্ৰভুৰ লগ ল’বলৈ মেঘৰথত তুলি নিয়া হ’ব বুলিও কোৱা হৈছে। ১ কৰিন্থীয়াঃ ১৫ অধ্যায়ত পাচনিয়ে মৃত লোক সকলৰ পুনৰুত্থানৰ বাস্তৱতাৰ বিষয়ে বিতং ভাৱে কৈছে যিটো খ্ৰীষ্টৰ আগমনৰ সময়ত ঘটিব।

পিতৰে সেই মহান দিনটোৰ বিষয়ে ২ পিতৰঃ ৩:৩-১৩ পদত বৰ্ণনা কৰিছে আৰু কৈছে যে প্ৰভুৱে তেওঁৰ প্ৰতিজ্ঞাত লেহেমীয়া নহয় কিন্তু সকলো মানুহে যাতে অনুতাপ কৰে তালৈহে অপেক্ষা কৰি আছে। আৰু প্ৰকাশিত বাক্যত খ্ৰীষ্টৰ আগমনৰ বিষয়ে স্পষ্ট ভাৱে বৰ্ণনা কৰা আছে। (প্ৰঃ বাক্যঃ ১:৭, প্ৰঃ বাক্যঃ ৬:১২-১৭, প্ৰঃ বাক্যঃ ১৪:১৪-২০ আৰু প্ৰঃ বাক্যঃ ১৯:১১-২১)। নতুন নিয়মৰ সামঞ্জস্যপূৰ্ণ শিক্ষাটো হ’ল খ্ৰীষ্টৰ আগমন ব্যক্তিগত, আক্ষৰিক, দৃশ্যমান আৰু শ্ৰৱণযোগ্য। তেওঁ আহিলে সকলোৱে তেওঁক দেখা পাব। কিন্তু যীচুৱে “এই কালৰ লোকৰ” আৰু “সেই দিনা” বা “সেই মুহূৰ্ত্ত” বুলি ক’লে কি বুজাব বিচাৰিছে? এই কথাবোৰে বহুতকে অশান্তি দিছে কাৰণ স্পষ্ট ভাৱে যীচুৱে যি লোক সকলৰ লগত কথা পাতিছিল, সেই সকল লোক বহুদিনৰ আগেতই মৃতু্য হৈছে।

এই অংশটোৰ কেইবাটাও সমাধানৰ পৰামৰ্শ দিয়া হৈছে। কিছুমানে যুক্তি আগবড়ায় যে “প্ৰজন্ম” শব্দটোৱে এটা জাতিৰ লোকক বুজাব পাৰে, এইক্ষেত্ৰত যিহূদী সকলক। অৰ্থাৎ খ্ৰীষ্টৰ আগমনৰ আগেত যিহূদী জাতিটো বিনষ্ট নহ’ব। আন এটা সমাধান হ’ল এই কালৰ লোকৰ কথা কোৱা যিসকল লোকে সকলো চিনসমূহ ঘটা দেখিছে সেইসকলে খ্ৰীষ্টৰ আগমনৰ আগেত লুপ্ত নহ’ব।

কিন্তু ইয়াৰ এটা সহজ সমাধান মন কৰিবলগীয়া যে মাৰ্কঃ ১৩:৩০ পদত যীচুৱে “এই কালৰ লোক” এই বাক্য শাৰীত “এই” শব্দটো ব্যৱহাৰ কৰিছে আৰু মাৰ্কঃ ১৩:৩২ পদত তেওঁ “সেই দিন” আৰু “সেই মুহূৰ্ত্ত” বাক্য শাৰীত “সেই” শব্দটো ব্যৱহাৰ কৰিছে। মাৰ্ক ১৩ অধ্যায়ত, “এই” শব্দটো ১-১৩ পদত অধিককৈ দেখা যায়, যিটো যিৰূচালেমৰ বিনাশৰ বিষয়ে কোৱা হৈছে। অধ্যায়টোৰ শেষৰ অংশটোৰ “যি” শব্দটোৱেই হৈছে ইয়াৰ মূল বৈশিষ্ট্য।

এইদৰে, “এই কালৰ লোক” সম্ভৱতঃ প্ৰথম শতিকাৰ লোক সকলক বুজাইছে, যিয়ে মাৰ্কঃ ১৩:৩০ পদত বৰ্ণনা কৰা ধৰণে যিৰূচালেমৰ ধ্বংস হোৱা দেখিছিল। কিন্তু মাৰ্কঃ ১৩:৩২ পদত খ্ৰীষ্টৰ দ্বিতীয় আঘমনৰ কথা উল্লেখ কৰা হৈছে, যিটো এতিয়াও ভৱিষ্যত কালত আছে আৰু প্ৰথম শতিকাৰ পৰা আৰু অধিক দূৰত আছিল। ফলস্বৰূপে মাৰ্কঃ ১৩:৩২ পদত প্ৰথম শতিকাৰ পৰা অধিক দূৰৰ পৰিঘটনাৰ বিষয়ে ক’বলৈ “সেই” শব্দটো ব্যৱহাৰ কৰা হৈছে।