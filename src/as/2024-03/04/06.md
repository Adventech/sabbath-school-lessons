---
title:  শস্য গজি বঢ়াৰ দৃষ্টান্ত।
date:   25/07/2024
---

`মাৰ্কঃ ৪:২৬-২৯ পদ পড়ক। এই দৃষ্টান্তটোৰ প্ৰথম গুৰুত্বটো কি?`

মাৰ্ক পুস্তকৰ বেছি ভাগেই মথি বা লূক বা দুয়োটাতে মিল আছে। কিন্তু এই দৃষ্টান্তৰ ক্ষেত্ৰত সেয়া নহয়। মাৰ্কৰ বাবে এইটো অনন্য। এই চমু দৃষ্টান্তটোৰ কেন্দ্ৰবিন্দু হৈছে বৃদ্ধি পোৱা প্ৰক্ৰিয়াটো । যীচুৱে ইংগিত দিছে যে ঈশ্বৰৰ ৰাজ্যই এইদৰে কাম কৰে। মানুহৰ এটা কৰিবলগীয়া অংশ আছে, কিন্তু প্ৰকৃত বৃদ্ধি হৈছে ঈশ্বৰৰ কাৰ্য। ই কোনো অন্তহীন প্ৰক্ৰিয়া নহয়। শস্য পকাৰ লগে লগে কাহিনীটোৰ হঠাৎ অন্ত পৰে। ঠিক তেনেকৈয়ে, খ্ৰীষ্টৰ দ্বিতীয় আগমনে হঠাতে আমাৰ পৃথিৱীখনৰ ইতিহাসৰ অন্ত পেলাব।

`মাৰ্কঃ ৪:৩০-৩২ পদ পড়ক। সৰিহয় গুটিৰ দৃষ্টান্তটোৰ গুৰুত্বপূৰ্ণ কথাটো কি?`

এই দৃষ্টান্তটোৱে দেখুৱাইছে যে কেনেকৈ অতি ক্ষুদ্ৰ বস্তু এটা লক্ষণীয় ভাৱে ডাঙৰ বা বৃদ্ধি হয়। সৰিয়হ গুটিৰ ব্যাস সাধাৰণতে একৰ পৰা দুই মিলিমিটাৰ (:০৩৯-ৰ পৰা :০৭৯ ইঞ্চি) হয়। ইয়াত বৰ্ণনা কৰা উদ্ভিদটো সম্ভৱতঃ ক’লা সৰিয়হ, যাৰ গুটিবোৰ সৰু সৰু (এক গ্ৰামত ৭০০ টাতকৈও অধিক গুটি থাকে)। পৃথিৱীৰ আটাইতকৈ সৰু বীজ নহ’লেও এইটো যথেষ্ট সৰু, বিশেষকৈ এইবোৰে উৎপন্ন কৰা উদ্ভিদৰ তুলনাত, যি গছ তিনি মিটাৰ (দহ ফুট) ওখ হ’ব পাৰে। যীচুৱে লক্ষ্য কৰিছে যে চৰাইবোৰে আনকি সৰিয়হ গছৰ ডালত বাহ সাজে। এই অন্তিম প্ৰসংগটোত গীতমালাঃ ১০৪:১২ পদৰ সৈতে দানিয়েলঃ ৪:১০-১২ বিষয়ে উল্লেখ কৰা হৈছে। গীতমালা ১০৪ অধ্যায়ত পৃথিৱীখন সৃষ্টি কৰাত ঈশ্বৰৰ শক্তিৰ কথা কোৱা হৈছে, আৰু দানিয়েল ৪ অধ্যায়ত নবুখদনেচৰক এটা বৃহৎ গছ হিচাবে প্ৰতিনিধিত্ব কৰা হৈছে যাৰ তলত গোটেই জগতখনে ছাঁ আৰু খাদ্য পায়।

যীচুৱে কোৱা কথাটো হ’ল যে অতি সৰুকৈ আৰম্ভ হোৱা ঈশ্বৰৰ ৰাজ্যখন বৃহৎ আৰু আকৰ্ষণীয় হ’ব। যীচুৰ দিনৰ মানুহে হয়তো তেওঁ শিষ্যৰ দলৰ সৈতে গালীলৰ পৰা অহা ধুলিময় হৈ থকা ভ্ৰমণকাৰী প্ৰচাৰকজনক হেয়জ্ঞান কৰিছিল, কিন্তু সময়ে দেখুৱাইছে যে তেওঁৰ অনুগ্ৰহৰ ৰাজ্য সমগ্ৰ বিশ্বতে সম্প্ৰসাৰিত হৈয়েই আছে।