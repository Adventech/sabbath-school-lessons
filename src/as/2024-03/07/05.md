---
title:  শ্ৰেষ্ঠ কোন?
date:   14/08/2024
---

`মাৰ্কঃ ৯:৩০-৪১ পদ পড়ক। যীচুৱে তেওঁৰ মৃতু্য আৰু পুনৰুত্থানৰ বিষয়ে কৰা দ্বিতীয়টো ভাৱবাণীৰ বিষয়ে কি বেলেগ দেখিবলৈ পোৱা গৈছে (মাৰ্কঃ ৮:৩১ পদৰ লগত তুলনা কৰক)? লগেত শিষ্য সকলে কি বিষয়ত তৰ্ক-বিতৰ্ক কৰিছিল আৰু যীচুৱে কি আদেশ দিছিল?`

প্ৰথম ভাৱবাণীত যীচুৱে তেওঁক অগ্ৰাহ্য আৰু বধ কৰা লোক সকলৰ বিষয়ে কৈছে। দ্বিতীয় ভাৱবাণীত যীচুৱে তেওঁক বিশ্বাসঘাতকতা কৰা হ’ব বুলি উল্লেখ কৰিছে। এই সময়ত বিশ্বাসঘাতক জনক আঙুলিয়াই দিয়া হোৱা নাই। কিন্তু যিহূদাক চিনি পাবৰ বাবে পঢ়ুৱৈ সকলে ইতিমধ্যে জানে যে তেওঁ কোন (মাৰ্কঃ ৯:১৯)। আকৌ প্ৰভুৱে তেওঁক বধ কৰা আৰু তিনিদিনৰ পিছত পুনৰুত্থান হোৱাৰ কথা উল্লেখ কৰিছে। কিন্তু শিষ্য বিলাকে এই ভাৱবাণীৰ সবিশেষ জানিবলৈ প্ৰথমটোতকৈও এতিয়া কম আগ্ৰহী যেন লাগে। অনাকাংক্ষিত খবৰে চৰ্চা লাভ নকৰে।

মাৰ্কঃ ৮:২৭ পদত, যীচু গালীল সাগৰৰ উত্তৰত কৈচৰিয়া ফিলিপীৰ ওচৰত আছিল। মাৰ্কঃ ৯:৩০ পদত তেওঁ গালীলৰ মাজেদি পাৰ হৈ গৈছে আৰু মাৰ্কঃ ৯:৩৩ পদত তেওঁ কফৰনাহূমত প্ৰৱেশ কৰিছে। এইদৰে উত্তৰৰ পৰা দক্ষিণলৈ তেওঁৰ যাত্ৰাৰ কল্পনা কৰাটো কঠিন নহয়। কিন্তু বাৰজন শিষ্য পিছপৰি থকাৰ বাবে তেওঁ অকলে কফৰনাহূমত প্ৰৱেশ কৰিছিল। ঘৰটোত সোমাই তেওঁ বাটত হোৱা তেওঁলোকৰ আলোচনাৰ বিষয়ে সোধা পোছা কৰিছিল। কোনেও মাত মতা নাছিল, প্ৰশ্নটোৰ বাবে তেওঁলোকৰ সকলোৰে অস্বস্তিৰ ভাৱ স্পষ্টৰূপে দেখা পোৱা গৈছিল, যিটো প্ৰায় শিশু বিলাকে ভুল বুলি জনা কাম এটা কৰি ধৰা পৰাৰ দৰে। তেওঁলোকৰ মাজত আটাইতকৈ কোন শ্ৰেষ্ঠ সেই বিষয়ে বাৰ্ত্তালাপ হৈছিল। বেছিভাগ মানুহেই এইটো কম স্বীকাৰ কৰিবলৈ ই২ছুক নহওঁক কিয়, কোন শ্ৰেষ্ঠ, এই প্ৰশ্নটো সকলোৱে চিন্তা কৰিবলগীয়া কথা। কিন্তু ঈশ্বৰৰ ৰাজ্যত এই ধাৰণাটো সম্পূৰ্ণ ওলোটা।

যীচুৱে সমস্যাটোৰ দুই ধৰণে উত্তৰ দিয়ে। প্ৰথমে তেওঁ এই কথা স্পষ্টৰূপে কয় যে, প্ৰথম (শ্ৰেষ্ঠ) হ’বলৈ হ’লে তেওঁ এজন দাস হ’ব লাগিব। তাৰ পিছত যীচুৱে এটা কাৰ্যৰ দ্বাৰা তেওঁ কোৱা অৰ্থৰ উদাহৰণ দাঙি ধৰে। সেই সময়ত ওচৰতে এটা ল’ৰা থিয় হৈ শুনি আছিল। যীচুৱে সেই ল’ৰাটিক লৈ তেওঁলোকৰ মাজত থ’লে। সেই ল’ৰাটোৰ বাবে ভয় লগা হ’ব পাৰে। কিন্তু যীচুৱে ল’ৰাটিক কোলাত লৈ সমস্যাটো শিথিল কৰিছিল। তেওঁ কৈছিল যে যি কোনোৱে এনে ল’ৰাবিলাকৰ এটিক মোৰ নামেৰে গ্ৰহণ কৰে, তেন্তে তেওঁ মোক গ্ৰহণ কৰে। এইদৰে একেবাৰে তলৰ ল’ৰাটি স্বয়ং ঈশ্বৰৰ সৈতে জড়িত হৈ পৰে।

`যোহনে বাহিৰৰ লোকৰ বিষয়ে এটা প্ৰশ্ন সুধিছিল আৰু যীচুৱে এই গুৰুত্বপূৰ্ণ কথাটোৰ বিষয়ে কৈছে যে যি সকল আমাৰ বিৰোধী নহয় তেওঁলোক আমাৰ সপক্ষ। প্ৰভুৱে স্পষ্টকৈ কৈছে যে যি কোনোৱে খ্ৰীষ্টৰ লোক বুলি তেওঁৰ নামেৰে এটি সৰু কাৰ্যও যদি কৰে, তেওঁ তেওঁৰ পুৰস্কাৰ কোনোমতে নেহেৰুৱাব (মাৰ্কঃ ৯:৪১)।`