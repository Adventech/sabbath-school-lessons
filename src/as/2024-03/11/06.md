---
title:  তুমি কোন?
date:   12/09/2024
---

`মাৰ্কঃ ১৪:৬০-৭২ পদ পড়ক। পিতৰে কেনেদৰে প্ৰতিক্ৰিয়া প্ৰকাশ কৰিছিল, তাৰ বিপৰীতে যীচুৱে ঘটনাবোৰৰ প্ৰতি কেনে প্ৰতিক্ৰিয়া প্ৰকাশ কৰিছিল, তাৰ তুলনা কৰক। এই পাৰ্থক্যৰ পৰা আমি কি শিক্ষা ল’ব পাৰো?`

মাৰ্কঃ ১৪:৫৩-৫৯ পদত যীচুক মহা-সভালৈ অনা আৰু তেওঁৰ সোধবিচাৰৰ প্ৰথম অংশৰ বিষয়ে বৰ্ণনা কৰা হৈছে। বাৰে বাৰে অধ্যাপক, পুৰোহিত সকলে যীচুৰ বিৰুদ্ধে তেওঁলোকৰ অভিযোগ উত্থাপন কৰিবলৈ চেষ্টা কৰিছিল। শুভবাৰ্ত্তা লিখকে লক্ষ্য কৰিছে যে কেনেকৈ সাক্ষ টো মিছা আছিল আৰু সাক্ষী সকলে কেতিয়াও একমত হোৱা নাছিল।

অৱশেষত মহা-পুৰোহিতজনে থিয় হৈ যীচুক পোনপটীয়াকৈ সুধিলে। প্ৰথমতে যীচু কোন তাৰ উত্তৰ নিদিলে। কিন্তু তাৰ পিছত মহা-পুৰোহিতে তেওঁক ক’লে, তোমাক জীৱনময় ঈশ্বৰৰ শপত দিছো, তুমি ঈশ্বৰৰ পুত্ৰ খ্ৰীষ্ট হোৱা নে নোহোৱা, আমাক কোৱা (মথিঃ ২৬:৬৩)। তেতিয়া যীচুৱে স্পষ্টভাৱে আৰু মুকলিকৈ ক’লে, মই হওঁ আৰু তাৰপিছত দানিয়েলঃ ৭:১৩,১৪ পদৰ উল্লেখ কৰি কয়, তোমালোকে মানুহৰ পুত্ৰক পৰাক্ৰমৰ সোঁহাতে বহি থকা, আৰু আকাশৰ মেঘেৰে অহা দেখিবা। এইটো মহা-পুৰোহিতজনৰ বাবে অত্যাধিক আছিল, যিজনে নিজৰ চোলা ফালি যীচুৰ নিন্দা কৰিবলৈ আহ৩ান জনাইছিল আৰু সভাই লগে লগে তেওঁক দোষী কৰিলে। ধৰ্মগুৰু সকলে যীচুৰ গাত থু পেলাইছিল আৰু তেওঁৰ মুখ ঢাকি, তেওঁক ভুকুৱাই, ভাবোক্তি প্ৰচাৰ কৰিবলৈ আহ৩ান কৰি লজ্জিত কৰিবলৈ আৰম্ভ কৰে।

যীচুৱে ভিতৰত বিচাৰ চলি থকাৰ সময়ত আৰু বিশ্বাসী সাক্ষ দি থকাৰ সময়ত পিতৰে বাহিৰত মিছা সাক্ষ দি আছে। এইটো মাৰ্কৰ ষষ্ঠ আৰু অন্তিম চেণ্ডউইচ কাহিনী, আৰু ইয়াত বিদ্ৰূপ কৰাটোক আঙুলিয়াই দিয়া হৈছে। ইয়াত দুটা সমান্তৰাল চৰিত্ৰ যীচু আৰু পিতৰে বিপৰীত কাৰ্য কৰি আছে। যীচুৱে বিশ্বাসী সাক্ষী দিছে, পিতৰে মিছা সাক্ষী দিছে। তিনিবাৰ পিতৰক কোনোবা দাস বা দৰ্শকে অভিযুক্ত কৰে আৰু প্ৰতিবাৰেই তেওঁ যীচুৰ লগত জড়িত হোৱাৰ কথা অস্বীকাৰ কৰে, আনকি তেওঁ শাও আৰু শপত খাবলৈ ধৰিলে।

তেতিয়া এটা কুকুৰাই দ্বিতীয়বাৰ ডাক দিলে আৰু পিতৰে হঠাতে যীচুৱে কৰা ভাৱবাণী মনত পেলায় যে তেওঁ সেই নিশাই তিনিবাৰকৈ তেওঁৰ প্ৰভুক অস্বীকাৰ কৰিব। তেওঁ সেই কথা চিন্তা কৰি ক্ৰন্দন কৰিবলৈ ধৰিলে। ইয়াত মন কৰিবলগীয়া বিদ্ৰূপটো হৈছে-তেওঁৰ বিচাৰৰ শেষত যীচুৰ মুখ ঢাকি, তেওঁক ভুকুৱাই ভাবোক্তি প্ৰচাৰ কৰিবলৈ কোৱা হৈছে। উদ্দেশ্যটো আছিল তেওঁক উপহাস কৰা যিহেতু তেওঁ দেখা নাপালে যে তেওঁক কোনে আঘাত কৰিলে। কিন্তু তেওঁলোকে এই কাম কৰাৰ সময়তে পিতৰে তলৰ চোতালত যীচুক অস্বীকাৰ কৰি যীচুৰ এটা ভাৱবাণী সিদ্ধ কৰি আছিল। ফলস্বৰূপে যীচুক অস্বীকাৰ কৰি পিতৰে যীচুক মচীহ বুলি প্ৰমাণ কৰিছে।