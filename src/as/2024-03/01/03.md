---
title:  দ্বিতীয় সুযোগ।
date:   01/07/2024
---

`পাঁচনিকৰ্মঃ ১৫:৩৬-৩৯ পদ পড়ক। পৌলে যোহন মাৰ্কক কিয় অগ্ৰাহ্য কৰিলে আৰু বাৰ্ণব্বাছে তেওঁক কিয় দ্বিতীয়বাৰৰ বাবে সুযোগ দিলে।`

পৌলে যুৱকজনক প্ৰত্যাখ্যান কৰাৰ কাৰণ পাঁচনিকৰ্মঃ ১৫:৩৮ পদত দিয়া হৈছে। মাৰ্কে তেওঁলোকৰ পৰা আঁতৰি আহিছিল আৰু পৰিচৰ্যা কামত আগবাঢ়ি যোৱা নাছিল। পৌলৰ মনোভাৱৰ পৰা বুজা যায় যে, বিশেষকৈ প্ৰাচীন জগতখনত মিছনেৰী জীৱনটো অতি ৰুক্ষ আৰু কঠিন আছিল (২ কৰিন্থীয়াঃ ১১:২৩-২৮)। পৌলে এনে প্ৰত্যাহ৩ানমূলক কাম আৰু পৰিস্থিতিৰ বোজা বহন কৰাত সহায় কৰিবলৈ তেওঁৰ সতীৰ্থ শুভবাৰ্ত্তা প্ৰচাৰক সকলৰ ওপৰত নিৰ্ভৰ কৰিছিল। তেওঁৰ দৃষ্টিভংগীত ইমান সোনকালে পৰিত্যাগ কৰা বা হাৰ মনাজনে দুষ্ট শক্তিৰ বিৰুদ্ধে যুঁজি থকা শুভবাৰ্ত্তা প্ৰচাৰ কৰা দল এটাত স্থান পোৱাৰ যোগ্য নাছিল।

বাৰ্ণব্বা এই কথাত সন্মতি দিয়া নাছিল। তেওঁ মাৰ্কৰ মাজত সম্ভাৱনা দেখিছিল আৰু যুৱকজনক এৰি যাব নিবিচাৰিছিল। যোহন মাৰ্কক লৈ পৌল আৰু বাৰ্ণব্বাৰ মাজত গভীৰ বিবাদৰ সৃষ্টি হৈছিল যে তেওঁলোকৰ মাজত বিচ্চেদ ঘটিছিল। পৌলে তেওঁৰ লগত যাবলৈ চীলাচক বাছি লৈছিল আৰু বাৰ্ণব্বায়ে মাৰ্কক লগত লৈ গৈছিল।

পাঁচনিকৰ্মত বাৰ্ণব্বায়ে কিয় মাৰ্কক লগত লৈ যাবলৈ বাছি লৈছিল সেই বিষয়ে ব্যাখ্যা কৰা হোৱা নাই। আচলতে এই অংশটোৱেই হৈছে পাঁচনিকৰ্মত দুয়োজন ব্যক্তিৰ অন্তিম স্থান। কিন্তু আমোদজনক কথাটো হ’ল, নতুন নিয়মত মাৰ্কৰ উল্লেখ থকা অন্তিম ঠাই নহয়।

`কলচীয়াঃ ৪:১০; ২ তীমথিঃ ৪:১১; ফিলিমনঃ ২৪ আৰু ১ পিতৰঃ ৫:১৩ পদ পড়ক। এই পদবোৰে মাৰ্কৰ পুনঃপ্ৰাপ্তিৰ বিষয়ে কিদৰে বিতংভাৱে প্ৰকাশ কৰিছে?`

মাৰ্কৰ যেন এক আচৰিত পৰিবৰ্তন ঘটিছে। এই পদবোৰত পৌলে মাৰ্কৰ বাবে তেওঁৰ আৰু পৰিচৰ্যাৰ অনেক মূল্যৱান কথা উল্লেখ কৰিছে। পৌলে তেওঁক তেওঁৰ সহকমী সকলৰ এজন হিচাবে গণ্য কৰিছে আৰু তেওঁ বিচাৰিছে যে তীমথিয়ে মাৰ্কক লগত লৈ আহিব। ১ পিতৰ পুস্তকখনে ইংগিত দিয়ে যে পিতৰৰো মাৰ্কৰ লগত ঘনিষ্ঠ সম্পৰ্ক আছিল। পৌল আৰু পিতৰৰ এই পুস্তকবোৰ সম্ভৱতঃ ষাঠি দশকৰ আৰম্ভণিত, পাচনিকৰ্ম ১৫ অধ্যায়ত পোৱা অভিজ্ঞতাবোৰ প্ৰায় ১৫-২০ বছৰৰ পিছত লিখা হৈছিল। মাৰ্কে স্পষ্ট ভাৱে নিজৰ ব্যৰ্থতাৰ পৰা পুনৰ প্ৰাণ পাই উঠিছিল আৰু নিশ্চিত ভাৱে বাৰ্ণব্বাই তেওঁৰ ওপৰত আস্থা ৰাখিব পাৰিছিল।