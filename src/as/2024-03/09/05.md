---
title:  পাৰ্থিৱ কৰ্ত্তব্য আৰু স্বর্গীয় ফলাফল।
date:   28/08/2024
---

`মাৰ্কঃ ১২:১৩-২৭ পদ পড়ক। ইয়াত কি হৈ আছে আৰু কি সত্যবোৰৰ বিষয়ে যীচুৱে শিক্ষা দিছে?`

ধৰ্মগুৰু সকলে যীচুক ৰোমান শাসক বা জনসাধাৰণৰ ওচৰত নিন্দা কৰিবলৈ ব্যৱহাৰ কৰিব পৰা কিবা এটা কৌশল তৈয়াৰ কৰিবলৈ চেষ্টা কৰিছিল। এই বিবাদত, কৰ দিয়াৰ বিষয়ে প্ৰশ্ন আছিল। এই সময় আৰু স্থানত, কৰ পৰিশোধ কৰিবলৈ অস্বীকাৰ কৰাটো ৰোমান শাসনৰ বিৰুদ্ধে বিদ্ৰোহ কৰাৰ দৰে এক গুৰুত্বপূৰ্ণ অপৰাধ আছিল।

যীচুৱে তেওঁবিলাকক যিটো ঈশ্বৰৰ, তাক ঈশ্বৰক দিবলৈ আৰু যি কৈচৰৰ, তাক কৈচৰক দিবলৈ কৈছিল আৰু সেইবোৰে তেওঁক ফান্দৰ পৰা আঁতৰাই ৰাখিছিল আৰু লগেত বিশ্বাসী সকলক চৰকাৰৰ প্ৰতি থকা দায়িত্বৰ বিষয়ে গভীৰ নিৰ্দেশনা দিছিল। “তেওঁ ঘোষণা কৰিছিল যে, যিহেতু তেওঁলোকে ৰোমীয় শক্তিৰ সুৰক্ষাৰ ছত্ৰ-ছায়াত জীৱন-ধাৰণ কৰি আছে, গতিকে তেওঁলোকে সেই শক্তিক মানি চলা উচিত আৰু ইয়াক সমৰ্থনো কৰা উচিত, যেতিয়ালৈকে ই সেই পৰম কৰ্ত্তব্যটোৰ সৈতে বিৰুদ্ধাচাৰণ নকৰে। কিন্তু শান্তিৰে থাকিবলৈ দেশৰ আইন-কানুন মানি থকাৰ মাজতে, মানুহে, সর্বপ্ৰথমে ঈশ্বৰলৈ সিহঁতৰ আনুগত্যতা দিয়া উচিত।”-সৰ্ব যুগৰ আকাংক্ষা, পৃষ্ঠা-৬০২।

ইয়াৰ পিছত যিটো প্ৰশ্ন হৈছে সেয়া হ’ল মৃত লোকসকলৰ পুনৰুত্থানৰ বিষয়ে। এই চদ্দুকীসকল আছিল এটা পুৰোহিত দলৰ লোক যিসকলে মোচিৰ পাঁচখন কিতাপক শাস্ত্ৰ হিচাবে গ্ৰহণ কৰিছিল। তেওঁবিলাকে মৃত লোকৰ পুনৰুত্থানৰ বিষয়ে বিশ্বাস কৰা নাছিল। তেওঁলোকে যীচুৰ ওপৰত উপস্থাপন কৰা দৃশ্যটো সম্ভৱতঃ কাল্পনিক আছিল। এই কাহিনীত সাতজন ককাই-ভাই আৰু এগৰাকী তিৰোতা আছিল। মোচিৰ বিধান অনুসৰি, যেতিয়া মৃতু্য হোৱা ব্যক্তিৰ কোনো পুত্ৰ নাথাকে, তেতিয়া তেওঁৰ ভায়েকে বিধৱা গৰাকীক পৰিয়ালৰ সম্পত্তি ৰখাৰ বাবে বিয়া কৰাব আৰু তেওঁৰ যোগেদি জন্ম লাভ কৰা যিকোনো সন্তান আইনগত ভাৱে মৃত ব্যক্তিজনৰ উত্তৰাধিকাৰী হ’ব । (দ্বিতীয় বিৱৰণঃ ২৫:৫-১০)।

পুনৰুত্থানৰ মতবাদক বদনাম কৰিবলৈ বিচাৰি চদ্দুকী সকলে তিৰোতাগৰাকী পুনৰুত্থানত কাৰ পত্নী হ’ব সেই বিষয়ে এক নৈতিক বিভ্ৰান্তিৰ বিষয়ে আঙুলিয়াই দিয়ে। যীচুৱে তেওঁলোকৰ যুক্তিক দুই ধৰণে প্ৰতিৰোধ কৰে আৰু শাস্ত্ৰ আৰু ঈশ্বৰৰ শক্তিৰ বিষয়ে যুক্তি দিয়ে। প্ৰথমতে, তেওঁ পুনৰুত্থানত ঈশ্বৰৰ শক্তিৰ বিষয়ে বৰ্ণনা কৰে আৰু স্বৰ্গত যে কোনো বিবাহ নহ’ব সেই বিষয়ে কয়। ইয়াৰ পিছত তেওঁ পুনৰুত্থানৰ মতবাদক যাত্ৰাপুস্তকঃ ৩:১-২২ পদত উল্লেখ কৰা কথাবোৰ পালন কৰিবলৈ কোৱাৰ যোগেদি প্ৰতিৰোধ কৰে, য’ত ঈশ্বৰে দেখুৱাইছে যে তেওঁ হৈছে অব্ৰাহাম, ইচহাক আৰু যাকোবৰ ঈশ্বৰ। যীচুৱে বুজাইছে যে ইয়াৰ অৰ্থ হৈছে তেওঁলোক পুনৰুত্থিত হ’ব ; যদি ঈশ্বৰ অব্ৰাহাম, ইচহাক আৰু যাকোবৰ ঈশ্বৰ হয়, তেন্তে তেওঁলোক মৃত অৱস্থাত থাকিব নোৱাৰে, যিসকলে এতিয়া মৃতু্যবৰণ কৰিছে, এই সকলোৱে পুনৰুত্থিত হ’ব।