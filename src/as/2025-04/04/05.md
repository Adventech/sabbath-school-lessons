---
title:  যিহোৱাই আপোনাৰ বাবে যুঁজ দিব।
date:   22/10/2025
---

`যাত্ৰাঃ ১৪:১৩,১৪,২৫ পদৰ মতে, ইস্ৰায়েল সকলক যুদ্ধত জড়িত কৰাৰ বিষয়ে ঈশ্বৰৰ প্ৰকৃত আৰু আদৰ্শৰূপ ব্যৱস্থা কি আছিল?`

সেই সংকটৰ সময়ত, যেতিয়া ইস্ৰায়েল লোক বিলাকে শাৰীৰিক অচলাৱস্থাত পৰিছিল, তেতিয়া “মোচিয়ে লোক বিলাকক ক’লে, তোমালোকে ভয় নকৰিবা, থিৰে থাকা, যিহোৱাই আজি তোমালোকলৈ যি পৰিত্ৰাণৰ কাৰ্য সিদ্ধ কৰিব, তাক দেখিবা; কিয়নো এই যি মিচৰীয়াবোৰক আজি তোমালোকে দেখিছা, ইহঁতক আৰু কেতিয়াও নেদেখিবা। যিহোৱাই তোমালোকৰ নিমিত্তে যুঁজ কৰিব; তোমালোক হ’লে মনে মনে থাকিবা” (যাত্ৰাঃ ১৪:১৩,১৪)। বাইবেলৰ উল্লেখ অনুসৰি আনকি মিচৰীয়া সকলেও সেই কথা বুজি পাইছিলঃ “আঁহা, আমি ইস্ৰায়েলৰ সন্মুখৰ পৰা পলাওঁহক; কিয়নো যিহোৱাই সিহঁতৰ ফলীয়া হৈ, মিচৰীয়া বিলাকৰ বিৰুদ্ধে যুঁজ কৰিছে” (যাত্ৰাঃ ১৪:২৫)।

সামৰিক দক্ষতাৰ ক্ষেত্ৰত অপ্ৰশিক্ষিত অসহায় ইস্ৰায়েল সকলৰ বাবে ঈশ্বৰৰ আচৰিত হস্তক্ষেপ এক আৰ্হি হৈ পৰিল। যাত্ৰাপুস্তকে ইস্ৰায়েলৰ হৈ ঈশ্বৰৰ হস্তক্ষেপৰ দৃষ্টান্ত এক আৰ্হি স্থাপন কৰিছিল। ইয়াত কেৱল যিহোৱাই যুদ্ধ কৰা নাই, কিন্তু ইস্ৰায়েলে যুদ্ধ নকৰাটো বাধ্যতামূলক (যাত্ৰাঃ ১৪:১৪)। ঈশ্বৰ হৈছে যুঁজাৰু; পদক্ষেপ তেওঁৰ। তেওঁ কৌশল প্ৰস্তুত কৰে, উপায় নির্দ্ধাৰণ কৰে আৰু অভিযান চলায়। যদি যিহোৱাই ইস্ৰায়েলৰ বাবে যুদধ নকৰা হ’লে তেওঁলোকৰ সফলতাৰ কোনো সম্ভাৱনা নাথাকিলহেঁতেন।

ইলেন জি. হুৱাইটে ইয়াক এই কথাটোৰ প্ৰকাশ হিচাবে ব্যাখ্যা কৰিছে যে ঈশ্বৰে “যুদ্ধৰ দ্বাৰা প্ৰতিজ্ঞাৰ দেশ লাভ কৰিবলৈ পৰিকল্পনা কৰা নাছিল, কিন্তু তেওঁৰ আজ্ঞা পালন আৰু বিনা চৰ্ত্তই আজ্ঞাধীন হোৱাৰ দ্বাৰাহে লাভ কৰাৰ পৰিকল্পনা কৰিছিল। তেওঁলোকে কেৱল তেওঁৰ শক্তিশালী কাৰ্যৰ সাক্ষী হ’ব লগা হৈছিল। ইতিহাসে প্ৰমাণ কৰে যে যেতিয়াই ইস্ৰায়েলে ঈশ্বৰৰ ওপৰত সম্পূৰ্ণ আস্থা ৰাখিছিল, তেতিয়াই তেওঁলোকে যুদ্ধ কৰাৰ প্ৰয়োজন হোৱা নাছিল। (২ ৰাজাঃ ১৯; ২ বংশাঃ ৩২; যিচয়াঃ ৩৭)।

ঈশ্বৰৰ পৰিকল্পনাত ইস্ৰায়েলে কেতিয়াও নিজৰ বাবে যুঁজ দিয়াৰ প্ৰয়োজন হোৱা নাছিল। যাত্ৰাৰ পিছত প্ৰকাশ পোৱা তেওঁবিলাকৰ অবিশ্বাসৰ পৰিণতি হিচাবে ঈশ্বৰে তেওঁবিলাকক কনানীয়া বিলাকৰ বিৰুদ্ধে চলোৱা যুদ্ধত অংশ ল’বলৈ অনুমতি দিছিল। একেদৰে মিচৰৰ পৰা ওলাই যোৱাৰ সময়ত তেওঁবিলাকে মিচৰীয়া সকলৰ বিৰুদ্ধে এটা তৰোৱালো তুলি লোৱাৰ প্ৰয়োজন হোৱা নাছিল; কনানক জয় কৰিবলৈ তেওঁবিলাকৰ বাবে যুদ্ধ কৰাটো কেতিয়াও প্ৰয়োজন নহ’লহেঁতেন (দ্বিঃ বিৱৰণঃ ৭:১৭-১৯)।

`যদি ইস্ৰায়েলৰ সন্তান বিলাকে যিহোৱাৰ বিৰুদ্ধে কথা নক’লেহেঁতেন, তেন্তে তেওঁ তেওঁবিলাকৰ শত্ৰুক তেওঁবিলাকৰ সৈতে যুদ্ধ কৰিবলৈ নিদিলেহেঁতেন। ভোৰভোৰাই থকাটো আজি আমাৰ জীৱনত কেনে প্ৰভাৱ পেলাব পাৰে?`