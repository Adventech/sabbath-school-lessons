---
title:  যিহোচূৱা, নমুনা।
date:   02/12/2025
---

`বাইবেলৰ নমুনা বা প্ৰতীকৰ যোগেদি মোচি আৰু যিহোচূৱাৰ মাজত থকা একাধিক সমান্তৰালতাৰ তাৎপৰ্য কি সেই বিষয়ে জানিব পাৰি? যাত্ৰাঃ ৩:১,২; যিহোঃ ১:১-৩; গণনাঃ ১৩:১,২; যিহোঃ ২:১; যাত্ৰাঃ ৩:৫; যিহোঃ ৫:১৫ পদ।`

আমি প্ৰথম সপ্তাহত আৱিষ্কাৰ কৰা মতে, যিহোচূৱাক এজন নতুন মোচি হিচাবে উপস্থাপন কৰা হৈছে যিজনে দ্বিতীয় প্ৰজন্মৰ জীৱনত মিচৰৰ পৰা ওলাই অহাৰ পিছত আটাইতকৈ উল্লেখযোগ্য পদক্ষেপ সমূহৰ পুনৰাবৃত্তি কৰে। মোচিৰ দৰেই তেওঁক প্ৰভুৰ সৈতে ব্যক্তিগত সাক্ষাৎকাৰৰ দ্বাৰা নিৰ্দেশ দিয়া হৈছিল। দুয়োজনৰে নেতৃত্বত জাতিসমূহৰ মাজত ইস্ৰায়েল খ্যাতিয়ে ভয়ৰ সৃষ্টি কৰে। মোচিয়ে ইস্ৰায়েল সকলক চূফ সাগৰ পাৰ হোৱাত নেতৃত্ব দিছিল, আনহাতে যিহোচূৱাই ইস্ৰায়েলক আচৰিত ভাৱে যদ্দৰ্ন পাৰ হ’বলৈ নেতৃত্ব দিছিল। দুয়োজন চলাওঁতাক চুন্নতৰ প্ৰয়োজনীয়তা আৰু নিস্তাৰ পৰ্বৰ গুৰুত্বৰ বিষয়ে সোঁৱৰাই দিয়া হৈছিল। মোচিৰ সময়ত মান্না পৰা আৰম্ভ হৈছিল আৰু ইয়াৰ অন্ত হয় যিহোচূৱাৰ দিনত। দুয়োকে জোতা সোলোকাবলৈ আদেশ দিয়া হৈছিল। দুয়োৰে ওপৰলৈ তুলি ধৰা হাতখনে ইস্ৰায়েলৰ বাবে জয়ৰ সংকেত দিছিল। মোচিয়ে দেশ ভাগ কৰা আৰু আশ্ৰয় নগৰৰ প্ৰতিষ্ঠাৰ বাবে নিৰ্দেশনা দিছিল। যিহোচূৱাই নিৰ্দেশনা সমূহ পালন কৰিছিল। দুয়োজনে জাতিটোক বিদায়ী ভাষণ দিছিল আৰু তেওঁবিলাকৰ পৰিচৰ্যা কাৰ্যৰ শেষত লোক বিলাকৰ বাবে নিয়মটি নবীকৰণ কৰিছিল।

`দ্বিঃ বিৱৰণঃ ১৮:১৫-১৯; ৩৪:১০-১২; যোহনঃ ১:২১; পাচনিকৰ্মঃ ৩:২২-২৬; আৰু পাচনিকৰ্মঃ ৭:৩৭ অধ্যয়ন কৰক। তেওঁৰ দৰে ভাৱবাদীৰ বিষয়ে মোচিয়ে কৰা ভাৱবাণী কোনে সিদ্ধ কৰিছিল? যিহোচূৱা দৃশ্যটোৰ সৈতে কেনেকৈ খাপ খাই পৰিছিল?`

যিহোচূৱাৰ জীৱন মোচিয়ে কৰা ভাৱবাণীৰ আংশিক পূৰ্ণতা আছিল (দ্বিঃ বিৱৰণঃ ১৮:১৫,১৮)। কিন্তু মোচিয়ে কৰা ভাৱবাণী প্ৰকৃত অৰ্থত সিদ্ধ নহ’ল। ইয়াৰ প্ৰকৃত অৰ্থত ভাৱবাণীটো কেৱল মচীহ সিদ্ধ কৰিব পাৰিলে। তেওঁ পিতৃক ঘনিষ্ঠ ভাৱে চিনি পাইছিল (যোহনঃ ১:১৪,১৮) ; তেওঁ সত্য আছিল আৰু ঈশ্বৰক সত্যতাৰে প্ৰকাশ কৰিছিল (লূকঃ ১০:২২; যোহনঃ ১৪:৬; মথিঃ ২২:১৬)। ঈশ্বৰে সঁচাকৈয়ে তেওঁৰ বাক্য তেওঁৰ মুখত দিলে (যোহনঃ ১৪:২৪)। গতিকে মোচি আৰু যিহোচূৱাৰ জীৱন দুয়োটাই মচীহ যীচুৰ আৰ্হি হৈ পৰে।

`প্ৰভুৰ লগত চলি যোৱাৰ ক্ষেত্ৰত যীচু কিমান গুৰুত্বপূৰ্ণ? যীচু আৰু তেওঁ আপোনাৰ বাবে যি যি কৰিছে, সেইবোৰ আপোনাৰ গোটেই খ্ৰীষ্টিয়ান অভিজ্ঞতাৰ ভেটি কিয় হোৱা উচিত?`