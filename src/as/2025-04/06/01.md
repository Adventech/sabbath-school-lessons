---
title:  ভিতৰৰ শত্ৰু
date:   01/11/2025
---

### এই সপ্তাহৰ অধ্যয়ন পাঠঃ

১ পিতৰঃ ১:৪; যিহোঃ ৭; গীতঃ ১৩৯:১-১৬; ইজ্ৰাঃ ১০:১১; লূকঃ ১২:১৫; যিহোঃ ৮:১-২৯ পদ।

> <p>মুখস্থ পদ</p>
> “মই যিহোৱাই প্ৰতিজন মানুহক তেওঁৰ নিজ নিজ আচাৰ-ব্যৱহাৰ অনুসাৰে, তেওঁৰ কাৰ্যৰ ফল অনুসাৰে প্ৰতিফল দিবলৈ মনৰ বিচাৰ আৰু কৰ্ম পৰীক্ষা কৰো।” (যিৰিমিয়াঃ ১৭:১০)।

যিহোচূৱা ৭ অধ্যায় হৈছে প্ৰথম উদাহৰণ য’ত ইস্ৰায়েল লোকসকলে এক কৰুণ অভিজ্ঞতাৰ দ্বাৰা নিয়মৰ সুদূৰপ্ৰসাৰী পৰিণাম আৰু ইয়াৰ গভীৰ অৰ্থ জানিব পাৰিলে। নিয়মটিৰ চৰ্ত্তসমূহ পালন কৰাৰ যোগেদি বিজয় নিশ্চিত আছিল যদিও নিয়মৰ চৰ্ত্তসমূহ অৱজ্ঞা কৰিলে পৰাজয় হোৱাটোও নিশ্চিত আছিল। ইস্ৰায়েলৰ সামৰিক সফলতা তেওঁলোকৰ সংখ্যা, যুদ্ধ কৌশল বা চতুৰতাৰ ওপৰতাৰ নিৰ্ভৰ কৰা নাছিল কিন্তু তেওঁবিলাকৰ লগত ঐশ্বৰিক যুঁজাৰুৰ উপস্থিতিৰ ওপৰত নিৰ্ভৰ কৰিছিল।

প্ৰতিজ্ঞাৰ দেশখন নিজৰ কৰি লোৱাৰ সময়ত ইস্ৰায়েলে এই কঠিন শিক্ষা ল’বলগীয়া হৈছিল যে তেওঁবিলাকৰ আটাইতকৈ বিপদজনক শত্ৰু তেওঁলোকৰ ছাউনিৰ বাহিৰত নহয়, কিন্তু নিজৰ স্থানত বা ভিতৰত আছিল। তেওঁবিলাকৰ সন্মুখত থিয় দিয়া আটাইতকৈ ডাঙৰ প্ৰত্যাহ্বানটো আছিল কনান চহৰবোৰৰ দুৰ্গযুক্ত দেৱাল বা তেওঁবিলাকৰ উন্নত সামৰিক প্ৰযুক্তি নহয় কিন্তু নিজৰ শিবিৰৰ ভিতৰৰ লোক সকলে যিহোৱাৰ নিৰ্দেশনাক ইচ্ছাকৃত ভাৱে আওকাণ কৰাৰ হঠকাৰী ইচ্ছা সমূহ আছিল।

আমাৰ স্বর্গীয় উত্তৰাধিকাৰৰ বাবে অপেক্ষা কৰি থকা (১ পিতৰঃ ১:৪, কলচীয়াঃ ৩:২৪) আমিও একেধৰণৰ প্ৰত্যাহ্বানৰ সন্মুখীন হওঁ। আমি প্ৰতিজ্ঞাৰ দেশৰ সীমাত থকাৰ সময়ত আমাৰ বিশ্বাসযোগ্যতাৰ পৰীক্ষা কৰা হয়, আৰু আমি কেৱল যীচুখ্ৰীষ্টৰ ওচৰত আত্মসমৰ্পণৰ দ্বাৰাহে বিজয়ী হ’ব পাৰো।