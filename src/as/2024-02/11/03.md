---
title:  আহিবলগীয়া সংকট
date:   10/06/2024
---

প্ৰকাশিত বাক্য ১৩ অধ্যায়ত পশুৰ ছাবৰ ভাববাণীটোৱে আমাক ঈশ্বৰৰ বিৰুদ্ধে চয়তানৰ যুদ্ধৰ আটাইতকৈ ভয়াৱহ আৰু অতি বেয়া পৰ্যায়ৰ বিষয়ে কয়। যীচুৱে ক্ৰুচত মৃত্যু হোৱাৰ পিছৰে পৰা শত্ৰুৱে নিজকে পৰাজিত হোৱা বুলি জানিছে আৰু সেইবাবে সি যিমান পাৰে সিমান লোকক তাৰ লগত ঈশ্বৰৰ পৰা আঁতৰাই নিবলৈ দৃঢ় প্ৰতিজ্ঞ হৈছে। এই অভিযানত তাৰ প্ৰথম কৌশল হৈছে প্ৰতাৰণা। যেতিয়া প্ৰতাৰণাই কাম নকৰে তেতিয়া সি জোৰ-জবৰদস্তি কৰাৰ প্ৰয়াস কৰে। শেষত এই আদেশৰ আঁৰত কাৰ্য কৰে যে যিজনে পশুক সেৱা উপাসনা কৰিবলৈ অস্বীকাৰ কৰিব বা তাৰ ছাব ল’বলৈ অস্বীকাৰ কৰিব তেওঁক মৃত্যুদণ্ড দিয়া হ’ব। ধৰ্মীয় তাড়না অৱশ্যে নতুন কথা নহয়। ঈশ্বৰৰ আজ্ঞা পালন কৰাৰ বাবে কয়িনে হেবলক হত্যা কৰাৰ পিছৰে পৰাই এইটো চলি আহিছে। যীচুৱে কৈছিল যে বিশ্বাসীসকলৰ মাজতো এনেকুৱা হ’ব।

`যোহন ১৬:২; মথি ১০:২২; ২ তীমথি ৩:১২, আৰু ১ পিতৰ ৪:১২ পদ পঢ়ক। নতুন নিয়মৰ মণ্ডলীয়ে কি অভিজ্ঞতা লাভ কৰিছিল আৰু সেইটো খ্ৰীষ্টৰ অন্তিম সময়ৰ মণ্ডলীৰ ক্ষেত্ৰত কেনেকৈ প্ৰযোজ্য?`

খ্ৰীষ্টিয়ান ইতিহাসৰ গোটেই সময়ছোৱাত তাড়নাৰ সমস্যাটো সাধাৰণ আছিল। পৌত্তলিক ৰোমত এইবোৰ ঘটিছিল যদিও মধ্যযুগীয় মণ্ডলীয়ে বাইবেল বিশ্বাসী খ্ৰীষ্টিয়ানসকলৰ ওপৰত কৰা অত্যাচাৰৰ পিছত এইটো বিশেষভাৱে স্পষ্ট হৈ পৰিছিল। পশুৰ ছাবটোৱেই হৈছে এই নৰকÏয় কাৰ্যটোৰ মূল বিষয়বস্তু। আগৰ তাড়নাৰ দৰে ইয়াকো এটা নিৰ্দিষ্ট বিশ্বাসৰ গোট আৰু অনুমোদিত সেৱা উপাসনাৰ ব্যৱস্থাৰ লগত খাপ খুৱাবলৈ বাধ্য কৰিবলৈ ৰচনা কৰা হৈছে।

ভাববাণীয়ে ইংগিত দিয়ে যে তাড়না আৰম্ভ হ’ব অৰ্থনৈতিক নিষেধাজ্ঞাৰ পৰাঃ কোনেও কিনিব বা বিক্ৰী কৰিব নোৱাৰে যদিহে তেওঁবিলাকৰ পশুৰ ছাব নাথাকে। যিজন ব্যক্তিয়ে পশুৰ ছাব ল’বলৈ অস্বীকাৰ কৰে, তেওঁক অৱশেষত মৃত্যুৰ আজ্ঞাৰ অধীনত ৰখা হ’ব (প্ৰঃ বাক্য ১৩:১৫, ১৭)।

ইতিমধ্যে চয়তানে খ্ৰীষ্টিয়ান বুলি কোৱা লোকসকলক তেওঁলোকৰ জীৱনত আপোচ কৰিবলৈ উৎসাহিত কৰি অন্তিম পৰীক্ষা আহিলে পশুৰ ছাব ল’বলৈ প্ৰস্তুত কৰি আছে। যেতিয়া গোটেই জগতখনে পশুৰ প্ৰশংসাত মতলীয়া হৈ তাৰ পিছে পিছে যায় (প্ৰঃ বাক্য ১৩:৩), তেতিয়াই হঠাতে দৃশ্যটো সলনি হয় আৰু ভাববাণীমূলক কেমেৰাই ঈশ্বৰৰ লোকসকলৰ ওপৰত গুৰুত্ব আৰোপ কৰে। প্ৰঃ বাক্য ১৪:১২ পদত আমাক এই ছবিখন দিয়া হৈছে। “ইয়াতে, ঈশ্বৰৰ আজ্ঞা আৰু যীচুৰ বিশ্বাস পালন কৰা পৱিত্ৰবিলাকৰ ধৈৰ্য্য দেখা যায়।” ঈশ্বৰৰ লোকসকলে ঈশ্বৰৰ আজ্ঞাধীন হৈ জীয়াই থাকে। যেতিয়া তেওঁবিলাকৰ চাৰিওফালে সকলোবোৰ ভয়ত কঁপি থাকে, তেতিয়া ঈশ্বৰৰ লোকবিলাকে তেওঁৰ দয়াত দৃঢ়তাৰে থিয় হৈ থাকে। জগতখনে পশুটোৰ পাছে পাছে যোৱাৰ সময়ত তেওঁলোকে “সেই মেৰ পোৱালি য’লৈকে যায়, তেওঁবিলাকো তেওঁৰ পাছে পাছে তালৈকে যায়” (প্ৰঃ বাক্য ১৪:৪)। খ্ৰীষ্টৰ শক্তিৰ দ্বাৰা তেওঁবিলাকে তেওঁবিলাকৰ বিৰুদ্ধে সজ্জিত নৰকৰ শক্তিসমূহৰ ওপৰত জয়লাভ কৰে।