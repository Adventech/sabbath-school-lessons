---
title:  নতুন নিয়মত মৃত্যু
date:   04/06/2024
---

`যোহন ১১:১১-১৪, ২১-২৫; ১ তীমথি ১:১০; ১ কৰিন্থীয়া ১৫:৫১-৫৪; আৰু ১ থিচলনী ৪:১৫-১৭ পদ পঢ়ক। নতুন নিয়মৰ লেখকসকলে মৃত্যুৰ বৰ্ণনা পুৰণি নিয়মৰ সৈতে কেনেকৈ তুলনা কৰিছে?`

পুৰণি আৰু নতুন নিয়ম দুয়োটাতে মৃত্যুৰ প্ৰতীক টোপনি হিচাপে ব্যৱহাৰ কৰা হৈছে। বাইবেলত কমেও ‘টোপনি’ শব্দটো ৫৩ বাৰ মৃত্যুৰ বাবে ব্যৱহাৰ কৰা হৈছে। বাইবেলৰ লিখকসকলে এই কথাত একমত যে মৃত্যুৰ লগে লগে শৰীৰৰ পৰা ওলাই যোৱা অমৰ আত্মাৰ কোনো চেতন অস্তিত্ব নাই।

নতুন নিয়মে আন এটা কথা যোগ দিছে, যিটোৰ ইংগিত ইতিমধ্যে পুৰণি নিয়মত দিয়া হৈছে, আৰু সেইটো হ’ল খ্ৰীষ্টৰ দ্বিতীয় আগমনত গৌৰৱময় পুনৰুত্থান।

শুভবাৰ্তাত এই কথা গুৰুত্ব দিয়া হৈছে যে অনন্ত জীৱন কেৱল খ্ৰীষ্টতেই আছে। নৰকত থকা সকলো ভূতবোৰে বিশ্বাসীসকলৰ অনন্ত জীৱনৰ আশ্বাস কাঢি় নিব নোৱাৰে। খ্ৰীষ্টই ক্ৰুচত মৃত্যুক জয় কৰিলে। কবৰে মৃত লোকক ধৰি ৰাখিব নোৱাৰে। খ্ৰীষ্টৰ পুনৰুত্থানেই হৈছে নিশ্চয়তা যে তেওঁৰ দ্বিতীয় আগমনৰ সময়ত সকলো বিশ্বাসীয়ে এদিন মৈদামৰ পৰা পুনৰুত্থান হ’ব।

পৌলৰ এই বাক্যবোৰলৈ চাওকঃ “কিয়নো, যদি মৃতবিলাকক তোলা নহয়, তেন্তে খ্ৰীষ্টকো তোলা নহ’ল; আৰু যদি খ্ৰীষ্টক তোলা নহ’ল, তেন্তে তোমালোকৰ বিশ্বাস অসাৰ্থক; তোমালোক এতিয়াও নিজ নিজ পাপতেহে আছা আৰু তেনেহ’লে খ্ৰীষ্টৰ আশ্ৰয়ত নিদ্ৰিত হোৱাবিলাকো বিনষ্ট হ’ল” (১ কৰিন্থীয়া ১৫:১৬-১৮)। যদি মৃত লোকবিলাক, মৃত্যুৰ পিছত, ইতিমধ্যে স্বৰ্গৰ আনন্দ উপভোগ কৰি থাকে, তেন্তে এই শাস্ত্ৰ পদবোৰৰ কি অৰ্থ থাকি? যদি প্ৰকৃততে তেওঁবিলাক ইতিমধ্যে স্বৰ্গত আছে, তেন্তে পৌলে তেওঁবিলাক “বিনষ্ট হ’ল” বুলি কোৱাৰ যোগেদি কি বুজাব বিচাৰিছে?

ইয়াৰ পৰিৱৰ্তে পাঁচনি পৌলে এইটো ক’ব বিচাৰিছিল যে খ্ৰীষ্টৰ পুনৰুত্থানেই হৈছে আমাৰ পুনৰুত্থানৰ মূল ভেটি আৰু পুনৰুত্থান অবিহনে “তোমালোকৰ বিশ্বাস অসাৰ্থক; তোমালোক এতিয়াও নিজ নিজ পাপতেহে আছা”, আৰু মৃতসকল কবৰতে আছে, আৰু বিনষ্ট হৈছে।

এই পদবোৰ বাইবেলৰ আন আন শাস্ত্ৰ পদসমূহৰ সৈতে মিল খায়, তাৰে ভিতৰত হৈছে যীচুৰ আগমনৰ সময়ত আমি এই বাক্যৰ যোগেদি পুনৰুত্থানৰ আশা বিষয়ে জানিব পাৰোঁ, ইয়াতে কৈছে, “আৰু অক্ষয়, নিৰ্মল আৰু অজৰ উত্তৰাধিকাৰৰ নিমিত্তে আমাক পুনÇজন্ম দিলে; সেই উত্তৰাধিকাৰ স্বৰ্গত তোমালোকৰ কাৰণে সঞ্চিত আছে” (১ পিতৰ ১:৪)। কিন্তু যদি মৃতবিলাক ইতিমধ্যে স্বৰ্গত আছে, তেন্তে পিতৰে আমাৰ বাবে “স্বৰ্গত সঞ্চিত” উত্তৰাধিকাৰৰ কথা কি কৈছে? স্পষ্টভাৱে নতুন নিয়মৰ বিশ্বাসীসকলে খ্ৰীষ্টৰ আগমন আৰু মৃতবিলাকৰ পুনৰুত্থানৰ বাবে আগ্ৰহেৰে বাট চাই আছিল আৰু এই আশাই তেওঁবিলাকক জীৱনৰ পৰীক্ষাৰ সময়ত বিশ্বাসী হৈ থাকিবলৈ অনুপ্ৰাণিত কৰিছিল।