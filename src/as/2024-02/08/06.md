---
title:  যীচু, সোধ-বিচাৰত আমাৰ অধিবক্তা
date:   23/05/2024
---

`ইব্ৰী ১০:৯-১৪ পদ পঢ়ক। এই শাস্ত্ৰপদে পৃথিৱীৰ ধৰ্মধামত পুৰোহিতৰ কাৰ্য আৰু স্বৰ্গীয় ধৰ্মধামত যীচুৰ কাৰ্যৰ মাজত কি পাৰ্থক্য প্ৰকাশ কৰিছে?`

পাপৰ বাবে এক নিখুঁত বলিদান হিচাপে খ্ৰীষ্টই ক্ৰুচত এবাৰতে আৰু সকলোৰে বাবে মৃত্যুবৰণ কৰিছিল। স্বৰ্গীয় ধৰ্মধামত তেওঁৰ পুৰোহিত কাৰ্যৰ যোগেদি আমাক শুচি কৰে। এতিয়া, মহা পৱিত্ৰ স্থানত প্ৰৱেশ কৰাৰ পিছত, তেওঁ সোধ বিচাৰৰ সময়ত আমাৰ অধিবক্তা হিচাপে থিয় দিছে। (১ যোহন ২ .১)। “তেনেকৈ খ্ৰীষ্টও অনেকৰ পাপৰ ভাৰ ববৰ নিমিত্তে এবাৰ উৎসৃষ্ট হলত, দ্বিতীয়বাৰ , বিনাপাপে, তেওঁলৈ অপেক্ষা কৰি থকাবিলাকক, তেওঁ পৰিত্ৰাণৰ অৰ্থে দৰ্শন দিব” (ইব্ৰী ৯:২৮)। তেওঁৰ বলিদান আৰু মধ্যস্থতাৰ যোগেদি পাপৰ মোকাবিলা কৰা হৈছে। এতিয়া তেওঁ পুনৰ তেওঁবিলাকৰ বাবে আহিব যিসকলে, “তেওঁৰ আৱিৰ্ভাৱক প্ৰেম কৰে” (২ তীমথি ৪:৮)।

`ইব্ৰী ৬:১৯, ২০ পদ পঢ়ক। তেওঁ কিয় আমাক তেওঁক অনুসৰণ কৰিবলৈ আমন্ত্ৰণ জনায় আৰু আমি তেওঁক অনুসৰণ কৰাৰ লগে লগে কি দেখিবলৈ পাওঁ?`

“স্বৰ্গীয় ধৰ্মধামত মানুহৰ বাবে খ্ৰীষ্টই যিটো মধ্যস্থতাকাৰীৰ কাৰ্য কৰি আছে, সেই কাৰ্যটো পৰিত্ৰাণৰ আঁচনিৰ দৰে আৰু ক্ৰুচৰ ওপৰত হোৱা তেওঁৰ মৃত্যুৰ দৰে সমানেই প্ৰয়োজনীয়। তেওঁৰ মৃত্যুৰ দ্বাৰাই তেওঁ সেই কামটোক আৰম্ভ কৰিছিল, যিটোক তেওঁৰ পুনৰুত্থানৰ পিছত সম্পূৰ্ণ কৰিবলৈ স্বৰ্গলৈ গৈছিল। বিশ্বাসৰ দ্বাৰাই আমি আঁৰ কাপোৰৰ ভিতৰ ফালে সোমাবই লাগিব। “যি ঠাইত আমাৰ বাবে আমাৰ অগ্ৰগামীজনা সোমাল” (ইব্ৰী ৬:২০)। তাতেই কালবাৰীৰ ক্ৰুচৰ পৰা নিৰ্গত হোৱা পোহৰ প্ৰতিফলিত হয়। তাতেই আমি পৰিত্ৰাণৰ ৰহস্যৰ এটা স্পষ্ট দৃশ্য চোৱাৰ সুযোগ পাব পাৰোঁ। স্বৰ্গত এক অপৰিসীম মূল্যৰ বিনিময়ত মানুহৰ বাবে কৰা পৰিত্ৰাণৰ কাৰ্যটো সম্পাদন কৰা হ’ল। ভংগ হোৱা ঈশ্বৰৰ বিধানৰ যি দাবী সেই দাবীক যীচুৰ বলিদানে পূৰণ কৰিছিল। ঈশ্বৰৰ সিংহাসনলৈ যোৱা পথটোক যীচুৱে মুকলি কৰিলে আৰু তেওঁৰ মধ্যস্থতাৰ জৰিয়তে যিবিলাকে আন্তৰিক ইচ্ছাৰে তেওঁক বিশ্বাস কৰি তেওঁৰ ওচৰলৈ আহে, তেওঁবিলাক সকলোৰে ঈশ্বৰৰ সন্মুখত উপস্থিত হ’ব পাৰে।”-মহা-বিবাদ, ৪৮৯ পৃঃ।

পৰিত্ৰাণৰ ব্যৱস্থা হৈছে মহা বিবাদৰ সমাধান আৰু এই গ্ৰহটোক চয়তানৰ কবলৰ পৰা উদ্ধাৰ কৰাৰ এক সম্পূৰ্ণ ব্যৱস্থা। যীচুৰ জীৱনে ঈশ্বৰৰ প্ৰেমক এক দৰিদ্ৰ পৃথিৱী আৰু দৃষ্টি কৰি থকা বিশ্বজগতৰ ওপৰত প্ৰকাশ কৰিছিল। তেওঁৰ মৃত্যুৱে পাপৰ ঘৃণনীয়তা প্ৰকাশ কৰিছিল আৰু সকলো মানৱ জাতিৰ বাবে পৰিত্ৰাণ প্ৰদান কৰিছিল। স্বৰ্গীয় ধৰ্মধামত তেওঁৰ মধ্যস্থতাই প্ৰায়শ্চিত্তৰ লাভ প্ৰদান কৰে, যিসকলে বিশ্বাসেৰে সেইবোৰ গ্ৰহণ কৰিবলৈ যায় সেইবিলাকে এই সকলোবোৰ লাভ কৰে।