---
title:  সোধ-বিচাৰৰ সময় আহিল
date:   21/05/2024
---

`দানিয়েল ৭:৯, ১০ পদৰ সৈতে প্ৰঃ বাক্য ১৪:৬; ৭ পদৰ তুলনা কৰক। এই দুটা অংশৰ মাজত কি মিল আছে?`

গোটেই বাইবেলত সোধ-বিচাৰ এটা প্ৰধান নিয়ম। “কাৰণ ঈশ্বৰে ভাল কি বেয়া আটাইবোৰ গুপুত বিষয়ে সৈতে সকলো কৰ্ম বিচাৰ স্থানলৈ আনিব।” (উপদেশক ১২:১৪)।

যীচুৱে তেওঁৰ শ্ৰোতাসকলক ভবিষ্যতৰ সোধ-বিচাৰৰ সময়টোলৈ আঙুলিয়াইছিল, যেতিয়া, “মানুহবিলাকে যিমান অনৰ্থক কথা কয়, মহা-বিচাৰৰ দিনা সেই সকলো বিষয়ৰে উত্তৰ দিব লাগিব” ( মথি ১২:৩৬)। পাঁচনি পৌলে আৰু কৈছে, ঈশ্বৰে “আন্ধাৰৰ গুপুত বিষয়বোৰ পোহৰলৈ আনিব, আৰু হূদয়ৰ মন্ত্ৰণাবোৰ প্ৰকাশ কৰিব” (১ কৰিন্থী ৪:৫)। স্বৰ্গৰ বাৰ্তাবাহক দূতে যোহনক কৈছিল, ‘‘তেওঁৰ (ঈশ্বৰৰ) সোধ-বিচাৰৰ সময় আহিল” (প্ৰঃ বাক্য ১৪:৭)।

`প্ৰঃ বাক্য ২২:১০-১২ পদ পঢ়ক। যেতিয়া যীচুৱে পুনৰাই আহিব, তেতিয়া সকলো মানৱ জাতিৰ ভাগ্য বা দশা কি হ’ব? যোহনক কি স্পষ্টভাৱে ঘোষণা কৰা হৈছিল?`

যিহেতু খ্ৰীষ্টই তেওঁৰ অন্তিম পুৰস্কাৰ দিবলৈ আহি আছে, গতিকে তাৰ আগেত এটা সোধ-বিচাৰ হ’ব আৰু যেতিয়া তেওঁ আহিব কোনে কি পুৰস্কাৰ পাব তাকো দেখুৱাব। যেতিয়া খ্ৰীষ্ট আকৌ আহিব, তেতিয়া কোনো দ্বিতীয় সুযোগ নাথাকিব। প্ৰত্যেক মানুহৰ ওচৰত খ্ৰীষ্টৰ পক্ষে বা বিপক্ষে তেওঁলোকৰ অন্তিম, অপৰিৱৰ্তনীয় সিদ্ধান্ত লোৱাৰ বাবে পৰ্যাপ্ত তথ্য আছে।

মথি ২৫:১-১৩ পদ পঢ়ক। এই দুটা বেলেগ বেলেগে বিশ্বাসী গোটৰ সৈতে যীচুৱে কিয় ইমান বেলেগ ধৰণে সম্পৰ্ক ৰাখিছিল? “অনুসন্ধানৰ কাৰ্য যেতিয়া অন্ত পৰিব, নিজকে খ্ৰীষ্টৰ অনুসন্ধানকাৰী বুলি দোহাই দি ফুৰা সৰ্বযুগৰ লোকবিলাকক চালি-জাৰি চাই তেওঁবিলাক প্ৰকৃততে কি তাক যেতিয়া মীমাংসা কৰা হ’ব আৰু অন্তিম সিদ্ধান্ত গ্ৰহণ কৰা হ’ব তেতিয়া অনুগ্ৰহৰ সময় অন্ত পৰিব, আৰু দয়া-কৰুণাৰ দুৱাৰখন সদাকালৰ নিমিত্তে বন্ধ কৰি দিয়া হ’ব।” ... আৰু সাজু হৈ থকাবিলাক তেওঁৰ লগত বিয়াৰ ঘৰত সোমাল আৰু দুৱাৰ বন্ধ কৰা হ’ব।” বাইবেলত এনেধৰণৰ চুটি বাক্যৰে এই সমস্ত ঘটনাটোক বৰ্ণনা কৰা হৈছে। আমি আজি ত্ৰাণকৰ্তাজনাৰ অন্তিম পৰিচৰ্যাৰ শেষ বিন্দুত উপনীত হৈছোঁহঁক, এনে এটা সময়ত আহি উপস্থিত হ’লোঁহক, যেতিয়া মানুহৰ পৰিত্ৰাণৰ বাবে কৰা কাৰ্যটো সম্পূৰ্ণ হ’ব।”-মহা বিবাদ, ৪২৮ পৃঃ।

আমি সোধ-বিচাৰক ভয় কৰাৰ প্ৰয়োজন নাই। খ্ৰীষ্টৰ যোগেদি ক্ষমা আমাৰ, অপৰাধৰ পৰা মুক্তি পোৱাটো আমাৰ, ঈশ্বৰীয় জীৱন-যাপন কৰাৰ শক্তি আমাৰ আৰু অন্তিম বিজয়ো আমাৰ।