---
title:  তাড়নাৰ মাজতো বিশ্বাসী
date:   09/04/2024
---

খ্ৰীষ্টিয়ান ধৰ্মৰ আৰম্ভণিৰ শতিকাবোৰত বন্দীশাল, নিৰ্যাতন আৰু অত্যাচাৰৰ মাজতো খ্ৰীষ্টিয়ান মণ্ডলী দ্ৰুতগতিত বৃদ্ধি পাইছিল। খ্ৰীষ্টৰ প্ৰতি সম্পূৰ্ণৰূপে দায়বদ্ধ, পৱিত্ৰ আত্মাৰে পৰিপূৰ্ণ বিশ্বাসীসকলে তেওঁৰ বাক্য শক্তিৰে ঘোষণা কৰিছিল; জীৱন সলনি হৈছিল, আৰু লাখ লাখ লোক খ্ৰীষ্টক গ্ৰহণ কৰিছিল।

`পাঃ কৰ্ম ২:৪১; পাঃ কৰ্ম ৪:৪, ৩১; পাঃ কৰ্ম ৫:৪২; আৰু পাঃ কৰ্ম ৮:১-৮ পদ পঢ়ক। এই পদবোৰে আমাক নতুন নিয়মৰ মণ্ডলীয়ে সন্মুখীন হোৱা প্ৰত্যাহ৩ানসমূহৰ বিষয়ে কি কয় আৰু লগতে ই কিয় ইমান দ্ৰুতগতিত বৃদ্ধি পাইছিল?`

শিষ্যসকলে ভাবুকি (পাঃ কৰ্ম ৪:১৭), কাৰাদণ্ড (পাঃ কৰ্ম ৫:১৭, ১৮), তাড়না (পাঃ কৰ্ম ৮:১), আৰু মৃত্যুৰ সন্মুখীন হৈছিল (পাঃ কৰ্ম ৭:৫৯); পাঃ কৰ্ম ১২:২), তথাপিও পৱিত্ৰ আত্মাৰ শক্তিৰ যোগেদি সাহসেৰে পুনৰুত্থিত খ্ৰীষ্টক ঘোষণা কৰিলে আৰু গোটেই যিহূদীয়া, গালীল আৰু চমৰিয়াত মণ্ডলীসমূহ বৃদ্ধি পালে (পাঃ কৰ্ম ৯:৩১)।

নৰকৰ দুৰ্গবোৰ লৰি গ’ল। চয়তানৰ শিকলি ভাঙি গ’ল। পুনৰুত্থান হোৱা খ্ৰীষ্টৰ শক্তিৰ আগত পৌত্তলিক অন্ধবিশ্বাস ছিন্নভিন্ন হৈ পৰিল। অতি প্ৰবল বিপদৰ সন্মুখীন হোৱাৰ পিছতো শুভবাৰ্তাই জয়লাভ কৰিলে। ওপৰৰ কোঠাটোত শিষ্যসকলে আৰু থৰক-বৰক হৈ নাথাকিল। ভয়ে ম্লান হৈ যোৱা ছাঁৰ দৰে নাচি-নাচি গুচি গ’ল।

বৰঞ্চ বিশ্বাসেৰে শিষ্যসকলৰ হূদয় ভৰি পৰিল। তেওঁলোকৰ পুনৰুত্থান হোৱা প্ৰভুৰ এটা আভাসে তেওঁলোকৰ জীৱন সলনি কৰি পেলালে। যীচুৱে তেওঁলোকক জীয়াই থকাৰ এক নতুন উদ্দেশ্য দিলে। আমাৰ প্ৰভুৱে তেওঁলোকক কেৱল মহা আজ্ঞা দিয়া নাছিল (মাৰ্ক ১৬:১৫)। কিন্তু মহান প্ৰতিজ্ঞাও দিছিল; “কিন্তু যেতিয়া তোমালোকৰ ওপৰলৈ পৱিত্ৰ আত্মা আহিব, তেতিয়া তোমালোকে শক্তি পাবা, আৰু যিৰূচালেম আদি কৰি গোটেই যিহূদীয়া আৰু চমৰিয়া দেশত, আৰু পৃথিৱীৰ সীমালৈকে তোমালোকে মোৰ সাক্ষী হ’বা” (পাঃ কৰ্ম ১:৮)।

শুভবাৰ্তাই পৃথিৱীৰ আটাইতকৈ দুৰ্গম অঞ্চলবোৰতে প্ৰৱেশ কৰিছিল (কলচীয়া ১:২৩)। যদিও শিষ্যসকলৰ মাজৰ শেষৰজন যি যোহনে প্ৰথম শতিকাৰ শেষৰ ফালে মৃত্যুবৰণ কৰিছিল, তথাপিও আন কিছুমানে সত্যৰ মশাল তুলি জীৱিত খ্ৰীষ্টক ঘোষণা কৰিছিল। আধুনিক তুৰস্কৰ উত্তৰ উপকূলৰ ৰোমান প্ৰদেশ বিথিনিয়াৰ গৱৰ্ণৰ প্লিনি দ্য ইয়াংগাৰে সম্ৰাট ট্ৰেজানলৈ প্ৰায় ১১০ শতিকাত লিখিছিল। প্লিনিৰ এই বক্তব্য তাৎপৰ্যপূৰ্ণ কাৰণ এইটো খ্ৰীষ্টৰ ক্ৰুচবিদ্ধ হোৱাৰ প্ৰায় আশী বছৰৰ পিছৰ কথা। প্লিনিয়ে খ্ৰীষ্টিয়ানসকলক বিচাৰি উলিয়াই মৃত্যুদণ্ড দিবলৈ তেওঁ চলাই থকা আনুষ্ঠানিক বিচাৰৰ বিষয়ে বৰ্ণনা কৰিছিল। তেওঁ কয়, “কাৰণ সকলো বয়সৰ আৰু শ্ৰেণীৰ আৰু উভয় লিংগৰ বহু ব্যক্তিক অভিযোগৰ দ্বাৰা বিপদত পেলোৱা হৈছে আৰু এইটো চলি থাকিব। এই অন্ধবিশ্বাসৰ সংক্ৰমণ (খ্ৰীষ্টিয়ান ধৰ্ম) কেৱল চহৰবোৰতে নহয়, গাঁও আৰু গ্ৰাম্য জিলাতো বিয়পি পৰিছিল। ”- Henry Bettenson, Documents of the Christian Church, p.4.

`চয়তানৰ আটাইতকৈ দুষ্ট ভয়ানক আক্ৰমণৰ পিছতো খ্ৰীষ্টিয়ান মণ্ডলী দ্ৰুতগতিত বৃদ্ধি পালে।`