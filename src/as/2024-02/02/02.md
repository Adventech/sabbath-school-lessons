---
title:  ভগ্ন হূদয়ৰ ত্ৰাণকৰ্তা
date:   07/04/2024
---

যীচুৱে জৈতুন পৰ্বতত বহি থকাৰ সময়ত যিৰূচালেম নগৰখনলৈ লক্ষ্য কৰি তেওঁৰ হূদয় ভাঙি পৰিছিল। যোহনে লিখা শুভবাৰ্তাত কৈছে, “তেওঁ নিজৰ আধিপত্যলৈ আহিল, কিন্তু তেওঁৰ নিজৰ লোকে তেওঁক গ্ৰহণ নকৰিলে” (যোহন ১:১১)। যীচুৱে তেওঁৰ লোকসকলক তেওঁলোকৰ প্ৰিয় নগৰখনৰ আগন্তুক ধবংসৰ পৰা ৰক্ষা কৰিবলৈ তেওঁ যিমান পাৰে সেই সকলো কৰিছিল।

তেওঁৰ লেকসকলৰ প্ৰতি যীচুৰ প্ৰেম অসীম প্ৰেমৰ হূদয়ৰ পৰা বৈ আহিছিল। তেওঁ বাৰে বাৰে তেওঁলোকক প্ৰেমেৰে আবেদন জনাইছিল যে তেওঁলোকে অনুতাপ কৰক আৰু তেওঁৰ কৃপাময় দয়াৰ আমন্ত্ৰণ গ্ৰহণ কৰক।

`লুক ১৯:৪১-৪৪; মথি ২৩:৩৭, ৩৮; আৰু যোহন ৫:৪০ পদ পঢ়ক। এই পদবোৰে আপোনাক তেওঁৰ লোকসকলৰ প্ৰতি যীচুৰ মনোভাৱ আৰু তেওঁৰ অনুগ্ৰহ আৰু দয়াৰ প্ৰেমময় আমন্ত্ৰণৰ প্ৰতি তেওঁলোকৰ সঁহাৰিৰ বিষয়ে কি কয়? ঈশ্বৰৰ চৰিত্ৰৰ কি প্ৰকাশ আপুনি দেখিছে?`

ঈশ্বৰৰ প্ৰেমময় চৰিত্ৰৰ পোহৰত যিৰূচালেম ধবংস হোৱাৰ দৰে এটা ঘটনা বুজাটো কঠিন। ইতিহাসে প্ৰকাশ কৰে যে ৰোমান সেনাপতি টীটাছে নিজৰ সৈন্যবাহিনীক নেতৃত্ব দি নগৰখনৰ বিৰুদ্ধে যোৱাৰ সময়ত লাখ লাখ লোকৰ মৃত্যু হৈছিল। যিৰূচালেম ধবংস হৈছিল। পুৰুষ, মহিলা আৰু শিশুক বধ কৰা হৈছিল। যেতিয়া তেওঁৰ লোকসকলে ইমান কষ্ট পাইছিল তেতিয়া ঈশ্বৰ ক’ত আছিল? উত্তৰটো স্পষ্ট যদিও সম্পূৰ্ণৰূপে ধৰি লোৱাটো সহজ নহয়। ঈশ্বৰৰ হূদয় ভাঙি গৈছিল। তেওঁৰ চকু দুটা চকুলোৰে ভৰি পৰিছিল। যুগ যুগ ধৰি তেওঁৰ লোকসকলৰ ওচৰলৈ হাত আগবঢ়াইছিল। তেওঁৰ প্ৰেমৰ বিৰুদ্ধে বিদ্ৰোহ কৰাৰ দ্বাৰা তেওঁলোকে তেওঁৰ ঐশ্বৰিক সুৰক্ষা হেৰুৱাই পেলাইছিল। ঈশ্বৰে সদায় তেওঁৰ লোকসকলৰ সিদ্ধান্তবোৰ সীমিত কৰিবলৈ হস্তক্ষেপ নকৰে। তেওঁ বিদ্ৰোহৰ স্বাভাৱিক পৰিণতি বিকশিত হ’বলৈ দিয়ে। যিৰূচালেম ধবংসৰ সময়ত ঈশ্বৰে নিৰ্দোষী সন্তানবিলাকক বধ কৰা নাছিল; নিৰীহসকলৰ কৰুণ মৃত্যুৰ কাৰণ ঈশ্বৰ নহয়, চয়তানৰ কাৰ্য্য আছিল।

চয়তানে যুদ্ধত আনন্দ কৰে কাৰণ ই মানুহৰ হূদয়ৰ আটাইতকৈ বেয়া আৱেগবোৰক আলোড়িত কৰে। চয়তানৰ উদ্দেশ্য আছিল প্ৰতাৰণা আৰু ধবংস কৰা আৰু তাৰ পিছত তাৰ কু-কৰ্মৰ দোষ ঈশ্বৰৰ ওপৰত জাপি দিয়া।

`মথি ২৪:১৫-২০ পদ পঢ়ক। যীচুৱে তেওঁৰ লোকসকলক যিৰূচালেমৰ আগন্তুক ধবংসৰ পৰা উদ্ধাৰ কৰিবলৈ কি নিৰ্দেশনা দিছিল?`

মনত ৰখা উচিত যে ৭০ শতিকাত যিৰূচালেমত বাস কৰা খ্ৰীষ্টিয়ানসকলৰ বেছি সংখ্যক লোকে যিহূদী পটভূমিৰ পৰা আহিছিল। দয়ালু ঈশ্বৰে যিমান পাৰে সিমান লোকক ৰক্ষা কৰিবলৈ ইচ্ছা কৰিছিল। সেই বাবেই তেওঁ নিৰ্দেশ দিছিল যে যেতিয়া ৰোমান সৈন্যসকল ওচৰ চাপি আহিব, তেতিয়া তেওঁলোকে নগৰৰ পৰা পলায়ন কৰিব লাগিব।