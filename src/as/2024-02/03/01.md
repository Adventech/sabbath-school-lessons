---
title:  অন্ধকাৰৰ মাজত পোহৰ
date:   13/04/2024
---

### এই সপ্তাহৰ অধ্যয়ন পাঠঃ
যোহন ৮:৪৪ হিতো ২৩:২৩; পাঃ কৰ্ম ২০:২৭-৩২; ২ থিচলনী ২:৭-১২; গীত ১১৯:১০৫, ১১৬, ১৩০, ১৩৩, ১৬০; হিতো ১৬:২৫; ২ কৰিন্থীয়া ৪:৩-৫ পদ।

> <p>মুখস্থ পদঃ</p>
> “তাতে যীচুৱে তেওঁবিলাকক ক’লে, তোমালোকৰ মাজত আৰু অলপ কালহে পোহৰ আছে। আন্ধাৰে যেন তোমালোকৰ লগ নধৰে, এই নিমিত্তে তোমালোকৰ লগত পোহৰ থাকোঁতেই অহা-যোৱা কৰাহঁক। যিজন আন্ধাৰত ফুৰে তেওঁ ক’লৈ যায়, তাক নাজানে” (যোহন ১২:৩৫)।

বাইবেলৰ অন্তিম পুস্তক প্ৰকাশিত বাক্যত চয়তানক নাগ আৰু সাপ হিচাপে চিত্ৰিত কৰা হৈছে (প্ৰঃ বাক্য ১২:৯)। সি হৈছে এটা নাগ কাৰণ সি ঈশ্বৰৰ লোকবিলাকক ধবংস কৰিব বিচাৰে আৰু সি হৈছে এটা সাপ কাৰণ তাৰ নিজৰ সকলো ধূৰ্ত মিছা কথা ব্যৱহাৰ কৰি তেওঁলোকক প্ৰতাৰণা কৰে। খ্ৰীষ্টৰ মৃত্যুৰ পিছত হাজাৰ হাজাৰ লোকক তাড়না কৰা হৈছিল, সিংহৰ ওচৰলৈ নিক্ষেপ কৰা হৈছিল আৰু সাম্ৰাজ্যবাদী ৰোমে ইয়াৰ প্ৰতিমাবোৰক সেৱা কৰিবলৈ অস্বীকাৰ কৰাৰ বাবে জ্বলাই দিছিল। তথাপিও এই নিষ্ঠুৰ শাস্তিৰ সন্মুখত বহুতেই বিশ্বাসী হৈ থাকিল, শুভবাৰ্তা প্ৰচাৰ কাৰ্য চলি থাকিল আৰু মণ্ডলী বৃদ্ধি পায় থাকিল। ফলস্বৰূপে চয়তানে নিজৰ কৌশল সলনি কৰিলে। অসংখ্য দেৱ-দেৱী উপাসকসকলে বাপ্তিষ্ম লৈছিল যদিও বাইবেলৰ সত্যৰ বিষয়ে সম্পূৰ্ণ শিক্ষা পোৱা নাছিল। শাসকসকলে শাস্ত্ৰৰ সত্যবোৰ জনপ্ৰিয় ৰীতি-নীতিৰ সৈতে একত্ৰিত কৰাৰ লগে লগে মণ্ডলীত ভুল শিক্ষা প্ৰচলন কৰা হৈছিল। চতুৰ্থ আৰু পঞ্চম শতিকাত আপোচ কৰা হৈছিল যেতিয়া মণ্ডলীৰ প্ৰধান ধৰ্মধক্ষ্যবিলাকে খ্ৰীষ্টিয়ান শিক্ষাৰ সৈতে পৌত্তলিক প্ৰথাৰ মিশ্ৰণ কৰিছিল।

তথাপিও, জীৱনৰ আটাইতকৈ কঠিন সময়তো ঈশ্বৰে অহৰহ তেওঁৰ লোকবিলাকৰ লগত আছিল। তেওঁলোকে যীচুক “বাট, সত্য আৰু জীৱন” বুলি বিচাৰি পাইছিল আৰু আনকি তেওঁলোকৰ বিবেকপূৰ্ণ বিশ্বাস ৰখাৰ বাবে তীব্ৰ চাপৰ সন্মুখীন হৈছিল যদিও তেওঁলোকে পৱিত্ৰ আত্মাৰ শক্তিৰ যোগেদি দৃঢ়তাৰে থিয় দিছিল। তেওঁলোকে শাস্ত্ৰত ঈশ্বৰৰ প্ৰকাশিত ইচ্ছাৰ প্ৰতি নিষ্ঠাৱান আছিল আৰু যদিও তেওঁলোকৰ ওপৰত Îহঁচা প্ৰয়োগ কৰা হৈছিল তথাপিও ঈশ্বৰৰ বাক্যৰ সত্যতাৰ বাবে দৃঢ়তাৰে থিয় দিছিল।