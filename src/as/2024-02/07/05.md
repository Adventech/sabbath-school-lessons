---
title:  দানিয়েল ৮:১৪ পদৰ ২,৩০০ দিন
date:   15/05/2024
---

উইলিয়াম মিলাৰে লক্ষ্য কৰিছিল যে ভাববাদীসকলে ভাববাণী কৰা ঘটনাসমূহ একো ভুল নোহোৱাকৈ সিদ্ধ হৈছিলঃ অব্ৰাহামৰ বংশধৰসকলৰ ৪০০ বছৰ প্ৰবাস, ইস্ত্ৰায়েলে ৪০ বছৰ অৰণ্যত থকা, ইস্ত্ৰায়েলৰ ৭০ বছৰ বন্দীত্ব আৰু দানিয়েলৰ ইস্ত্ৰায়েলৰ বাবে নিৰূপিত ৭০ সপ্তাহ (আদি ১৫:১৩, গণনা ১৪:৩৪; যিৰি ২৫:১১ আৰু দানি ৯:২৪)।

`মাৰ্ক ১:১৫; গণনা ৪:৪; আৰু ৰোমীয়া ৫:৬ পদ পঢ়ক। এই পদবোৰে আমাক প্ৰথম আগমনৰ বাবে ঈশ্বৰৰ সময়সূচীৰ বিষয়ে কি কয়?`

মিলাৰে ভাববাণীসমূহ অধ্যয়ন কৰি থাকোঁতে, শাস্ত্ৰক শাস্ত্ৰৰ সৈতে তুলনা কৰি; এই সিদ্ধান্তত উপনীত হৈছিল যে যদি গোটেই বাইবেলত ঈশ্বৰৰ এটা ঐশ্বৰিক সময়সূচী থাকে, তেন্তে নিশ্চয় আমাৰ প্ৰভুৰ দ্বিতীয় আগমনৰ বিষয়ে ঈশ্বৰৰ এটা ঐশ্বৰিক সময় থাকিব লাগিব।

`দানিয়েল ৮:১৪ পদ পঢ়ক। ২,৩০০ দিনৰ শেষত কি ঘটিব লগা আছিল?`

উইলিয়াম মিলাৰে এই জনপ্ৰিয় মতামতটো মানি লৈছিল, “ধৰ্মধাম শুচি কৰা” মানে পৃথিৱীখনক জুইৰ দ্বাৰা শুদ্ধ বা শুচি কৰা। ইমান আচৰিত গুৰnত্বপূৰ্ণ এটা ঘটনা বুজিবলৈ তেওঁ অতি মনোযোগেৰে শাস্ত্ৰ অধ্যয়ন কৰিছিল। তেওঁ দানিয়েল ৮ আৰু ৯ অধ্যয়নৰ মাজৰ সম্পৰ্কৰ বিষয়ে আৱিষ্কাৰ কৰিছিল। দানিয়েল ৮ অধ্যায়ত স্বৰ্গদূতক “সেই মানুহজনক দৰ্শনটোৰ অৰ্থ বুজাই” দিবলৈ কোৱা হৈছিল (দানি ৮:১৬).

অধ্যায়টোৰ শেষলৈকে, দানিয়েল ৮ অধ্যায়ৰ গোটেই দৰ্শনৰ এটা অংশ অস্পষ্ট হৈ থাকিল (দানি ৮:২৭) আৰু সেইটো আছিল ২,৩০০ দিনৰ বিষয়ে থকা অংশটো। পিছত স্বৰ্গদূতে দানিয়েলৰ ওচৰলৈ পুনৰাই আহি ক’লে, “হে দানিয়েল, তোমাক বুজাত নিপুণ কৰিবলৈ মই আহিলোঁ” (দানি ৯:২২; দানি ৯:২৩, ২৫-২৭)। এইটোৱে তেওঁক ২৩০০ দিনৰ কথা বুজিবলৈ সহায় কৰিছিল।

আমি এই কথা জানো কাৰণ দানিয়েলক “বিবেচনা কৰা আৰু দৰ্শনৰ কথাটো বুজা” (দানি ৯:২৩ ) বুলি আদেশ দিয়াৰ পিছত স্বৰ্গদূতৰ প্ৰথম বাক্যটো আছিলঃ “তোমাৰ জাতিৰ আৰু তোমাৰ পৱিত্ৰ নগৰৰ নিমিত্তে সত্তৰ সপ্তাহ নিৰূপিত হ’ল” (দানি ৯:২৪)। ইয়াত “নিৰূপিত” অনুবাদ কৰা শব্দটোৰ আক্ষৰিক অৰ্থ হৈছে “বাদ দিয়া অৰ্থাৎ কাটি দিয়া”। সত্তৰ সপ্তাহ, ২৩০০ বছৰ, বাদ দিয়া বা কাটি দিয়া। কিন্তু কিহৰ পৰা? ২৩০০ দিনৰ দৰ্শন, দানিয়েল ৮ অধ্যায়ৰ এটা অংশ যিটো দানিয়েলে স্পষ্টভাৱে বুজি পোৱা নাছিল, আৰু যিটো বুজাবলৈ স্বৰ্গদূতে আহিছিল।

আৰু যিহেতু সত্তৰ সপ্তাহৰ আৰম্ভণি “যিৰূচালেমক পুনঃস্থাপন আৰু নিৰ্মাণ কৰিবৰ আজ্ঞা”ৰ পৰা আছিল (দানি ৯:২৫), মিলাৰে জানিছিল যে যদি তেওঁৰ ওচৰত সেই তাৰিখ থকাহেঁতেন তেওঁ সত্তৰ সপ্তাহ আৰু দুই হাজাৰ তিনি শ দিনৰ ভাববাণীৰ আৰম্ভণি জানিব পাৰিলেহেঁতেন।