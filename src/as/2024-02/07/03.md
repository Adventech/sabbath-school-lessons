---
title:  সময়ৰ আগজাননী দিয়া
date:   13/05/2024
---

যদিও প্ৰটেষ্টাণ্ট সংস্কাৰকসকলে খ্ৰীষ্টৰ আক্ষৰিক, দৃশ্যমান, শুনিব পৰা আৰু গৌৰৱময় আগমনত বিশ্বাস কৰিছিল, ক্ৰমান্বয়ে এই বাইবেলৰ সত্যতাৰ জ্ঞান সলনি হৈছিল। ঊনবিংশ শতিকাৰ জনপ্ৰিয় প্ৰচাৰকসকলে শিকাইছিল যে খ্ৰীষ্টই পৃথিৱীত তেওঁৰ ৰাজ্য প্ৰতিষ্ঠা কৰিবলৈ আহিব আৰু ১০০০ বছৰৰ শান্তিৰ সূচনা কৰিব। ইয়াৰ ফলত আত্মিক আলস্যতা আৰু আত্মিক মূল্যবোধৰ প্ৰতি উদাসীন দায়বদ্ধতাৰ সৃষ্টি হয়।

একেদৰে খ্ৰীষ্টৰ শিষ্যসকলেও মচীহৰ আগমনৰ বিষয়টো ভুলকৈ বুজি পাইছিল। তেওঁলোকে ভাবিছিল যে তেওঁ এজন বিজয়ী সেনাপতি হিচাপে আহিব যিজনে ৰোমান বন্ধনৰ জোৰা ভাঙিব, কিন্তু এনে এজনা নহয় যিজনাই তেওঁবিলাকক পাপৰ বোজা আৰু বন্ধনৰ পৰা মুক্ত কৰিব। এইদৰে তেওঁবিলাকে তেওঁৰ আগমনৰ বিষয়ে বুজিবলৈ ব্যৰ্থ হৈছিল।

`পাঃ কৰ্ম ১:৯-১১; প্ৰঃ বাক্য ১:৭; আৰু মথি ২৪:২৭, ৩০, ৩১ পদ পঢ়ক। আমাৰ প্ৰভু কিদৰে আকৌ আহিব তাৰ বিষয়ে এই পদবোৰে আমাক কি শিকায়?`

যেতিয়া খ্ৰীষ্ট প্ৰথমবাৰৰ বাবে বৈথলেহমৰ গোহালি ঘৰত জন্ম গ্ৰহণ কৰিছিল, তেতিয়া তেওঁৰ আগমনৰ বিষয়ে অতি কম সংখ্যক লোকেহে বুজি পাইছিল। কিন্তু যেতিয়া তেওঁ দ্বিতীয়বাৰ আহিব, তেতিয়া “আটাই চকুৱে” তেওঁক অহা দেখিব। আৰু আটাই কাণে তেওঁৰ দ্বিতীয় আগমনৰ তুৰীৰ শব্দ শুনিব। পৃথিৱীৰ প্ৰতিজন মানুহেই তেওঁৰ মহিমা দেখা পাব। আমাক প্ৰতাৰণা কৰাৰ প্ৰয়োজন নাই। শাস্ত্ৰই তেওঁৰ দ্বিতীয় আগমনৰ আগে ঘটা ঘটনাবোৰৰ বিষয়ে যথেষ্টভাৱে স্পষ্ট কৰি দিছে।

“বাইবেলত প্ৰকাশ কৰা সত্যতাৰ ভিতৰত আটাইতকৈ পৱিত্ৰ আৰু গৌৰৱময় সত্যতাটো হৈছে, পৰিত্ৰাণৰ মহান কাৰ্যটোক সম্পূৰ্ণ কৰিবলৈ অহা, খ্ৰীষ্টৰ দ্বিতীয় আগমনৰ সত্যতাটো। ঈশ্বৰৰ তীৰ্থযাত্ৰীসকলক দীৰ্ঘকাল মৃত্যুৰ উপত্যকাৰ মাজেদি যাত্ৰা কৰিবলৈ এৰি দিয়া হৈছিল। কিন্তু যিজনা পুনঃৰুত্থানো আৰু জীৱনো, তেওঁ দেশান্তৰিত আৰু শ্বহীদ হ’বলগীয়া তীৰ্থযাত্ৰীসকলক, অনন্তকাল স্থায়ী ঘৰলৈ নিবলৈ আহিম বুলি যি প্ৰতিজ্ঞা কৰিছে তাত এক অপূৰ্ব আনন্দদায়ক আশা লুকাই আছে। দ্বিতীয় আগমনৰ তত্ত্বটো হৈছে ধৰ্মশাস্ত্ৰৰ প্ৰধান বিষয়। সৰ্বপ্ৰথম দম্পতীহালে যিদিনাখনৰে পৰা দুখে-বেজাৰে এদেন উদ্যানৰ পৰা ওলাই আহিবলগীয়া হৈছিল, সেইদিনাখনৰে পৰা বিশ্বাসৰ সন্তানসকলে আহিবলগীয়া প্ৰতিজ্ঞাৰ সন্তানজনাক অপেক্ষা কৰি আহিছে। তেৱেঁই ধবংসকাৰী চয়তানৰ শক্তিক মষিমূৰ কৰি বিশ্বাসৰ সন্তানসকলক হেৰুওৱা ৰাজ্যখনক ঘূৰাই দিবলৈ আহিবলগীয়া আছিল।”-এলেন জি. হুৱাইট, মহা-বিবাদ, ২৯৯ পৃঃ।

আদি এডভেণ্টিষ্ট নেতা লুথাৰ ৱাৰেণে যুৱক-যুৱতীসকলক কৈছিল, “খ্ৰীষ্টৰ আগমনৰ বাবে সাজু হোৱাৰ একমাত্ৰ উপায় হ’ল, যুগুত হোৱা আৰু যুগুত হৈ থকা। খ্ৰীষ্টৰ পুনৰ আগমনৰ বাৰ্তাটো হৈছে আমাৰ প্ৰত্যেকৰে বাবে আমাৰ হূদয় পৰীক্ষা কৰিবলৈ আৰু আমাৰ আত্মিক জীৱনৰ মূল্যায়ন কৰিবলৈ এক জৰুৰী আহ৩ান। এইটো হৈছ ধাৰ্মিক জীৱন-যাপনৰ আহ৩ান। খ্ৰীষ্টৰ দ্বিতীয় আগমনৰ গৌৰৱৰ জ্বলন্ত পোহৰত কোনো নিৰপেক্ষতা থাকিব নোৱাৰে।