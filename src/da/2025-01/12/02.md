---
title:  De største bud
date:   16/03/2025
---

For at få et fingerpeg om, hvad vi hver især og i fællesskab kan gøre for at fremme Guds kærlighed og retfærdighed i verden, må vi tage udgangspunkt i det, som Gud har sagt, vi skal gøre.

`Hvordan besvarede Jesus den lovkyndiges spørgsmål? Matt 22,34-40`

Ifølge Jesus selv er ”det største og det første bud“, at ”du skal elske Herren din Gud af hele dit hjerte og af hele din sjæl og af hele dit sind“. Og, tilføjer Jesus, ”der er et andet, som står lige med det: Du skal elske din næste som dig selv“. Disse bud er dog ikke uden kontekst, for, som Jesus siger: ”På de to bud hviler hele loven og profeterne“ (Matt 22,37-40), og formuleringen af buddene er hentet fra Det Gamle Testamente.

`Hvilke ligheder er der mellem Jesus’ svar til den velhavende unge mand her og svaret til den lovkyndige i Matt 22? Matt 19,16-23`

Hvorfor svarer Jesus den unge mand, som han gør? Hvad er hans pointe? Hvad kan vi uanset status og position lære af de svar, som Jesus giver henholdsvis den lovkyndige og den velhavende unge mand?

“Kristus stillede de betingelser, der som de eneste kunne få rådsherren til at udvikle en perfekt kristen karakter. Hans ord var visdomsord, selvom de lød alvorlige og krævende. At acceptere og adlyde dem var rådsherrens eneste håb om frelse. Hans høje stilling og hans besiddelser udgjorde en lumsk påvirkning af det onde på hans karakter. Hvis dette stadig blev opretholdt, ville det fortrænge Gud i hans sind. At holde sig tilbage fra Gud, lidt eller meget, var det samme som at holde fast ved det, som ville reducere hans moralske styrke og dygtighed; for hvis man elsker materielle ting, hvor usikre og uværdige de end kan være, så vil de blive altopslugende“ (Ellen White, Jesu liv, s. 453).

`Til eftertanke. Gud beder dig ikke nødvendigvis om at sælge alt, hvad du har, men ikke desto mindre er det værd at overveje, hvorvidt du holder fast ved noget, der ødelægger dit forhold til Gud...`