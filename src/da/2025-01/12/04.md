---
title:  Gud elsker retfærdighed
date:   18/03/2025
---

Ifølge Bibelen elsker Gud retfærdighed og hader det onde (se f.eks. Sl 33,5; Es 61,8). Uretfærdighed berører ham dybt, og han harmes på vegne af dem, der er ofre for uretfærdighed. Gennem hele Det Gamle Testamente forsvarer Gud lidenskabeligt dem, der bliver udnyttet og undertrykt, og han retter sin vrede mod dem, der undertrykker og udnytter andre.

`Hvor optaget er Gud af, at det går retfærdigt til i denne verden? Hvilke konsekvenser har det for os i dag? Sl 82`

Denne salme fordømmer ikke bare de jordiske magthavere, der er ansvarlige for ulighed og uretfærdighed i samfundet, men henviser desuden til Guds fordømmelse af ”guderne“ (dæmonerne), som står bag denne verdens korrupte magthavere og retsindstanser. Magthaverne bliver afkrævet et svar på, ”hvor længe“ de vil ”dømme uretfærdigt og tage parti for de ugudelige?“ (Sl 82,2).

De får følgende besked: ”Skaf de svage og faderløse deres ret, frikend de hjælpeløse og arme, udfri de svage og fattige, red dem fra de ugudeliges magt!“ (Sl 82,3-4). Her og mange andre steder i Det Gamle Testamente efterlyser profeterne retfærdighed, og det drejer sig ikke bare om et par henkastede bemærkninger her og der. Retfærdighed er et gennemgående tema hos samtlige gammeltestamentlige profeter, og Jesus selv var lige så optaget af retfærdighed, da han gik blandt os i sin menneskelige natur.

Det er ingen hemmelighed, hvad Gud forventer af dem, der hævder at elske og adlyde ham. Budskabet i bl.a. Mika 6,8 er ikke til at tage fejl af: ”Menneske, du har fået at vide, hvad der er godt, hvad Herren kræver af dig: Du skal handle retfærdigt, vise trofast kærlighed og årvågent vandre med din Gud“.

Jesus giver ved adskillige lejligheder udtryk for det samme: ”Deraf kan alle vide, at I er mine disciple: hvis I har kærlighed til hinanden“ (Joh 13,35; se også 1 Joh 4,8-16).

`Hvad ville kendetegne familier og menigheder, der var optaget af i ord og handling at efterleve Mika 6,8? Er der plads til forbedringer i dit eget liv og de sociale sammenhænge, hvori du indgår?`