---
title:  Hvem er min næste?
date:   20/03/2025
---

Lige efter, at Jesus i Lukasevangeliet har erklæret, at de største bud i loven er kærlighed til Gud og kærlighed til næsten, stiller en lovkyndig, der ”ville retfærdiggøre sig selv“, Jesus følgende spørgsmål: ”Hvem er så min næste?“ (Luk 10,29). Som svar fortæller Jesus den nu velkendte, men dengang ganske chokerende, beretning om den barmhjertige samaritaner.

`Hvad er det egentlig Jesus siger med denne beretning set i lyset af de gammeltestamentlige profeters klage over manglen på barmhjertighed og social retfærdighed og den undertrykkelse og udnyttelse, som til alle tider har præget verdenshistorien? Luk 10,25-37`

Jesus nøjedes ikke med at tale om retfærdighed, han kom for at sørge for retfærdighed. Han var svaret på de gammeltestamentlige profeters længsel efter retfærdighed (Luk 4,16-21; Es 61,1-2). Han er den, som alle, der håber på udfrielse og retfærdighed, længes efter.

I direkte modsætning til fjenden, der i et forsøg på at tilrane sig magt gjorde krav på Guds trone, afgav Jesus beredvilligt sin magt, ydmygede sig og blev en af os. Uden selv at give efter for synden, levede han blandt syndere og fandt sig i uretfærdighed og undertrykkelse. Fjenden besejrede han ikke ved magt, men ved at ofre sig, og han lagde dermed fundamentet til et rige med en retfærdig konge ved roret, der retfærdiggør enhver, som tror. Hvordan kan vi hævde, at vi følger Guds lov, som Kristus døde for at opretholde, hvis ikke vi er optaget af det, som Kristus selv siger vejer tungest?

I Sl 9,9-10 står der: ”Han dømmer verden med retfærdighed og fælder retskaffen dom over folkene. Herren bliver en borg for undertrykte, en borg i trange tider“. Og Sl 146,7-9 tilføjer: Gud ”skaffer de undertrykte ret og giver de sultne føde. Herren sætter de fangne i frihed, Herren åbner de blindes øjne, Herren rejser de nedbøjede, Herren elsker de retfærdige. Herren beskytter de fremmede, han bringer faderløse og enker på fode, men fører de ugudelige på vildspor“.

Vores opgave som efterfølgere af Kristus kan vel næppe defineres bedre. Kan der herske nogen tvivl om, at vi, ligesom Gud, må være optaget af at være der for andre og lindre deres smerte og nød.

`Til eftertanke. Hvad kan vi lære af Jesus om at møde andres behov? Kan vores indgriben, også uden mirakuløse helbredelser, vise sig at være ”mirakuløs“ for dem, der får vores hjælp?`