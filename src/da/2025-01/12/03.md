---
title:  De største overtrædelser
date:   17/03/2025
---

Ifølge Jesus skal vi først og fremmest elske Gud og elske hinanden, og det er langt fra omkostningsfrit at følge det eksempel på næstekærlighed og selvopofrelse, som vi har i Jesus.

Men hvis de største bud er kærlighed til Gud og til næsten, hvad er så de største overtrædelser?

`Hvad er det for en synd, som Bibelen her og mange andre steder fremhæver? Hvordan relaterer afgudsdyrkelse til buddet om at elske Gud og næsten? Sl 135,13-19`

Det Gamle Testamente sætter først og fremmest fokus på vigtigheden af at elske Gud højere end alt andet (se 5 Mos 6,5), og det er netop i den forbindelse, at der advares mod afgudsdyrkelse, der jo er et udtryk for det stik modsatte.

`Hvad er Gud ifølge profeten Zakarias stærk modstander af? Zak 7,9-12`

Det er ikke kun afgudsdyrkelse, der vækker Guds vrede. I sin kærlighed må han nødvendigvis fordømme enhver form for udnyttelse og mishandling, hvadenten det går ud over den enkelte eller hele befolkningsgrupper. Netop fordi Gud er kærlighed, bliver han vred over uretfærdighed.

De synder, som Det Gamle Testamente igen og igen fordømmer, er altså direkte relateret til buddet om at elske Gud og næsten. Elsker vi ikke, handler vi derefter. Elsker vi ikke Gud og vores næste, følger vi ganske enkelt ikke Guds bud.

1 Joh 4,20 siger det således: ”Hvis nogen siger: ‘Jeg elsker Gud,’ men hader sin broder, er han en løgner; for den, der ikke elsker sin broder, som han har set, kan ikke elske Gud, som han ikke har set. Og dette bud har vi fra ham: Den, der elsker Gud, skal også elske sin broder.“

`Til eftertanke. Hvordan kan det være, at kærlighed til Gud ikke kan adskilles fra kærlighed til andre? Hvordan er det to sider af samme sag?`