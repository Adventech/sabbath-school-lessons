---
title:  Social retfærdighed
date:   19/03/2025
---

Ifølge profeterne er Gud stærkt optaget af retfærdighed i samfundet. Bibelen lægger ikke fingre imellem, men påpeger igen og igen uretfærdighed og undertrykkelse. Appellen til Gud om at gribe ind og holde dom er i sig selv en appel til Gud om at genindføre ret og retfærdighed.

Esajas, for eksempel, taler lige ud om den uretfærdighed og undertrykkelse, som han er vidne til, og hans appel er lige relevant i dag: ”Lær at handle godt! Stræb efter ret, hjælp den undertrykte, skaf den faderløse ret, før enkens sag!“ (Es 1,17). ”Ve jer,“ siger han, der ”udsteder uretfærdige forordninger“ og ”berøver“ de ”hjælpeløse deres ret … Hvad vil I gøre på straffens dag, når uvejret kommer fra det fjerne? Hvem vil I flygte til efter hjælp, og hvor vil I efterlade jeres rigdomme?“ (Es 10,3).

Også profeten Jeremias taler på vegne af Gud, når han siger: ”Ve den, der bygger sit hus med uretfærdighed, sine højsale med uret; han lader sine landsmænd trælle uden betaling, arbejderne giver han ikke løn … Også din far havde mad og drikke, men han øvede ret og retfærdighed, og det gik ham godt. Han fældede retfærdig dom for hjælpeløse og fattige, og det gik ham godt. Er det ikke at kende mig? siger Herren“ (Jer 22,13.15-16).

`Hvad vægter Jesus her? Hvad tror du udtrykket ”det i loven, der vejer tungere“ henviser til? Matt 23,23-30`

Det var ikke kun de gammeltestamentlige profeter, der var optaget af social uretfærdighed. Også Jesus var stærkt optaget af dette emne. Som han udtrykker det her: ”Ve jer, skriftkloge og farisæere, I hyklere! I giver tiende af mynte, dild og kommen, men I forsømmer det i loven, der vejer tungere, ret og barmhjertighed og troskab. Det ene skal gøres, og det andet ikke forsømmes“ (Matt 23,23). Lukas tilføjer i samme citat, at de ”kommer let om ved ret og kærlighed til Gud“ (Luk 11,42).

`Til eftertanke. Hvilken del af loven, ”der vejer tungere“, forsømmer vi til fordel for vores egen version af ”mynte, dild og kommen“?`