---
title:  Rammer og regler
date:   06/03/2025
---

Striden handler i bund og grund om Guds karakter. Med sine anklager har djævelen sået tvivl om Guds godhed, retfærdighed og styreform. Man kan sige, at striden er et slags kosmisk søgsmål med Gud på anklagebænken.

Den slags anklager kan ikke tilbagevises med magt. Der må håndgribelige beviser på bordet.

Alvorlige anklager mod myndighedspersoner fordrer, at der foretages en åben og uvildig undersøgelse. Anklager, der rettes mod selve regeringsgrundlaget, kan ikke bare fejes ind under gulvtæppet.

Hvilken betydning har det for vores forståelse af den kosmiske konflikt og ondskabens problem? Bryder Gud sine løfter? Selvfølgelig ikke. Når Gud indgår en aftale om at løse konflikten indenfor visse rammer, står han selvfølgelig ved det, også selvom det til en vis grad begrænser hans handlemuligheder. Ondskaben er altså et udslag af den magt, som mørkets fyrste – i hvert fald for en tid – har tilranet sig.

`Hvad er ifølge disse tekster sammenhængen mellem tro og bøn og Guds indgriben? Mark 6,5-6; Mark 9,29`

Begge disse fortællinger henviser til, at der gælder visse regler for Guds indgriben, og at tro og bøn spiller en rolle i den sammenhæng. Faktisk er der utallige eksempler på, at bøn gør en kæmpe forskel og gør det muligt for Gud at gribe ind i situationer, hvor han ellers ikke ifølge ”krigskonventionerne“ har ret til at blande sig. Men tro og bøn er langt fra de eneste faktorer, der afgør, hvorvidt Gud griber ind. Der er efter al sandsynlighed utallige andre faktorer, som vi intet kender til, der spiller ind.

`Til eftertanke. Hvordan bekræfter disse tekster, at Gud – til trods for, at der fortsat er meget, vi ikke forstår – vil os det bedste og lover at gøre op med det onde, så vi kan gå en lys fremtid i møde? Rom 8,18; Åb 21,3-4`