---
title:  Denne verdens (midlertidige) fyrste
date:   05/03/2025
---

Satan og hans medløbere har altså i forbindelse med den kosmiske konflikt haft et ganske betydeligt råderum i denne verden dog med visse begrænsninger i henhold til de af Gud fastsatte krigskonventioner.

Det er ikke kun fjenden – Satan og hans medløbere – der er underlagt krigskonventionerne. De fastsatte rammer for konflikten har også indflydelse på, i hvilken udstrækning Gud vælger at gribe ind og afværge de ulykkelige konsekvenser af Satans (omend midlertidige) beføjelser. Tro mod sit ord holder den almægtige Gud, der til enhver tid har magt til at gribe ind og knuse sin modstander, sig indenfor de aftalte rammer.

`Hvordan beskriver disse tekster fjendens råderum i verden? Joh 12,31; 14,30; 16,11; 2 Kor 4,4; Luk 4,6`

Det Nye Testamente henviser til to uforenelige størrelser, nemlig lysets og mørkets riger, hvor mørket er et direkte resultat af Satans oprør. Kristus kom blandt andet til jorden for at gøre en ende på Satans herredømme. ”Derfor blev Guds søn åbenbaret: for at tilintetgøre Djævelens gerninger“ (1 Joh 3,8).

Og dog er der endnu grænser for, hvad Gud kan gøre, hvis han samtidigt skal være tro mod den, han er, og mod de grundlæggende principper, som hans herredømme bygger på. Det er bl.a. Guds vilje, at hans skabninger skal være frie til selv at vælge, og derudover er der en række andre krigskonventioner, som Gud endnu ikke har delagtiggjort os i, men som ikke desto mindre begrænser hans mulighed for at afværge eller elimenere ondskaben i denne verden. Lidelse og ondskab er altså fortsat et vilkår, som vi lever med, og årsagen til at mange stiller spørgsmålstegn ved Guds godhed og eksistens. Først når vi forstår baggrunden for striden mellem Gud og Satan og Guds måde at takle problemet på, kan vi så småt begynde at forstå, hvorfor verden ser ud, som den gør – i hvert fald lidt endnu, indtil Gud endeligt gør op med det onde.

`Til eftertanke. Hvordan forklarer udtrykket ”denne verdens fyrste“ til dels den ondskab, som vi ser omkring os lige nu? Hvor er det godt at vide, at Satans magt er begrænset, og at hans dage er talte!`