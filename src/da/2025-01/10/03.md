---
title:  Dragen i Johannes’ Åbenbaring
date:   03/03/2025
---

I Johannes’ Åbenbaring får vi ved hjælp af symboler indblik i det, der foregår bag kulisserne i den kosmiske kamp. Djævelen beskrives her som ”den store drage“, der bekæmper Gud og ”forfører hele verden“ (Åb 12,9).

`Hvilke beføjelser har dragen? Åb 13,1-8`

Dragen (Satan) bekriger ikke alene Gud og hans tjenere ( (Åb 12,7-9; Åb 12,1-6), det er også Satan, der i virkeligheden står bag de jordiske magthavere, der i århundreder har forfulgt Guds folk.

Dragen gav dyret fra havet ”sin magt og sin trone og stor styrke“ (Åb 13,2; se også Åb 13,5 og Åb 17,13-14). Dyret fra havet ”fik givet en mund, der talte store bespottelige ord, og det fik givet magt til at gøre det i toogfyrre måneder“ (Åb 13.5).

Satan (dragen) låner altså dyret (en herboende religiøs-politisk magt) sin magt og autoritet med det formål at tilrane sig den tilbedelse, som tilkommer Gud. Dyret misbruger Guds navn og bekriger tilsyneladende med stor succes Guds hellige. Dyret får sin magt og sine beføjelser fra dragen, som uretmæssigt gør krav på at være denne verdens hersker.

Men der er tydeligvis grænser for Satans beføjelser. ”Så fryd jer da, himle, og I, som har bolig i dem! Men ve over jorden og havet, for Djævelen er kommet ned til jer med stort raseri, fordi han ved, at hans tid er kort“ (Åb 12,12). Satan ”ved, at hans tid er kort“, og som det fremgår af den profetiske tidslinje i Johannes’ Åbenbaring, er der grænser for, i hvilken udstrækning og hvor længe ondskabens magter kan få lov til at øve deres indflydelse (Åb 12,14; 13,5).

Det er i sidste ende Gud, der løber af med sejren. ”Han vil tørre hver tåre af deres øjne, og døden skal ikke være mere, ej heller sorg, ej heller skrig, ej heller pine skal være mere. Thi det, der var før, er forsvundet“ (Åb 21,4).

`Til eftertanke. Selv om det er svært for os at gennemskue lige nu, vil det gode i sidste ende overvinde det onde. Hvorfor er det vigtigt, at vi fastholder tilliden til Guds løfter om, at det ender godt?`