---
title:  Beretningen om Job
date:   04/03/2025
---

`Jobs bog løfter fligen for det, der foregår bag kulisserne i den kosmiske kamp mellem Gud og Satan. Hvad drejer konflikten sig om, og hvordan vælger Gud at håndtere Satans anklager? Job 1,1-12; Job 2,1-7`

Af disse vers kan vi udlede en hel del om kampen mellem det gode og det onde. Indledningsvis mødes ikke bare Gud og Satan, men også andre himmelske væsener i en form for himmelsk råd.

I den forbindelse spørger Gud Satan, hvorvidt han har lagt mærke til Job – et spørgsmål, som kun giver mening set i lyset af en allerede igangværende konflikt Gud og Satan imellem.

Gud henleder Satans opmærksomhed på, at Job er en retskaffen og gudfrygtig mand, men Satan argumenterer, at Jobs gudsfrygt ikke stikker særlig dybt og kun skyldes, at Gud holder hånden over ham. Satan anklager således ikke bare Job, men også Gud, idet han med sin påstand sår tvivl om begges integritet (sammenlign med Åb 12,10; Zak 3). Satan hævder, at Gud ingen ret har til at holde hånden over Job, for så længe han gør det, kan Satan umuligt underbygge sine anklager. Der eksisterer tilsyneladende visse konventioner, der begrænser Satans udfoldelsesmuligheder, og hidtil har Satans forsøg på at skade Job været forgæves.

Gud besvarer Satans anklager i den rådgivende forsamling ved at give ham lov til – indenfor visse rammer – at afprøve sine teorier. Satan får i første omgang råderet over alt, hvad Job ejer, på betingelse af, at han ikke skader Job personligt (Job 1,12), og senere giver Gud Satan lov til at ramme Job selv, men ikke at slå ham ihjel (Job 2,3-6). Og Satan lægger ikke fingre imellem. Den ene ulykke efter den anden rammer Jobs husstand, dog uden den tilsigtede virkning, for Job fastholder sin loyalitet over for Gud (Job 1,20-22; 2,9-10) og modbeviser således Satans anklager.

Den kosmiske kamp mellem Gud og Satan udspiller sig altså indenfor de af Gud fastsatte rammer, der gør det muligt at afgøre, hvorvidt anklagerne mod Gud er berettigede, uden at Gud af den grund går på kompromis med den, han er, og den kærlighed, som hans herredømme er grundlagt på. Beretningen om Job giver os altså et indblik i, hvad der er på spil i kampen mellem Gud og Satan, og hvordan den udspiller sig her på jorden.