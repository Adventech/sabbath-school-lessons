---
title:  Loven er hellig, retfærdig og god
date:   24/03/2025
---

Kærlighed er det bærende princip i Guds lov. Når Gud opretholder loven, opretholder han kærlighed. Jesus døde, så han uden at kompromitere loven kunne være os nådig. ”Ham gjorde Gud ved hans blod til et sonoffer ved troen for at vise sin retfærdighed … så han selv er retfærdig og gør den retfærdig, som tror på Jesus“ (Rom 3,25.26). Hvilken kærlighed! Frelsesplanen er ikke et opgør med loven, men bekræfter Guds lovs uforanderlighed.

`Hvad siger disse vers om lovens betydning, selv efter Jesus’ død? Læg især mærke til Rom 7,12. Rom 6,1-3; Rom 7,7-12`

Nogle vil mene, at Guds nåde annullerer loven, men Paulus slår fast, at vi ikke skal ”blive i synden, for at nåden kan blive så meget større“ (Rom 6,1). Tværtimod er de, som i tro på Kristus er blevet ”døbt til hans død“, ”frigjort fra synden“ til et liv ”med ham“ (Rom 6,3,7-8).

Guds lov er ikke synd, men loven definerer synd og viser os, hvor vi kommer til kort. Loven er altså i sig selv ”hellig og buddet helligt og retfærdigt og godt“ (Rom 7,12). Loven slår fast for os, at vi har brug for frelse og forløsning – den frelse og forløsning, som Kristus tilbyder os. Vi ”sætter“ altså ikke ”loven ud af kraft ved troen“, men gør tværtimod ”loven gældende“ (Rom 3,31).

Kristus kom ikke for at gøre det af med loven, men for at opfylde det, som loven og profeterne peger frem imod. ”Før himmel og jord forgår,“ erklærer Jesus, ”skal ikke det mindste bogstav eller en eneste tøddel forgå af loven“ (Matt 5,18).

Guds lov afspejler Guds hellighed – hans fuldkomne kærlighed, retfærdighed, godhed og sandhed (3 Mos 19,2; Sl 19,8.9; Sl 119,142.172). Og det er i den forbindelse ikke uden betydning, at det var Gud selv, der ifølge 2 Mos 31,18 skrev de ti bud på tavler af sten. Guds karakter og styreform er uforanderlig og grundlagt på kærlighed – et gennemgående tema i konflikten mellem det gode og det onde.

`Til eftertanke. Hvordan kaster denne forståelse af sammenhængen mellem Guds lov og hans kærlighed lys over det, som Jesus siger i Joh 14,15: ”Elsker I mig, så hold mine bud“?`