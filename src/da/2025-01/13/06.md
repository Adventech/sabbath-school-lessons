---
title:  Hold fast ved den indbyrdes kærlighed
date:   27/03/2025
---

Hvis kærlighed er opfyldelsen af loven, er det ikke nok at være optaget af, hvad vi skal afholde os fra. Loven (sådan som den fremgår af hele den bibelske fortælling) tilskynder os til aktivt at vise hinanden kærlighed, og det ikke bare indbyrdes i menigheden, for vi lever i en verden, der desperat har brug for kristne, der – som formidlere af Guds kærlighed – aktivt gør en forskel.

`Hvad er budskabet her? Jak 2,1-9`

Jakob protesterer her imod samfundets uretfærdighed, og han fordømmer især den forskelsbehandling og ydmygelse, som de rige udsætter de fattige for. Han henviser til, at vi skal elske vores næste, og tilføjer, at den, der gør det, ”handler … ret“ (Jak 2,8).

Ellen White skriver: ”Kærlighed til mennesker er den jordiske tilkendegivelse af kærlighed til Gud. Det var for at indpode os denne kærlighed, for at gøre os til børn af den samme familie, at Ærens Konge blev ét med os. Og når hans afskedsord går i opfyldelse: ’I skal elske hinanden, ligesom jeg har elsket jer.’ Når vi elsker verden, sådan som han elskede den, så har han nået sit mål med os. Så er vi tilpasset himlen; for vi ejer himlen i vores hjerter“ (Jesu liv, s. 565).

Vi passer ind i himlen, når vi elsker verden, som Kristus elskede den. Hvilken slående beskrivelse af, hvad det vil sige at følge Jesus!

Jesus byder sine efterfølgere at ”elske hinanden“, sådan ”som jeg har elsket jer“ (Joh 13,34). Og han tilføjer: ”Deraf kan alle vide, at I er mine disciple: hvis I har kærlighed til hinanden“ (Joh 13,35). Kærligheden er central i den kristne tro, fordi Gud er kærlighed (1 Joh 4,8.16). De, der hævder at elske Gud, må elske hinanden (se også 1 Joh 3,11; 4,20-21).

Peter har en tilsvarende opfordring til de kristne: ”Først og fremmest skal I holde fast ved den indbyrdes kærlighed, for kærlighed skjuler mange synder“ (1 Pet 4,8; se også Hebr 10,24; 1 Thess 3,12).

`Til eftertanke. Tænk over, hvad det vil sige at elske verden, som Kristus elskede verden. Hvordan kan det hjælpe os til bedre at forstå, hvad fuldkommenhed i kristenlivet er for en størrelse, og hvordan vi bliver egnet til evigheden?`