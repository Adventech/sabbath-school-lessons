---
title:  Kærlighedens lov
date:   23/03/2025
---

Guds lov er relationel og er som sådan andet og mere end en samling abstrakte principper. De ti bud er således et udtryk for den kærlighed, der allerede i Edens have dannede grundlag for menneskers indbyrdes forhold såvel som deres forhold til Gud.

De ti bud, som de fremgår af 2 Mos 20, blev efterfølgende indgraveret i sten og givet til Israel som et led i den pagt, de indgik med Gud. Buddene blev givet i kølvandet på, at Gud havde befriet sit folk fra fangenskabet i Egypten, og de var grundlagt på Guds kærlighed og hans løfter til folket (se 2 Mos 6,7-8 og 3 Mos 26,12). Buddene er optaget af menneskers forhold til Gud og til hinanden, og de beskriver de optimale vilkår under hvilke, disse relationer kan trives og blomstre.

`Hvordan omhandler disse vers kærlighed til Gud og kærlighed til andre? 2 Mos 20,1-17`

De første fire bud beskæftiger sig med menneskers forhold til Gud, og de sidste seks handler om vores relationer til hinanden. Guds lov udstikker principperne for, hvordan Gud ønsker, at vi skal forholde os ikke bare til ham, men også til hinanden. De to sider af loven kan med Jesus’ egne ord opsummeres således: ”Du skal elske Herren din Gud af hele dit hjerte“ (Matt 22,37; sammenlign med 5 Mos 6,5), og ”du skal elske din næste som dig selv“ (Matt 22,39; sammenlign med 3 Mos 19,18).

De første fire bud beskriver, hvordan vi i praksis elsker Gud med alt, hvad vi er, og de sidste seks bud definerer, hvad det i praksis vil sige at elske sin næste som sig selv. Jesus gør det klart, at loven i bund og grund handler om kærlighed til Gud og til næsten, for, som han udtrykker det, ”på de to bud hviler hele loven og profeterne“ (Matt 22,40).

Guds lov bygger altså, med alt hvad den rummer, på kærlighed. Guds kærlighed og hans lov er to sider af samme sag, og det giver absolut ingen mening at sige, som nogle gør, at når bare vi elsker Gud og hinanden, er det ikke nødvendigt at efterleve Guds lov.

`Til eftertanke. Hvad bliver konsekvensen for vores relation til Gud og/eller til hinanden, hvis vi vælger at sidde ét eller flere af de ti bud overhørig?`