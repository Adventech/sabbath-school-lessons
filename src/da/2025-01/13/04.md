---
title:  Lov og nåde
date:   25/03/2025
---

Som vi har set, er lov og nåde ikke hinandens modsætninger. De tjener blot forskellige formål i overensstemmelse med Guds kærlighed og retfærdighed. De oprindelige israelitter, der betragtede Guds lov som et udtryk for hans nåde, ville have stillet sig uforstående overfor idéen om, at nåde og lov skulle være indbyrdes uforenelige. De omgivende folkeslags såkaldte ”guder“ var omskiftelige og uforudsigelige. Man kunne aldrig vide, hvad de forventede, og om man nu havde gjort nok for at tilfredsstille dem. Gud, derimod, giver klart og tydeligt udtryk for, hvad han ønsker, og det, han ønsker, er det, der i sidste ende gavner os alle – den enkelte såvel som fællesskabet.

Men loven kan hverken frelse fra synd eller forvandle hjertet. Vi er født syndere og har så at sige behov for en åndelig hjertetransplantation.

`Hvad lover Gud os her? Hvordan hænger løftet om et nyt hjerte sammen med den nye fødsel, som Jesus præsenterer Nikodemus for i Joh 3,1-21? (Se også Hebr 8,10). Jer 31,31-34`

Gud havde personligt skrevet de ti bud på tavler af sten (2 Mos 31,18), men Guds folk skulle også have loven skrevet i hjertet (Sl 37,30.31). Det var ikke Guds hensigt, at loven skulle være et ydre sæt regler, men derimod skulle den være en integreret del af vores karakter. Kun Gud kan skrive sin lov på det menneskelige hjerte, og netop det har han lovet at gøre for dem, som han slutter pagt med (se Hebr 8,10).

Vi kan ikke ved at overholde loven frelse os selv. ”Af nåde“ er vi ”frelst ved tro“, og det ”skyldes ikke“ os selv, for ”gaven er Guds“ (Ef 2,8). Vi adlyder ikke loven for at at blive frelst. Men fordi vi er frelst, er vi lydhøre over for hans lov. Vi adlyder ikke loven for at vinde Guds kærlighed. Men fordi vi er elsket, ønsker vi at gengælde Guds kærlighed og elske vores næste (Se Joh 14,15).

Loven gør det klart, hvor vi kommer til kort (Jak 1,22-25; Rom 3,20; Rom 7,7), og viser os, at vi har brug for en frelser (Gal 3,22-24). Guds lov fungerer som en håndbog til et godt liv og åbenbarer Guds kærlighed.

`Til eftertanke. Hvad sætter du din lid til i dommen? Din omhyggelige trofaste overholdelse af loven eller Kristi retfærdighed? Hvad siger dit svar om formålet med Guds lov? Hvad kan loven udrette, og hvad kan den ikke udrette?`