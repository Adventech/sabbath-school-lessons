---
title:  Den, der elsker, opfylder loven
date:   26/03/2025
---

Kærlighed og lov hænger uløseligt sammen. I Romerbrevet 13,8-10 siger Paulus, at ”den, der elsker andre, har opfyldt loven“ (vers 8). Han fortsætter med at opsummere de sidste seks bud og erklærer, at alle disse bud ”sammenfattes … i dette bud: ‘Du skal elske din næste som dig selv’“ (vers 9). ”Kærligheden er,“ siger Paulus til sidst uden omsvøb ”lovens fylde“ (vers 10). Også i Gal 5,14 formulerer Paulus det således: ”Hele loven er opfyldt i det ene ord: ‘Du skal elske din næste som dig selv.’“ Men hvad er det for en kærlighed, der opfylder loven? Hvordan ser den kærlighed ud i praksis?

`Hvad er ”det i loven, der vejer tungere“? Hvordan beskriver versene i Femte Mosebog og Esajas’ Bog 58 sammenhængen mellem loven (her med fokus på sabbatsbuddet) og Guds fokus på retfærdighed og frelse fra fangenskab og undertrykkelse? Matt 23,23-24; 5 Mos 5,12-15; Es 58,13-14`

“Det i loven, der vejer tungere,“ er ifølge Jesus ”ret og barmhjertighed og troskab.“ Og særligt ét af buddene, nemlig sabbatsbuddet, er i Bibelen uløseligt forbundet med Guds retfærdighed og frelse.

I Femte Mosebog 5 hænger sabbatsbuddet sammen med Guds udfrielse af folket fra Egypten. Sabbatten tjener altså ikke bare som en påmindelse om skabelsen, men også om Guds frelse fra slaveri og undertrykkelse, og opfordringen til at kalde sabbatten ”frydefuld“ (Es 58,13-14) er en del af en længere opfordring til at vise andre kærlighed og retfærdighed: ”At løse ondskabens lænker“, ”at sætte de undertrykte i frihed“, at dele sit ”brød med den sultne“, at give ”husly til hjemløse stakler“, at skaffe ”klæder til den nøgne“ (se Es 58,3-10).

De, der ønsker at opfylde loven, skal andet og mere end at vare sig for at træde ved siden af. Kærlighed må forvandles til handling. Der skal aktivt øves barmhjertighed og sikres retfærdighed. Skal man være tro mod Gud, er det langt fra nok bare at være optaget af, hvorvidt man overtræder lovens bogstav.