---
title:  Frivillig kærlighed
date:   31/12/2024
---

Ikke alene blev Gud ved med helt frivilligt at vise sit oprørske folk kærlighed, han bliver også ufortrødent ved med helt frivilligt at vise os kærlighed. Vi har ikke gjort os fortjent til Guds kærlighed og kan heller aldrig gøre os fortjent til den. Gud har ikke som sådan brug for os. Faktisk har han ikke brug for noget som helst (ApG 17,25). Gud omfatter udelukkende dig og mig med sin kærlighed, fordi han har lyst til det.

`Hvor frie tøjler har Gud, når det gælder skaberværket? Åb 4,11; Sl 33,6`

Denne verden blev udelukkende til, fordi Gud ville det. Magten og æren er hans. Han var ikke på nogen måde tvunget til at skabe, for allerede inden jorden blev til, var guddommen et velfungerende og kærligt fællesskab.

`Hvad afslører dette vers om Guds kærlighed allerede inden jordens tilblivelse? Joh 17,24`

Gud stod ikke og manglede nogen at elske, men fordi han er den kærlige Gud, som han er, valgte han at skabe denne verden og indgå i et kærlighedsforhold til sine skabninger.

Ikke alene skabte Gud denne verden som et udtryk for kærlighed og generøsitet, men selv da hans skabninger valgte ham fra, fortsatte han med at elske dem. Efter syndefaldet i Eden havde hverken Adam eller Eva ret til at forvente, at de kunne fortsætte med at leve og nyde godt af Guds kærlighed. Men Gud, som ”bærer alt med sit mægtige ord“ (Hebr 1,3), reddede i sin kærlighed og nåde ikke bare deres liv, men sørgede personligt for, at menneskeheden – og dermed også du og jeg – igen kunne blive forliget med ham.

`Til eftertanke. Hvad siger det om Gud, at han trods menneskers ondskab fortsat insisterer på at vise os kærlighed? Gør det noget ved din opfattelse af ham, og giver det dig lyst til at gengælde hans kærlighed?`