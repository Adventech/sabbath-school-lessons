---
title:  Mange er kaldet, men få er udvalgt
date:   01/01/2025
---

Ikke alene vælger Gud at elske os mennesker, han opfordrer os også til at elske ham tilbage. At det er op til os frit at vælge, hvorvidt vi vil tage imod eller afvise hans kærlighed, fremgår bl.a. af lignelsen om kongesønnens bryllup.

`Hvad er lignelsens pointe? Matt 22,1-14`

I forbindelse med planlægningen af sin søns bryllup sender kongen tjenere ud ”for at kalde de indbudte til brylluppet,“ men de vil ”ikke komme“ (Matt 22,3). Gentagne gange sender kongen sine tjenere afsted, men de indbudte nægter at lade sig overtale og angriber til sidst tjenerne og slår dem ihjel (Matt 22,4-6).

Senere, da han har taget hånd om de skyldige, siger han henvendt til de øvrige tjenere: ”Bryllupsfesten er forberedt, men de indbudte var ikke værdige. Gå derfor helt ud, hvor vejene ender, og indbyd, hvem som helst I finder, til brylluppet“ (Matt 22,8-9). Jesus afrunder beretningen med et eksempel på, hvor vigtigt det er at tage imod den bryllupsklædning, som kongen har sørget for, og så kommer han med følgende kryptiske, men også meget sigende, udtalelse: ”Mange er kaldet, men få er udvalgt“ (Matt 22,14).

Hvad skal det betyde? De, der vælger at tage imod indbydelsen, er dem, der i sidste ende er ”udvalgt“. På græsk er ordene ”kaldet“ og ”udvalgt“ hhv. kaleo (at kalde, invitere) og eklektos (valgt, udvalgt), og det, der tilsyneladende afgør, om man er kaldet, er, hvorvidt man selv vælger at tage imod invitationen.

Gud kalder eller inviterer os alle til bryllupsfest. Men det er op til os, om vi vil tage imod hans kærlighed. Kærlighed kan ikke fremtvinges, og fordi Gud ikke kunne drømme om at påtvinge os sin kærlighed, står det os frit for at vælge ham til eller fra.

De ”udvalgte“ er dem, der tager imod invitationen, og vi gør os næppe nogen forestilling om, hvad Gud har i vente for dem, der elsker ham. Det hele kan koges ned til to ting, nemlig kærlighed og den frihed, som kærligheden fordrer.

`Til eftertanke. Hvordan kan det ses i dit liv, at du har taget imod bryllupsinvitationen og er mødt festklædt op?`