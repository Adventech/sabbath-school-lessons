---
title:  Korsfæstet for os
date:   02/01/2025
---

Gud inviterer alle til at indgå i en kærlighedsrelation med ham, men kun de, der frivilligt vælger at tage imod invitationen, får glæde af den. Som lignelsen pointerer vil mange af de kaldede ”ikke komme“ (Matt 22,3).

Kort inden sin død gav Jesus udtryk for, hvor meget det smertede ham. ”Jerusalem, Jerusalem!“ græd han, ”du, som slår profeterne ihjel og stener dem, der er sendt til dig. Hvor ofte ville jeg ikke samle dine børn, som en høne samler sine kyllinger under vingerne, men I ville ikke“ (Matt 23,37). Hans højeste ønske var at samle dem, men de ville ikke. På græsk bruges verbet thelo (at ville) både til at beskrive Jesus’ villighed til at frelse dem og deres uvillighed til at lade sig frelse. Desuden er det det samme verbum, der bruges i ovenstående citat fra lignelsen om kongesønnens bryllup.

Og dog valgte Jesus at gå i døden for netop de mennesker. Syndens løn er døden, men i Kristus Jesus betalte Gud selv prisen og gjorde det muligt at genoprette den brudte forbindelse mellem himmel og jord. Til trods for, at han på ingen måde er forpligtet til det, vælger han at vedblive med at overøse os med sin kærlighed.

`Hvad er budskabet til os i de to tekster? Joh 10,17-18; Gal 2,20`

På korset, hvor Jesus helt frivilligt valgte at gå i døden for os, ser vi det ultimative udtryk for Guds kærlighed. Ingen tog hans liv. Han ”gav sig selv“ (Gal 2,20) i overensstemmelse med den beslutning, som Gud havde truffet, allerede inden jordens grundvold blev lagt.

**Til eftertanke.**

”Planen om vores forløsning var ikke en plan, der blev lagt efter Adams fald i synd. Den var ‘åbenbaringen af den hemmelighed, der har været hyllet i tavshed fra evige tider’ (Rom 6,25). Den var en åbenbaring af de principper, der fra evige tider havde været grundvolden for Guds trone. Lige fra begyndelsen vidste Gud og Kristus besked om Satans frafald og om menneskets fald på grund af den frafaldnes vildledende påvirkning. Gud havde ikke bestemt, at synden skulle være til, men han forudså dens eksistens og traf forberedelser til at imødegå den. Så stor var hans kærlighed til verden, at han besluttede sig til at give sin enbårne Søn, ‘for at enhver, som tror på ham, ikke skal fortabes, men have evigt liv’ (Joh 3,16)“ (Ellen White, Jesu liv, s. 14-15).