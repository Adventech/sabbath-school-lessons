---
title:  Over al forventning
date:   29/12/2024
---

Gud nøjes ikke med at spørge ”elsker du mig?“ Han elsker os langt højere og langt mere betingelsesløst, end vi overhovedet kan forestille os, og Guds folks historie er da også spækket med eksempler på netop dette.

`Tænk over konteksten af disse vers og den større fortælling, hvori de indgår. Hvad afslører denne passage – vers 19 især – om Guds hensigter og kærlighed? 2 Mos 33,15-17`

Det så håbløst ud. Gud havde netop på mirakuløs vis befriet sit folk fra slaveriet i Egypten, og nu gjorde de oprør og erstattede deres Gud med en guldkalv. Da Moses kom ned fra bjerget og så, hvad der foregik, kastede han tavlerne med de ti bud på klippen, så de splintredes. Folket havde givet køb på deres pagtsprivilegier og på de velsignelser, som Gud så rundhåndet havde overøst dem med, og alligevel fortsatte Gud med at elske sit folk, og ”med glæde“ valgte han at være tro mod den pagt, som han havde indgået med dem.

”Jeg viser nåde, mod hvem jeg vil, og forbarmer mig, over hvem jeg vil,“ står der i 2 Mos 33,19, og ofte tolker vi det, som om Gud er lunefuld og helt tilfældigt vælger at vise visse mennesker barmhjertighed, men ikke andre. Af konteksten fremgår det dog, at det er en misforståelse. Det, Gud siger her, er ikke, at han har forudbestemt nogle mennesker til fortabelse og andre til frelse.

Men hvad er det så, han siger? Som al tings skaber, erklærer Gud, er han i sin fulde ret til at vise nåde og barmhjertighed – også mod dem, der på ingen måde har fortjent det. Og det er lige netop, hvad han har han tænkt sig at gøre. Det folk, som netop har gjort oprør og fravalgt Gud til fordel for en guldkalv, vælger han at vise nåde imod, også selv om de på ingen måde har gjort sig fortjent til det.

Og det er bare et eksempel på de utallige gange, hvor Guds kærlighed til sine skabninger langt overgår det, som vi som mennesker mener, vi med rimelighed kan forvente. Det kan man da kalde gode nyheder!

`Til eftertanke. Oplever du, at Gud betingelsesløst viser dig sin kærlighed?`