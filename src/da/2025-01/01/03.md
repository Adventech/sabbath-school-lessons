---
title:  Ugengældt kærlighed
date:   30/12/2024
---

I beretningen om Hoseas har vi et slående eksempel på den kærlighed, som Gud har til faldne mennesker. ”Herren sagde til Hoseas: Gå hen og gift dig med en horkvinde og få horebørn, for landet horer sig bort fra Herren“ (Hos 1,2). Hoseas’ ægteskab med en kvinde, der gang på gang var ham utro, skulle være et håndgribeligt billede på Guds kærlighed til et folk, der insisterede på at gå deres egne veje, og i åndelig forstand var Gud utro den ene gang efter den anden. Med andre ord: Det er en beretning om Guds betingelsesløse kærlighed til dem, som på ingen måde har fortjent den.

Ikke bare én gang, men gentagne gange, trodsede folket den trofaste og kærlige Gud, og af samme årsag beskriver Bibelen flere gange Gud som en forsmået ægtefælde, hvis kærlighed ikke er gengældt. Der var intet at udsætte på hans kærlighed til folket, men de søgte andre steder hen og tilbad et væld af andre guder, indtil forholdet til sidst hang i en tynd tråd.

`Hvordan beskriver disse vers Guds trofasthed og kærlighed? Hos 14,2-5`

Efter folket gentagne gange har gjort oprør og vendt sig imod ham, erklærer Gud: ”Jeg vil helbrede deres frafald og elske dem med glæde“ (Hos 14,5). Det hebraiske ord nedabah henviser til noget, der gives helt frivilligt og, som der står i den danske oversættelse, ”med glæde“. Det samme ord bruges om frivilligofre i helligdomstjenesten.

Guds forunderlige trofasthed, nåde og kærlighed mod sit folk er den røde tråd ikke bare i Hoseas’ Bog, men i hele den bibelske beretning. Selvom folket igen og igen kastede sig i armene på andre elskere og brød pagten med Gud, overøste han dem fortsat ”med glæde“ med sin kærlighed. Folket gjorde sig på ingen måde fortjent til Guds kærlighed, tværtimod. De blev ved med afvise den og gav afkald på alle rettigheder til den, og ikke desto mindre fortsatte Gud uden på nogen måde at være forpligtet til det med at vise dem kærlighed.

`Til eftertanke. Mange opfatter Gud som en fjern og benhård dommer. På hvilke måder rokker billedet af Gud som en forsmået elsker med en utro ægtefælle ved den opfattelse? Ændrer dette billede dit syn på, hvordan Gud forholder sig til dig?`