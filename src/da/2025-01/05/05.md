---
title:  Uvillig til at straffe
date:   29/01/2025
---

Gud forsvarer lidenskabeligt de mishandlede og undetrykte og bliver således i sidste ende nødt til at gribe ind over for dem, der mishandler og undertrykker. Hvis ingen gjorde ondt, var der ingen grund til, at Gud skulle blive vred. Hans vrede er konsekvent rettet mod det, der skader hans skabninger.

Men ifølge Klages 3,32-33 er det ”ikke af hjertet“, at Gud ”mishandler og kuer mennesker“. Han er bestemt ikke interesseret i at straffe dem, der gør det onde, men i sidste ende er det noget, der må gøres. I sin kærlighed bliver han ganske enkelt nødt til at sikre retfærdighed.

Guds uvillighed til at straffe fremgår tydeligt af beretningen om Guds folk. Gud gav dem rig mulighed for at angre og blive forsonet med ham, ligesom han i sin store nåde tilgav dem igen og igen. Ved profeterne appellerede Gud kontinuerligt til folket, men de nægtede at lytte (se Jer 35,14-17; Sl 81,12-15).

`Er der en forklaring på den dom, der ved babylonerne ramte Jerusalem? (Se også 2 Krøn 36,16). Ez 5,12; Jer 51,24-25.44`

Ifølge Ezra 5 havde folket vedholdende og ufortrødent insisteret på at handle ondt, og til sidst trak Gud sig tilbage og ”gav … dem i babylonerkongen, kaldæeren Nebukadnesars magt“ (Ez 5,12). Men først, da det ”ikke længere“ var muligt at ”skåne“ dem (2 Krøn 36,16). Senere dømte Gud da også babylonerne for den brutalitet, hvormed de havde lagt Juda øde (Jer 51,44; Zak 1,15).

Og det er langt fra den eneste gang Gud trækker sin beskyttelse tilbage og overgiver folket til fjenden (Dom 2,13.14; Sl 106,41.42) i overensstemmelse med deres egen beslutning om at forkaste ham og søge hjælp hos andre ”guder“ (Dom 10,6-16; 5 Mos 29,24-26). Det er i kærlighed til os, at Gud i sidste ende griber ind og gør en ende på det onde, for ultimativt er det vores lykke og hele universets eksistensgrundlag, der trues af synd, oprør og ondskab.

`Til eftertanke. Hvordan bidrager Guds uvillighed til at dømme til din forståelse af hans vrede? Når nu Gud er sen til vrede, bør vi så ikke også være mere tålmodige og storsindede over for andre? Hvordan kan vi vise nåde og samtidig sikre beskyttelse af dem, der udsættes for overgreb, misbrug og uretfærdighed?`