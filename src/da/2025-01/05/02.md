---
title:  Svært at være vidne til
date:   26/01/2025
---

Bibelens Gud elsker retfærdighed og hader ondskab. Af samme årsag vækker synd og ondskab stærke følelser hos ham. Han forsvarer de undertrykte og mishandlede, og selv når vores onde handlinger primært rammer os selv, og vi bliver selvdestruktive, er han parat til at gribe ind. Gud hader ondskaben, fordi den skader os, hans elskede skabninger.

I Bibelens beretning reagerer Gud, når folkets egenrådighed medfører lidelse, død og ødelæggelse.

Oprørets onde cirkel ser således ud: Folket gør oprør og handler ondt. Og her er der bestemt ikke tale om småforseelser. Børneofringer er bare ét eksempel på de rædsler, som folkets oprør mod Gud resulterer i. De ønsker ikke, at Gud blander sig, og derfor trækker han sig med det resultat, at fremmede nationer indtager landet og undertrykker dets indbyggere. Folket trygler så Gud om at gribe ind og frelse dem, hvilket han beredvilligt gør. Men det varer ikke længe, før de igen gør oprør og gør sig skyldige i endnu grovere forbrydelser end før.

Det overraskende i hele denne sørgelige beretning om menneskelig ondskab og afstumpethed er, at Gud igen og igen tager folket til nåde. Gud møder folkets troløshed med aldrig svigtende trofasthed, overbærenhed og tålmodighed, uforlignelig nåde og inderlig medfølelse.

`Hvordan reagerer Gud iflg. salmisten på folkets gentagne oprør? Sl 78`

Kærlighed og retfærdighed er ifølge Bibelen to sider af samme sag. En kærlig Gud må nødvendigvis reagere på ondskab, for det onde går altid ud over et eller flere af hans elskede børn. Der findes i Bibelen ingen eksempler på, at Guds vrede er ubegrundet eller rammer tilfældigt.

Igen og igen svigtede folket Gud og vendte ham ryggen, men i sin trofasthed svigtede Gud aldrig dem, og hans kærlighed, omsorg og nåde kendte ingen grænser (Neh 9,7-33). Ifølge Sl 78,38 holdt Gud ”gang på gang … igen på sin vrede og lod ikke hele sin harme bryde ud“.

`Til eftertanke. De fleste finder det uretfærdigt, når de ser uskyldige mennesker lide, blive uretfærdigt behandlet og trådt på. Hvordan ser du Guds vrede over ondskaben give mening i den kontekst?`