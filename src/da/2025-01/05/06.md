---
title:  Guds barmhjertighed
date:   30/01/2025
---

Guds vrede er ”frygtelig“, men på ingen måde kynisk eller ukærlig, tværtimod. Ifølge Det Gamle Testamente udspringer Guds vrede over det onde netop af kærlighed. Når Guds vrede beskrives som frygtelig, er det fordi det onde, der står i skærende kontrast til Guds godhed og herlighed, ikke må stå uimodsagt.

Kærlighed er så at sige en væsentlig del af Guds karakter. Det er vrede ikke. Var der ingen ondskab og uretfærdighed, var der heller ingen vrede. Når der én gang for alle er gjort op med det onde, vil der ikke længere være noget at blive vred over. Uretfærdighed og undertrykkelse vil høre fortiden til, og vi kan nyde en tryg og lykkelig tilværelse i kærlighed til Gud og til hinanden. Aldrig mere vil der være anledning til, at Guds vrede flammer op.

`Giver Guds vrede os grønt lys til at tage sagen i egen hånd og hævne uretfærdighed? 5 Mos 32,35; Ordsp 20,22; Ordsp 24,29; Rom 12,17-21; Hebr 10,30`

Ifølge Bibelen er det kun Gud, der har ret til at dømme, for kun han kan være et hundrede procent retfærdig. Ifølge både Det Gamle og Det Nye Testamente tilhører hævnen Gud. Som Paulus formulerer det i Rom 12,19 med et citat fra 5 Mos 32,34: ”Tag ikke retten i egen hånd, mine kære, men giv plads for Guds vrede, for som der står skrevet: ‘Hævnen tilhører mig, jeg vil gengælde,’ siger Herren“.

Gud vil med tiden gøre op med undertrykkelse og ondskab, men Jesus har sørget for, at der er en udvej for alle, der tror på ham. Jesus ”frier os fra den kommende vrede“ (1 Thess 1,10; se også Rom 5,8.9). Det er et led i Guds plan, ”for Gud har ikke bestemt os til at rammes af hans vrede, men til at opnå frelsen ved vor Herre Jesus Kristus“ (1 Thess 5,9). Guds vrede sættes ikke ud af kraft, men dem, der tror på Jesus, rammer den ikke.

`Til eftertanke. Hvordan sørger Gud med andre ord for, at retfærdigheden sker fyldest samtidigt med, at vi undslipper hans vrede? Når Gud således har sørget for, at du trods dine fejl og mangler er blevet forsonet med ham, hvor meget mere bør du så ikke vise andre det samme storsind?`