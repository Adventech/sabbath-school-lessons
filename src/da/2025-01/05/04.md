---
title:  Retfærdig harme
date:   28/01/2025
---

Vrede kan være destruktiv, men vrede kan også være en passende reaktion på noget, der er helt galt. Den slags vrede kalder Bibelen ”retfærdig harme“.

Hvis en mor f.eks. er på legepladsen med sit barn på 3 år, og nogen pludselig overfalder barnet, har moderen al mulig grund til at blive vred. Vreden udspringer af kærlighed og er i det tilfælde den eneste passende respons på det, der sker. Sådan er det også med Guds ”retfærdige harme“.

`Jesus reagerer prompte over for svindlen på tempelpladsen. Hvad siger det om, hvordan Gud har det med ondskab? Matt 21,12; Joh 2,14-15`

Med Jesus’ egne ord havde man gjort templet til en ”røverkule“, idet man systematisk udnyttede og udelukkede de svageste i samfundet: enkerne, de forældreløse børn og de fattige. Det er det, Jesus reagerer imod (Matt 21,13; Joh 2,16). Symbolerne på Guds nåde og tilgivelse i tempeltjenesten udnyttede man til at svindle og undetrykke de allemest sårbare i samfundet. Set i det lys er det vel i bund og grund både ret og rimeligt, at Jesus bliver vred.

Mark 10,13-14 og Mark 3,4-5 rummer også eksempler på retfærdig harme. Man bragte de små børn til Jesus, men ”disciplene truede ad dem“. Også her blev Jesus ”vred og sagde til dem: ‘Lad de små børn komme til mig, det må I ikke hindre dem i, for Guds rige er deres“ (Mark 10,13-14).

Farisæerne, der pønsede på en anledning til at anklage Jesus for overtrædelse af sabbatsbuddet, fordi han helbredte mennesker på sabbatsdagen, fik følgende ord med på vejen: ”Er det tilladt at gøre noget godt eller at gøre noget ondt på en sabbat, at frelse liv eller at slå ihjel?“ (Mark 3,4), Jesus så ”rundt på dem med vrede“ og bedrøvelse over ”deres hårde hjerte“, hvorefter han helbredte manden (Mark 3,5). Her er Jesus’ vrede blandet med sorg. Det er en vrede, der udspringer af kærlighed, ligesom Guds vrede i Det Gamle Testamente. Kærlighed fordrer en reaktion, især når ondskaben går ud over den, man elsker.

`Til eftertanke. Sommetider forsøger vi at retfærdiggøre vores vrede ved at kalde den ”retfærdig harme“. Hvorfor gør vi det? Og hvordan skelner vi mellem vrede, der udspringer af egoisme, og vrede, der udspringer af kærlighed?`