---
title:  Sen til vrede
date:   27/01/2025
---

Gud er kærlighed og kan derfor heller ikke bare lade stå til eller på sigt se gennem fingre med ondskaben. Guds overbærenhed og nåde blev af samme årsag ganske enkelt for meget for en af de gammeltestamentlige profeter!

`Hvordan reagerede Jonas, da Gud i sin nåde skånede Nineves indbyggere? Hvad fortæller det om Jonas, og hvad fortæller det om Gud? (Se også Matt 10,8). Jon 4,1-4`

Jonas er benhård. Han kan ganske enkelt ikke acceptere, at Gud er nådig mod de forhadte assyrere, der har voldt Israel så stor skade. Det er menneskeligt set fuldt ud forståeligt, men det er bestemt ikke en indstilling, der passer sig for os, der ligesom assyrerne helt ufortjent er blevet taget til nåde. I erkendelse af, at ingen har gjort sig fortjent til Guds kærlighed og nåde, må vi være storsindede over for andre.

Af profetens respons fremgår det, at Jonas med sit kendskab til Gud hele tiden har været klar over, at Gud selvfølgelig ville vise assyrerne nåde. Gud er og bliver jo, som Jonas udtrykker det, ”nådig og barmhjertig … sen til vrede og rig på troskab“ (Jon 4,2). Til Jonas’ store fortrydelse tager Gud ikke bare Israel, men alle nationer og folkeslag til nåde.

Det hebraiske udtryk, der oversættes ”sen til vrede“ eller ”langmodig“, kan direkte oversættes med, at Gud har en ”lang næse“. Det er et spil på ord, hvor vrede i metaforisk forstand sidder i næsen, og jo længere næsen er, jo længere tid går der, før man bliver vred. Gud har altså i overført betydning en ”lang næse“. Til forskel fra mennesker har Gud en særdeles lang lunte. Gud hverken accepterer det onde eller vender det blinde øje til undertrykkelse og uret, men han er rundhåndet med nåden. På korset tog han selv straffen for synd og ondskab, og Gud kan defor på en og samme tid være retfærdig og gøre ”den retfærdig, som tror på Jesus“ (Rom 3,25-26).

`Til eftertanke. Hvor svært er det for dig at tilgive? Hvordan kan bevidstheden om den overbærenhed og helt ufortjente nåde, som Gud til stadighed viser dig, være med til at gøre dig mere storsindet over for andre? Hvordan bærer vi os ad med at udvise barmhjertighed uden at blåstemple det onde og indirekte være medvirkende til, at der ikke gribes ind over for undertrykkelse?`