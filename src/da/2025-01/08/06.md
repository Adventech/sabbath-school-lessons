---
title:  Kristus har overvundet verden
date:   20/02/2025
---

Ondskab og lidelse var ikke en del af Guds oprindelige plan for verden, og engang vil universet igen afspejle hans kærlighed og fred, men Gud har skabt os med en fri vilje, og hans planer tilgodeser vores beslutninger.

Man kan sammenligne det med en bagekonkurrence, hvor deltagerne har fået udleveret en række ingredienser, men de bestemmer selv, hvilken slags kage de vil bage, og hvilke ekstra ingredienser de eventuelt vælger at benytte. Resultatet vil – i hvert fald til dels – afhænge af, hvilke ingredienser, de har valgt eller fravalgt.

Gud har forpligtet sig til at respektere vores valg, og derfor er mange af de ”ingredienser“, der indgår i verdenshistorien, ikke nødvendigvis valgt af Gud. Faktisk vil mange af dem gå stik imod hans ønsker og hensigter.

Gud bestemmer altså ikke egenhændigt, hvad der skal ske. Der er mindst to faktorer at tage hensyn til, nemlig det, Gud gør, og det, som vi ved vores frie valg er årsag til, og som langt fra altid er i overensstemmelse med Guds vilje.

`Hvilket håb kan vi trods trængsler klynge os til? Joh 16,33`

Mange mener fejlagtigt, at Gud vil og bør skåne dem for lidelse og for de prøvelser, der nu engang hører livet til. Derfor vakler de, når de møder modgang. Men Jesus gav på ingen måde den slags garantier, tværtimod. Han advarede jo netop sine efterfølgere om, at de i denne verden ville møde vanskeligheder og blive udsat for prøvelser, men han forsikrede dem samtidigt om, at der var håb forude, for, som han sagde, ”Jeg har overvundet verden“ (Joh 16,33).

At vi lider og udsættes for prøvelser betyder ikke, at det er Guds vilje, at det skal være sådan. Vi må ikke glemme, at konteksten for det, som vi oplever, er kampen mellem det gode og det onde, og mens det onde ikke på nogen måde er en del af Guds plan for os, kan vi trygt stole på, at Gud kan vende selv den værste situation til noget godt. Selv vores lidelser kan, når vi stoler på ham, være med til at styrke vores forhold til ham og motivere os til at vise andre kærlighed og omsorg.