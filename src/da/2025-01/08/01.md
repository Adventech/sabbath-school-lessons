---
title:  Den frie vilje, kærlighed og Guds forsyn
date:   15/02/2025
---

> <p>Ugens vers</p>
> “Sådan har jeg talt til jer, for at I skal have fred i mig. I verden har I trængsler; men vær frimodige, jeg har overvundet verden“ (Joh 16,33).

Guds indgriben kaldes med et andet ord forsynet. Vores forhold til Gud, vores syn på andre og vores forståelse af ondskabens problematik hænger sammen med vores opfattelse af, hvorvidt og i hvilket omfang Gud griber ind i denne verden.

Blandt kristne er der delte meninger om, hvordan og i hvilken udstrækning Gud griber ind. Nogle mener, at Gud har en finger med i alt, hvad der sker, og at alt er forudbestemt af ham. Vi er ikke selv herre over vores skæbne, og vi har således ikke frihed til at vælge Gud til eller fra. Nogle er forudbestemt til frelse og andre til fortabelse.

Der er dog stærke bibelske belæg for, at Gud ikke er sådan. Han er ikke alene om at bestemme, for han har givet os frihed til at vælge ham til eller fra. Det står os frit for at handle stik imod hans vilje, og verdenshistorien er spækket med tragiske eksempler på, hvad forkert brug af vores gudgivne frihed afstedkommer. Frelsesplanen er Guds løsning på problemet.

### Ugens tekster

Luk 13,34; Jer 32,17-20; Hebr 1,3; 5 Mos 6,4-5; Ef 1,8-11; Joh 16,33