---
title:  At elske Gud
date:   18/02/2025
---

At Gud er almægtig er ikke ensbetydende med, at han kan gøre det, der logisk set er umuligt. Han kan altså ikke bare bestemme, at vi helt frivilligt skal elske ham. Frivillighed og tvang udelukker hinanden, for man kan i sagens natur ikke tvinge nogen til at gøre noget frivilligt. Gud kan altså ikke tvinge nogen som helst til at elske ham, for så snart der er tvang involveret, er der ikke længere tale om kærlighed.

`Hvordan bekræfter disse tekster, at vi har en fri vilje? Matt 22,37; 5 Mos 6,4-5`

Ifølge det første og største bud er det Guds ønske, at vi allesammen elsker ham. Ikke desto mindre forholder det sig langtfra sådan. Kunne Gud så ikke bare tvinge os til at elske ham? Nej, for påtvungen kærlighed eksisterer ganske enkelt ikke. Kærlighed er kun kærlighed, hvis den gives frivilligt.

`Hvad lærer vi om Gud i disse tekster? Hebr 6,17-18; Tit 1,2`

Ifølge 4 Mos 23,19, er Gud ”ikke et menneske, så han lyver“. Gud lyver ikke (Tit 1,2), og han holder altid, hvad han lover (Hebr 6,17-18). Gud forpligter sig altså til at handle i overensstemmelse med sine løfter, hvilket igen sætter visse rammer for, hvornår og hvordan han kan gribe ind.

Gud har altså ikke noget at skulle have sagt, når vi bestemmer os for at trodse ham. Gud har forpligtet sig til at give os lov til at vælge ham fra og handle stik imod hans ønsker. Desværre er der mange, der udnytter friheden til at gøre netop det med den konsekvens, at meget af det, der sker, bestemt ikke er Guds vilje. Men det er jo, når det kommer til stykket, ikke op til ham.

`Til eftertanke. Findes der eksempler på, at du har gjort noget, som du vidste, at Gud ikke ønskede, du skulle gøre? Hvilken risiko løber Gud ved at fastholde vores ret til at vælge frit?`