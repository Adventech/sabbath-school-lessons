---
title:  Plan A og Plan B
date:   19/02/2025
---

`Hvad står der i teksten om forudbestemmelse? Er nogle mennesker forudbestemt til frelse og andre til fortabelse? Ef 1,9-11`

Der ligger ikke i det græske ord prohorizo, som her og andre steder i Bibelen er oversat ”forudbestemt“, at sagen er afgjort, kun at man på forhånd har truffet en beslutning.

Man kan således beslutte sig for egenhændigt at afgøre sagen, eller man kan beslutte sig for at lade andres beslutninger få indflydelse på afgørelsen. Ifølge Bibelen gør Gud det sidste.

Her og andre steder (f.eks. i Rom 8,29.30) henviser ordet ”forudbestemt“ til en plan, der tager højde for de beslutninger, som vi træffer og vil træffe. Med respekt for vores frie valg, der jo er forudsætningen for kærlighed, kan Gud således sikre, at det ender godt.

Ef 1,11 erklærer, at Gud ”gennemfører alt efter sin viljes forsæt“. Betyder det, at alt sker i overensstemmelse med Guds vilje? Isoleret set synes Ef 1,9-11 at bekræfte, at det er tilfældet. Men i så fald står teksten i skærende kontrast til de mange tekster, der hævder, at vi har frihed til at forkaste Gud og hans planer for os (Luk 7,30; se også Luk 13,34; Sl 81,11-14). Er det muligt at disse tekster komplementerer snarere end modsiger hinanden? Hvordan skal de i så fald forstås?

Det kan hjælpe at skelne mellem det, der ultimativt er Guds vilje (plan A), og Guds vilje under hensyntagen til, at vi er frie til at træffe vores egne valg med alt, hvad det medfører (plan B). I plan B er alt det, der sker, ikke nødvendigvis et udtryk for Guds vilje, men, som ovenstående tekst lover, sørger Gud for, at det ender godt.

`Til eftertanke. Gud kender fremtiden og dermed også de gode og mindre gode beslutninger, som vi mennesker træffer og vil træffe. Er det en trøst at vide, at Gud tager højde for det hele og sørger for, ”at alt virker sammen til gode for dem, der elsker Gud“ (Rom 8,28)?`