---
title:  Gud regerer
date:   16/02/2025
---

“Gud regerer,“ indprentede præsten teenagerne. ”Det er ham, der suverænt bestemmer alt, hvad der sker.“ ”Var det så Gud, der bestemte, at min hund skulle dø?“ spurgte en af drengene. ”Hvorfor slog Gud min hund ihjel?“

I et forsøg på at forklare, hvordan det kunne gå til, svarede præsten: ”Den var svær. Men måske var det Guds måde at gøre dig bedre rustet til at håndtere lignende vanskeligheder i fremtiden. Jeg har også haft en hund, der døde, og det var rigtig hårdt. Men min erfaring med at håndtere sorgen gjorde mig bedre rustet til at håndtere sorgen, da min bedstemor døde. Giver det mening?“

Efter en lang pause sagde drengen. ”Gud dræbte altså min hund, så jeg kunne være forberedt på, at han inden længe dræber min bedstemor?“ (Marc Cortez, citeret i John C. Peckam, Divine Attributes: Knowing the Covenantal God of Scripture; Michigan: Baker Academic, 2021, s. 141).

Mange mener, at alt, hvad der sker, på en eller anden måde er et led i Guds plan. Gud er jo almægtig, og derfor må det, der sker, være et udtryk for, at han har bestemt, at sådan skal det være. Der kan i så fald ikke ske noget uden, at det er Guds vilje, og selv de største tragedier må altså være et led i Guds plan.

`Er det, der sker, ifølge disse tekster altid i overensstemmelse med Guds vilje? Sl 81,12-15; Es 30,15; 66,4; Luk 13,34`

Mange mener, at Gud altid får sin vilje, men Bibelen fortæller en ganske anden historie. Bibelen skildrer en Gud, hvis længsler langtfra altid indfries. Det, der sker for Guds folk, er i reglen det modsatte af det, han ønsker for dem, for de vil det anderledes. ”Mit folk ville ikke adlyde mig,“ klager Gud, ”Gid mit folk ville høre mig, gid Israel ville vandre ad mine veje! Hvor let skulle jeg da kue deres fjender“ (Sl 81,12.14-15).

`Til eftertanke. Hvad er dybest set konsekvensen af en teologi, der opfatter alt som et direkte udtryk for Guds vilje? Hvilke problemer vil sådan en teologi støde på, når der skal søges en forklaring på lidelse og ondskab?`