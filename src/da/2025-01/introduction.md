### En kærlig og retfærdig gud

Gud er kærlighed (1 Joh 4,8.16). Det er Bibelens påstand fra side ét og selve fundamentet for den kristne tro. Kærlighed er omdrejningspunktet for vores tro og bør være udgangspunktet for alt, hvad vi gør. Vores syn på Guds kærlighed farver altså ikke bare vores tro, men også vores handlinger. Hvis vi f.eks. mener, at vi på en eller anden måde skal gøre os fortjent til Guds kærlighed, vil bevidstheden om vores utilstrækkelighed få os til at tvivle på, at vi er elsket af Gud. Ligeledes vil vores forhold til andre bære præg af, om vi føler, at de har gjort sig fortjent til vores kærlighed.

Hvordan vi opfatter Guds kærlighed vil altså få alvorlige konsekvenser for både tro og praksis. Men hvad er kærlighed egentlig for en størrelse? Beder man bare 10 mennesker om at definere kærlighed, risikerer man at få 10 vidt forskellige svar. Selv blandt kristne er der mange myter og misforståelser om Guds kærlighed.

Kristne svarer f.eks. meget forskelligt på spørgsmål som:

Betyder Guds kærlighed, at han udelukkende giver og aldrig får noget igen? Er Guds kærlighed kun selvopofrende, eller finder Gud også glæde i os? Er Guds kærlighed en følelse? Elsker Gud mennesker? Kan vi nægte at tage imod Guds kærlighed? Indgår Gud i et gensidigt kærlighedsforhold til sine skabninger? Er vrede og kærlighed uforenelige? Hvordan hænger retfærdighed og kærlighed sammen? Hvis Gud er kærlighed, hvordan kan det så være, at der er så megen ondskab? Kan mennesker elske på samme måde som Gud elsker, og hvordan vil det i så fald se ud?

Svarene kan forekomme indlysende, men der hersker faktisk langt fra bred enighed blandt kristne om, hvordan Guds kærlighed ser ud. De svar, som umiddelbart forekommer os indlysende, kan meget vel være uoverensstemmende med det, som Bibelen åbenbarer om Guds kærlighed.

I det kommende kvartal vil vi bl.a. se på ovenstående spørgsmål, og vi vil opdage, at Guds kærlighed langt overgår vores forestillingsevne. Det fremgår af Bibelen, at Guds kærlighed er på et helt andet niveau end det, som vi almindeligvis kalder ”kærlighed“, og i de kommende uger er det den forunderlige kærlighed, som vi skal stifte nærmere bekendtskab med.

Kærlighed og retfærdighed er i Bibelens fortælling uløseligt forbundne, for det er vigtigt for Gud, at alt går retfærdigt til (se f.eks. Es 61,8). Der kan i Bibelens univers ikke være tale om kærlighed uden retfærdighed og omvendt. Netop fordi Gud er kærlighed, kan han umuligt forlige sig med uretfærdighed og lidelse. Så meget betyder de undertrykte for ham, at han villigt påtog sig deres smerte og selv blev offer for al den lidelse og undertrykkelse, som ondskaben har påført vores verden.

Gennem hele den bibelske fortælling møder vi en Gud, der reagerer med sorg og smerte, når mennesker lider pga. ondskaben. Hver enkelt af os er uendeligt dyrebar for Gud. ”Jerusalem, Jerusalem!“ udbrød Jesus, da han mod slutningen af sit liv her på jorden begræd sit folks skæbne, ”du, som slår profeterne ihjel og stener dem, der er sendt til dig. Hvor ofte ville jeg ikke samle dine børn, som en høne samler sine kyllinger under vingerne, men I ville ikke“ (Matt 23,37).

Kærlighedens Gud, vi møder i Bibelen, er ofte beskrevet som sønderknust, når hans kærlighed ikke gengældes, og fokus for dette kvartal er således bl.a. de tiltag, som Gud har gjort og stadig gør, for at kærligheden igen kan komme til at gennemsyre hver eneste afkrog af universet.

_John C. Peckham er en af redaktørerne på Adventist Review og var, da disse bibelstudier blev skrevet, professer i teologi og kristen filosofi ved det teologiske fakultet på Andrews University._