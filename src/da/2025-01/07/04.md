---
title:  Den skeptiske teist
date:   11/02/2025
---

Gud erklærer i Es 55,8-9: ”For jeres planer er ikke mine planer, og jeres veje er ikke mine veje, siger Herren; for så højt som himlen er over jorden, er mine veje højt over jeres veje og mine planer over jeres planer.“

Gud har et overblik, som vi ikke har, og hans løsningsmodel er så kompleks, at vi umuligt kan sætte os ind i samtlige detaljer. Hvordan kan vi set i det lys forvente, at vi altid skal kunne forstå, hvorfor Gud handler, som han gør?

En måde at takle det ondes problem i erkendelse af vores manglende viden kaldes ”skeptisk teisme“. Den skeptiske teist vælger at tro, at Gud har gode grunde til at handle, som han gør, men erkender, at vi i lyset af vores begrænsede viden ikke kan forvente at forstå Guds bevæggrunde. Den skeptiske teist forholder sig skeptisk til vores menneskelige evne til fuldt ud at forstå, hvorfor Gud takler det onde, sådan som han gør. At vi ikke kan se virus og bakterier i luften omkring os, betyder jo ikke, at de ikke findes, og at vi ikke kender Guds begrundelser, er ikke ensbetydende med, at han ikke har gode grunde til at handle, som han gør.

`Hvordan forholder salmisten sig til den ondskab og undertrykkelse, som han er vidne til? Hvad indser han, der kan kaste nyt lys over sagen? Sl 73`

Salmisten er dybt foruroliget over det, han ser. Ondskab og uret betaler sig tilsyneladende, og de onde stortrives. Han forstår ganske enkelt ikke et ord af det hele og spekulerer på, om det overhovedet er værd at sætte sin lid til Gud og at tjene Gud, indtil et besøg i Helligdommen får ham på andre tanker.

Det, der sker i helligdommen, er nøglen til det ondes problem, for i helligdommen sidder den retfærdige dommer, der garanterer, at retfærdigheden sker fyldest, når tiden er moden til det.

`Til eftertanke. Hvordan kan vores forståelse af dommen og det, der sker i den himmelske helligdom, belyse ondskabens problem? Hjælper det at vide, at selvom vi lige nu er fulde af spørgsmål, vil vi med tiden få en forklaring på Guds indgriben i historien?`