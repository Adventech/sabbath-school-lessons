---
title:  “Hvorfor, Herre?“
date:   09/02/2025
---

`Det er ikke kun vores samtid, der har et problem med det ondes eksistens. Også Bibelens forfattere kæmper med at forstå, hvordan det hænger sammen. Hvordan sætter disse tekster fokus på problemet? Job 30,26; Jer 12,1; Jer 13,22; Mal 2,17; Sl 10,1`

Her er eksempler på spørgsmål, som man stiller den dag i dag: Hvorfor går det tilsyneladende de onde godt? Hvordan kan det være, at det onde i langt de fleste tilfælde betaler sig? Hvorfor lider uskyldige? Hvor er Gud, når det onde sker? Hvorfor virker det af og til, som om Gud er langt borte?

Uanset, hvordan vi besvarer ovenstående spørgsmål, skal vi være varsomme med at trivialisere det onde. Vi må aldrig nedtone problemets omfang eller den skade, som det onde forvolder. Det onde er og bliver afskyeligt, og Gud hader det langt mere, end vi gør. Vi kan kun erklære os enige med Bibelens forfattere, der i fortvivlelse over den ondskab, uretfærdighed og undertrykkelse, som de er vidne til, råber: ”Hvorfor, Herre?“

`Hvordan tolker du det, som Jesus siger her? I hvilken udstrækning bliver Gud selv berørt af det onde? Matt 27,46`

På korset stiller Jesus selv spørgsmålet: ”Min Gud, min Gud! Hvorfor har du forladt mig?“ (Matt 27,46). Gud selv bliver altså i allerhøjeste grad berørt af det onde. Ved sin død på korset påtog Jesus sig al verdens akkumulerede skyld og smerte, og det onde ramte ham således med fuld styrke.

Men historien ender ikke der. På korset overvandt Jesus Satan selv, der er al ondskabs ophav. Ondskaben har spillet fallit, og Jesus står som garant for, at Guds endelige opgør med det onde er nært forestående. Ordene: ”Min Gud, min Gud! Hvorfor har du forladt mig?“ er et citat fra salme 22, der ender med, at Gud griber ind og besejrer det onde.

`Til eftertanke. På korset troede og håbede Jesus på en fremtid, han ikke kunne se. Hvordan kan det være en trøst for os, når der ikke ser ud til at være lys forude?`