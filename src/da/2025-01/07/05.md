---
title:  Den frie vilje
date:   12/02/2025
---

Selvom vi umuligt kan sætte os ind i, hvordan Gud tænker, og hvorfor han handler, som han gør, belyser Bibelen visse aspekter af problematikken og hjælper os til bedre at forstå, hvad der er på spil.

En del af forklaringen på verdens ondskab kan f.eks. være, at vi er skabt med en fri vilje. Ondskaben er således et resultat af, at vi har valgt at misbruge vores frihed. Gud er altså ikke skyld i det onde, for det onde er en konsekvens af vores valg. Men hvorfor skabte Gud os egentlig med en fri vilje? C.S. Lewis foreslog følgende: ”Den frie vilje, omend den gør det onde muligt, er også det eneste, der gør det muligt at elske, gøre godt og være lykkelig. En verden af robotter – en samling viljeløse maskiner – havde næppe været umagen værd at skabe. Den lykke, som Gud har tiltænkt sine mest avancerede skabninger, er lykken ved frivilligt at elske ham og hinanden… Og det forudsætter, at mennesker er frie“ (C.S. Lewis, Mere Christianity, (New York: MacMillan, 1960), s. 52).

`Hvordan er disse vers med til at understrege, at Gud skabte Adam og Eva med muligheden for selv at træffe deres egne valg. 1 Mos 2,16-17`

Hvis ikke de var skabt med en fri vilje, havde der ikke været nogen grund til at advare dem mod at spise af frugten, og som en konsekvens af deres valg har ondskaben siden været en del af vores virkelighed. Allerede i 1 Mos 4, da Abel myrdes af sin egen bror, står det klart, hvad deres valg i sin yderste konsekvens medfører. Beretningen om syndefaldet viser, at Adam og Evas misbrug af den frie vilje blev årsag til, at synd og ondskab kom til at præge denne klodes historie.

Et gennemgående tema i Bibelen er den frie vilje (se 5 Mos 7,12-13; Jos 24,14-15; Sl 81,12-15; Es 66,4). Hver eneste dag benytter vi os hver især i større eller mindre grad af retten til at vælge selv. Den frie vilje definerer os som mennesker fremfor maskiner eller vilje-
løse robotter.

`Til eftertanke. Sony Corporation har opfundet en robothund, som kaldes Aibo. Den ligner en virkelig hund, men bliver aldrig syg, får aldrig lopper, skal ikke vaccineres og fælder ikke. Ville du bytte din hund ud med en Aibo? Hvis ikke, kan du måske bedre forstå, hvorfor Gud – trods risikoen – skabte os med en fri vilje.`