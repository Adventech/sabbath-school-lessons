---
title:  Der er meget, vi ikke ved
date:   10/02/2025
---

Gud besejrer i sidste ende det onde, og kærligheden får således det sidste ord. Men her og nu tumler vi stadig med en lang række ubesvarede spørgsmål. Hvordan kan vi på en konstruktiv måde forholde os til det, som vi ikke forstår?

`Hvordan belyser Guds svar på Jobs spørgsmål det ondes problem? Hvor meget (eller hvor lidt) ved vi egentlig om det, der foregår bag kulisserne? Job 38,1-12`

Job var hårdt ramt, og et hav af spørgsmål trængte sig på. Hvorfor skulle han af alle mennesker lide så meget ondt? Uden at ane det fjerneste om, hvad der i virkeligheden foregik bag kulisserne, forlangte Job at få foretræde for Gud, så han kunne afkræve ham en forklaring (se Job 1 og 2).

Og Gud gav ham svar på tiltale. ”Hvem er det,“ forlangte Gud, ”der med uforstandige ord formørker det, jeg har bestemt?“ (Job 38,1-2). Eller som en enkelt bibeloversættelse formulerer det: ”Hvorfor taler du så meget, når du ved så lidt?“ (CEV, Contemporary English Version).

`Har vi ret til at afkræve Gud en forklaring? Job 42,3`

I sit svar gør Gud det klart, at der er uendelig meget, Job ikke ved eller forstår. Ligesom Job må vi være klar over, at der sker meget både foran og bag kulisserne, som vi intet kender til. At vi famler omkring i blinde er ikke ensbetydende med, at der ikke findes gode svar, eller at Gud ikke allerede er i fuld gang med at løse problemet. Vi bliver nødt til at stole på, at Gud, sådan som han gang på gang og på utallige måder har vist os, er god og vil os det bedste.

`Til eftertanke. Tænk over, hvor begrænset vores intellekt og viden trods alt er. Bliver vi nødt til at leve med, at vi ikke uden videre kan give udtømmende svar på komplekse spørgsmål om ondskab og lidelse?`