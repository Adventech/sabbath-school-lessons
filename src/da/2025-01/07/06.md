---
title:  Kærlighed og ondskab?
date:   13/02/2025
---

Gud har givet sine skabninger en fri vilje, for uden frihed kan vi ikke elske, men misbrug af samme frihed er roden til det onde. Også her trænger en lang række spørgsmål sig på. Gud tillader det onde (for en tid), selvom det er afskyeligt for ham, for hvis ikke det onde er muligt, er kærlighed det heller ikke, og griber Gud for tidligt ind over for ondskaben, går der skår i den tillid, der er forudsætningen for kærlighed.

“Jorden var blevet formørket af dette bedrag. For at der kunne komme lys i mørket, så verden igen kunne vende tilbage til Gud, måtte Satans bedrageriske magt brydes. Men dette kunne ikke ske ved magt. Udøvelse af magt er i modstrid med principperne for Guds herredømme. Gud ønsker kun kærlighedens tjeneste, og kærlighed kan ikke fremtvinges, den kan ikke vindes ved magt eller autoritet. Kærlighed kan kun vækkes med kærlighed. At kende Gud er at elske ham. Hans kærlige karakter måtte åbenbares som kontrast til Satans karakter“ (Ellen White, Jesu liv, s. 14).

Uden fri vilje ingen kærlighed, og for en Gud, som er kærlighed, var der ikke noget alternativ. At skabe en verden med skabninger, der ikke var frie til at elske, var utænkeligt, og man må gå ud fra, at vi, hvis vi, som Gud havde det store overblik, heller ikke ville ønske det anderledes. Hvem af os kunne i bund og grund tænke os en verden uden kærlighed?

`Hvordan bekræfter disse tekster, at vi trods ondskaben omkring os kan stole på, at Gud er god og vil os det godt? Rom 8,18; Åb 21,3-4`

Det kan være svært for os at se lyset for enden af tunnelen, men det kan Gud. Han ser frem til at tilbringe evigheden sammen med dem, der sætter deres lid til ham. Ifølge Rom 8,18 er ”lidelserne i den tid, der nu er inde … for intet at regne mod den herlighed, som skal åbenbares på os“. Har vi tillid til det løfte?

For Gud var det altafgørende, at vi fik frihed til at elske. Han vidste, hvad det på korset ville koste ham af lidelser at vinde os tilbage, og alligevel skabte han os som frie skabninger.

`Til eftertanke. Det var efter Guds vilje, at vi fik frihed til at vælge. Kan man sige, at de ting, vi vælger på den måde også er Guds vilje?`