---
title:  Uendelig værdifuld
date:   12/01/2025
---

Alle – selv de mest degraderede og ondskabsfulde mennesker – er elsket af Gud. Og det er netop, fordi vi er så dyrebare i Guds øjne, at han opponerer så stærkt mod synden og det, som synden gør ved os.

`Hvordan er Guds omsorg og kærlighed beskrevet i denne lignelse? Hvilken advarsel giver det dem, der som den ældste søn bliver hjemme? Luk 15,11-32`

Den yngste søn i beretningen beder om et forskud på arven og vender ikke bare faderen, men hele familien ryggen. Han ødsler formuen bort på fornøjelser og ender i svinestien, hvor han, sulten som han er, misunder grisene de madrester, der tilfalder dem. Da det går op for ham, at selv tjenerne i faderens hus var bedre stillet, end han er nu, bestemmer han sig for at vende hjem i håbet om, at faderen i det mindste vil ansætte ham som tjener.

Det, der herefter sker, er gribende. Det hænder, at forældre, der gennem længere tid er blevet udnyttet og trådt på af deres børn, til sidst afskriver dem. ”Du tog, hvad der tilkom dig,“ siger de, ”og vendte os ryggen. Du hører ikke længere til her.“ Og det er set med menneskelige øjne vel ikke helt urimeligt. Der må trods alt være grænser for, hvad man kan byde sin familie, og er man først gået for langt, kan man ikke uden videre regne med at blive taget til nåde.

Men sådan kunne faderen, der i lignelsen repræsenterer Gud, ikke drømme om at gøre. ”Mens han endnu var langt borte, så hans far ham, og han fik medynk med ham og løb hen og faldt ham om halsen og kyssede ham“ (Luk 15,20). I en kultur, hvor det var uhørt, at herren i huset fornedrede sig til at løbe nogen i møde, gør faderen her præcist det. Ikke alene løber han sønnen i møde, men han afviser også at fratage ham den status i familien, som sønnen ellers havde besluttet at give afkald på, og anledningen bliver markeret med en stor fest. Sådan er Guds kærlighed og omsorg for hver eneste af os, og så stor er hans glæde, når vi vender hjem til ham.

`Til eftertanke. Den ældste søn reagerer helt anderledes, og situationen taget i betragting er det vel egentlig forståeligt nok - eller er det? I hvilket omfang gør evangeliet om Guds store kærlighed op med vores menneskelige opfattelse af, hvad der er ret og rimeligt?`