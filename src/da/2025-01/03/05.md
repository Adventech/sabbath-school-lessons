---
title:  Levende sten
date:   15/01/2025
---

Hvordan kan vi, syndige som vi er, på nogen måde være til glæde for Gud?

`Hvad er Guds indstilling til os? Rom 8,1; Rom 5,8`

Gud er os nådig, uanset om vi vælger ham til eller fra. Inden vi tager initiativ til noget som helst, kommer Gud os i møde og tilbyder os sin kærlighed – et tilbud, som det står os frit for at tage imod eller afvise. Som Rom 5,8 formulerer det: ”Gud viser sin kærlighed til os, ved at Kristus døde for os, mens vi endnu var syndere“ (se også Jer 31,3). Vi kan blive forsonet med Gud, som glæder sig over os, når vi i tro tager imod Frelseren.

`Hvordan kan vi være til glæde for Gud? 1 Pet 2,4-6; Hebr 11,6`

Uden Guds indgriben har faldne skabninger ikke noget at byde ind med. Men i sin nåde har Gud ved Kristus banet en vej. ”Takket være Jesus Kristus“ kan vi bringe ”åndelige ofre“, som er ”kærkomne for Gud“ (1 Pet 2,5). Til trods for, at det ”uden tro“ er ”umuligt at behage ham“, vil Gud ”ved Jesus Kristus“ ”sætte jer i stand til alt godt, så I gør hans vilje, idet han selv udvirker i os, hvad der er ham velbehageligt“ (Hebr 13,21) De, der vender sig til Gud, regnes for retfærdige takket være Kristus. Ved hans mellemkomst findes de, der responderer positivt på Guds kærlighed, værdige (Luk 20,35), og han sørger for, at de bliver ”ligesom han“ (1 Kor 15,51-57; 1 Joh 3,2). Det, som Gud gør for os, gør han også i os.

`Til eftertanke. Hvorfor er det betryggende at vide, at vi i Kristus har en talsmand i himlen? Eller med andre ord, hvad ville det betyde for dig og mig, hvis Kristus ikke fungerer som vores talsmand?`