---
title:  At glæde Gud?
date:   14/01/2025
---

Hvad er forklaringen mon på, at universets hersker fryder og glæder sig over mennesker, som man kan vælge at betragte som en samling forgængelige celler på en lille ubetydelig planet i det uendelige verdensrum? Hvordan kan det være, at vi betyder så meget for den almægtige Gud, der jo så at sige ikke mangler noget som helst? Spørgsmålet er todelt: Hvordan kan det mon være, at Gud glæder sig over os? Og hvordan kan vi, syndige som vi er, på nogen måde være til glæde for ham? I dag vil vi adressere den første del af spørgsmålet.

`Hvordan beskriver teksterne Guds glæde over sit folk? Es 43,4; Sl 149,4; Ordsp 15,8-9`

Gud elsker os og ønsker det bedste for os. Sådan er det, når man elsker og har omsorg for nogen. Derfor smerter det ham også, når vi handler ondt. ”De uretfærdiges offer“ og ”den uretfærdiges færd“ ”vækker Herrens afsky“, mens ”de retskafnes bøn har hans velbehag“, og ”han elsker den, der stræber efter retfærdighed“ (Ordsp 15,8-9). Gud hader med andre ord det, der skader hans elskede, nemlig ondskaben, ligesom han glæder sig over godhed.

Ifølge Sl 146,8 ”elsker“ Herren ”de retfærdige“, og, som 2 Kor 9,7 formulerer det, ”elsker“ Gud ”en glad giver“. Teksterne siger ikke, at Gud udelukkende elsker de retfærdige, eller at Gud udelukkende elsker en glad giver. Gud elsker alle. Men hvis teksterne overhovedet skal give mening, må der i disse tekster ligge noget særligt i udtrykket ”Gud elsker“, og nøglen er Ordsp 15,8-9, hvor udtrykket tydeligvis henviser til, at det, som de gør, glæder ham.

`Til eftertanke. Vi betyder tilsyneladende alt for universets skaber, Gud. Hvordan kan det være en trøst at vide, at du er uendelig dyrebar for Gud, når du møder modgang og har det svært? Hvad betyder det for dit forhold til andre mennesker, at Gud anser ethvert menneske som dyrebart?`