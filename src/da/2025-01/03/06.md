---
title:  Tilstrækkelig tro
date:   16/01/2025
---

Gud ønsker forsoning, og han glæder sig over selv det mindste tegn på, at hans kærlighed er gengældt. Ved ham, som ene og alene har gjort sig fortjent til Guds kærlighed, og som fuldkommen retfærdig, kan hver eneste af os regnes for retfærdig. Vi er Guds elskede børn, og mere end noget andet ønsker han at tilbringe evigheden sammen med os.

Gælder det også mig? tænker du måske. Hvad nu, hvis jeg ikke er god nok? Jeg tvivler ærligt talt på, at den smule tro, jeg har, kan stå distancen.

`Hvor meget tro skal der til? Mark 9,17-29`

Forgæves havde disciplene forsøgt at uddrive dæmonen, og situationen var tilsyneladende håbløs. ”Alt er muligt for den, der tror,“ sagde Jesus, og grådkvalt råbte faderen: ”Jeg tror, hjælp min vantro!“ (Mark 9,23.24).

Jesus sagde ikke: ”Kom tilbage, når din tro kan stå distancen.“ Nej, faderens råb, ”hjælp min vantro“, var mere end nok.

Uden tro er det umuligt at behage Gud, står der i Hebr 11,6, men det er tydeligt her, at selv den mindste antydning af tro (takket være Jesus’ mellemkomst) er mere en nok.

Paulus råder os til at sætte ”en ære i at være“ Gud ”til behag“ (2 Kor 5,9-10, se også Kol 1,10; 1 Thess 4,1; Hebr 11,5). Vi må bede Gud om at ændre vores prioriteter, så andre kommer i første række. ”Vær hinanden hengivne i broderkærlighed,“ skriver Paulus i Romerbrevet, ”kappes om at vise hinanden agtelse. Vær ikke tøvende i jeres iver, vær brændende i ånden, tjen Herren. Vær glade i håbet, udholdende i trængslen, vedholdende i bønnen. Vær med til at hjælpe de hellige, når de har behov for hjælp. Læg vægt på at være gæstfrie“ (Rom 12,10-13).

`Til eftertanke. Når nu Gud ved Kristus tager imod os med åbne arme, bør vi så ikke også vise andre den samme accept? Hvad vil det sige at elske sin næste som sig selv og behandle andre, som man selv ønsker at blive behandlet? (3 Mos 19,18; Matt 22,39).`