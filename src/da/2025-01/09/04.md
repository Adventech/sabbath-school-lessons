---
title:  Oprøret i himlen
date:   25/02/2025
---

Ifølge 1 Mos 1-3 opstod det onde allerede inden Adam og Evas fald, derom vidner selve eksistensen af ”træet til kundskab om godt og ondt“ (1 Mos 2,9.17). Slangen beskylder Gud for at lyve, når det rent faktisk er slangen selv, der er fuld af løgn, og slangen er med sine løgne et levende bevis på, at det onde allerede er en realitet, og allerede inden syndefaldet befinder sig i Eden.

`Hvad er det for en skabning, der her beskrives (se 2 Mos 25, 19-20),og hvad bestod hans fald i? Ez 28,12-19`

Ifølge denne tekst opstod konflikten – og dermed også det onde – i himlen. Inden sit fald var den skabning, der siden blev kendt som Satan, en skærmende kerub. Han var ”seglet på fuldkommenhed, fyldt med visdom og af fuldendt skønhed“, og han var ”i Eden, i gudshaven“ (Ez 28,12-13), hvilket jo ikke kan siges om den historiske konge af Tyrus eller noget andet mennesker for den sags skyld. Teksten løfter altså fligen for det, der skete, da Lucifer satte sig op imod Gud.

`Hvad får vi yderligere at vide om årsagen til konflikten? Es 14,12-15`

Ifølge Esajas’ Bog kap. 14 havde Lucifer ambitioner om at være Gud lig. Som Ezekiel formulerer det: ”Dit hjerte blev hovmodigt over din skønhed“ (Ez 28,17). I stedet for at give Gud æren, blev han hovmodig, og i sit hovmod efterstræbte han Guds stilling og gav sig til at bagtale ham. Det hebraiske ord, der i Ez 28,16 oversættes ”handel“, kan også betyde ”bagvaskelse“, og det er kendetegnende for Satans angreb ikke bare på Gud, men også på os.

`Til eftertanke. Hvordan hænger det sammen, at Lucifer var ”udadlelig“ fra den dag, han blev skabt, og indtil ”der blev fundet uret hos“ ham? (Ez 28,15)? En fuldkommen skabning risikerer vel næppe at synde, medmindre det er givet, at en skabning for at være fuldkommen også er i besiddelse af en fri vilje?`