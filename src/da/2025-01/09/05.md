---
title:  Hvis du tilbeder mig
date:   26/02/2025
---

At det er Satans hensigt at tilrane sig Guds trone, fremgår også af fristelsesberetningerne i Matt 4 og Luk 4. Dette ejendommelige møde mellem Jesus og fristeren viser med al ønskelig tydelighed, hvad konflikten drejer sig om. Her bliver den kosmiske kamp mellem Gud og Satan håndgribelig.

`Hvad er det for en kamp, der her udkæmpes mellem Kristus og Satan? Matt 4,1-11`

Ånden har ”ført“ Jesus ud i ørkenen med det formål, at han skal ”fristes af Djævelen“ (Matt 4,1). Inden mødet faster Jesus i fyrre dage, så da Djævelen endelig dukker op, frister han ham til at stille sin sult ved at forvandle sten til brød. Men Jesus modstår Satans list ved at citere Guds ord.

I et forsøg på at overtale Jesus til at at handle overmodigt, foreslår Satan så, at Jesus skal kaste sig ud fra templets tinde. Hvis Jesus virkelig er Guds søn, hævder Satan og understøtter sin påstand med et løsrevet citat fra Bibelen, vil englene beskytte ham. Men Jesus forklarer ham tekstens rette kontekst og sætter således endnu engang Satan på plads.

Med sin tredje fristelse afslører Satan, hvad han i bund og grund er ude på. Han forlanger, at Jesus falder på knæ og tilbeder ham som universets retmæssige konge. Satan ønsker med andre ord at tilrane sig den ære, der ene og alene tilkommer Gud.

Satan viser Jesus ”alle verdens riger og deres herlighed“, idet han hævder, at når bare Jesus vil ”kaste sig ned og tilbede“ ham, skal de blive hans (Matt 4,8-9). Noget lignende hævder Satan i Luk 4,6, hvor han siger: ”Dig vil jeg give al denne magt og herlighed, for den er overgivet til mig, og jeg giver den, til hvem jeg vil“ (Luk 4,6). Men også her citerer Jesus Guds ord og modstår Satans angreb.

`Til eftertanke. Ef 6,12 minder os om, at kampen ikke står ”mod kød og blod, men mod myndigheder og magter, mod verdensherskerne i dette mørke, mod ondskabens åndemagter i himmelrummet“. Vi skal ikke leve i frygt, men vi må være klar over, at kampen mellem det gode og det onde er en realitet. Hvorfor er det væsentligt, at vi gør os det klart?`