---
title:  Hvad drejer konflikten sig om?
date:   27/02/2025
---

Vi har konstateret, at kampen mellem Gud og Satan er en realitet ifølge Bibelen, men hvordan er det overhovedet muligt at sætte sig op imod Den Almægtige? Hvis det udelukkende drejede sig om, hvem der var den mægtigste, ville kampen være afgjort, allerede inden den begyndte. Det må dreje sig om noget andet. Bibelen afslører, at Satan med en lang række anklager har sået tvivl om Guds karakter. Han påstår bl.a., at Gud hverken er god eller kærlig, og den slags anklager kan i sagens natur ikke tilbagevises ved en magtdemonstration. Sagen kan kun afgøres ved at sammenligne Guds handlemåde med Satans.

“Gud kunne kun gøre brug af retfærdighed og sandhed i sin behandling af synden. Satan kunne bruge midler, som Gud ikke kunne – smiger og bedrag. Han havde forsøgt at fordreje Guds ord, og han havde løjet over for englene om Guds styre, idet han havde hævdet, at det var uretfærdigt, at Gud forlangte, at himlens beboere skulle følge visse love og regler – og at Gud krævede, at hans skabninger skulle underkaste sig og adlyde ham, udelukkende for at ophøje sig selv. Det måtte derfor demonstreres både for himlens beboere og for alle verdener, at Guds styre var retfærdigt og hans lov fuldkommen. Satan havde fået det til at se ud, som om han søgte at fremme universets vel. Alle måtte indse tronranerens sande karakter og hensigt. Han måtte have tid til at vise sin sande natur gennem sine onde gerninger“ (Ellen White, Mod en bedre fremtid, s. 403, DB 2020).

`Hvordan vil du med udgangspunkt i disse tekster beskrive Satans karakter og strategi? Joh 8,44-45; Åb 12,7-9`

Djævelens plan har fra begyndelsen været at overbevise Guds skabninger om, at Gud er det stik modsatte af retfærdig og kærlig. Guds lov, hævder Satan, er både ødelæggende og undertrykkende. Ikke så sært, at Jesus kalder Djævelen en ”løgner“ og ”fader til løgnen“ (Joh 8,44). Jesus, derimod, kom for at ”vidne om sandheden“ (Joh 18,37). Han skulle tilbagevise Satans løgne og bagvaskelse og derved overvinde og uskadeliggøre Djævelen (1 Joh 3,8; Hebr 2,14).

Åb 12,9-10 afslører, at Djævelen er (1) ”den gamle slange“, (2) vore brødres anklager, og (3) drage-kongen, ”som forfører hele verden“. Det græske ord, der oversættes ”djævelen“, betyder egentlig ”bagtaler“, hvilket bekræfter, at Gud er på anklagebænken, og at konflikten drejer sig om, hvorvidt han i bund og grund er retfærdig, kærlig og troværdig.