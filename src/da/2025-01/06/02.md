---
title:  Kærlighed og retfærdighed
date:   02/02/2025
---

Kærlighed og retfærdighed hører ifølge Bibelen uløseligt sammen. Ægte kærlighed fordrer retfærdighed, og den, der sikrer retfærdighed må gøre det i kærlighed. Vi sidestiller sjældent de to begreber, fordi vi med tiden har fået et stærkt forvrænget syn på både kærlighed og retfærdighed.

`Hvor vigtig er retfærdighed for Gud? Sl 33,5; Es 61,8; Jer 9,24; Sl 85,10; 89,14`

Samtlige tekster erklærer utvetydigt, at Gud elsker retfærdighed. Kærlighed og retfærdighed går hånd i hånd, og det er vigtigt for Gud, at retfærdigheden sker fyldest i denne verden.

Af samme årsag fordømmer samtlige profeter alle former for uretfærdighed, hvad enten det drejer sig om uretfærdige love, bedrageri og udnyttelse af de sårbare i samfundet – enkerne og de fattige, f.eks. Som modspil til den uretfærdighed og undertrykkelse, vi mennesker står for, ”øver“ Gud ”trofasthed, ret og retfærdighed på jorden“ (Jer 9,23). De, der tilslutter sig Gud, ser med glæde frem til den dag, hvor Gud dømmer og retfærdigheden sker fyldest – den dag, hvor de, der spreder rædsel og udnytter og undertrykker andre, stilles til regnskab, og ofrene for vold og undertrykkelse endelig kan se ende på deres lidelser.

Faktisk er gudsriget grundlagt på ret og retfærdighed. I modsætning til denne verdens ofte korrupte og bestikkelige magthavere, der alt for ofte sætter retfærdigheden over styr for personlig vindings skyld, er Guds kærlighedsrige helt igennem retfærdigt. I Gud mødes ”troskab og sandhed … retfærdighed og fred kysser hinanden“ (Sl 85,10).

Og Gud gør det klart, hvad han forventer af os. ”Menneske, du har fået at vide, hvad der er godt, hvad Herren kræver af dig: Du skal handle retfærdigt, vise trofast kærlighed og årvågent vandre med din Gud“ (Mika 6,8). Vi skal frem for alt afspejle Guds kærlighed og den nåde og retfærdighed, som udspringer af den.

`Til eftertanke. Hvilke aktuelle eksempler på uretfærdighed, udnyttelse og undertrykkelse kan du komme i tanke om? Hvordan kan vi – set i det lys – andet end længes efter, at Guds retfærdighed sker fyldest?`