---
title:  Til videre studium
date:   07/02/2025
---

Læs Ellen White, Vejen til Kristus, kap. 1, ”Guds kærlighed til mennesker“.

“Guds ord afslører hans karakter. Han har selv tilkendegivet sin uendelige kærlighed og medfølelse. Da Moses bad: ‘Lad mig dog se din herlighed,’ svarede Gud: ‘Jeg vil lade al min skønhed gå forbi dig’ (2 Mos 33,18-19). Dette er hans herlighed. Og Herren gik forbi ham og råbte: ‘Herren, Herren er en barmhjertig og nådig Gud, sen til vrede og rig på troskab og sandhed. Han bevarer troskab i tusind slægtled, tilgiver skyld og overtrædelse og synd’ (2 Mos 34, 6-7). Han er ‘sen til vrede og rig på troskab’, ‘holder af at vise godhed’ (Jon 4,2; Mika 7,18).

Gud har knyttet vores hjerter til sig gennem utallige tegn i himlen og på jorden. Han har forsøgt at vise sig for os gennem naturen og gennem de dybeste og kærligste jordiske bånd, som mennesker kan forestille sig. Men disse ting giver kun et ufuldkomment billede af hans kærlighed. På trods af alle disse beviser blev menneskenes sind formørket af det godes fjende, så de begyndte at betragte Gud med frygt. De tænkte på ham som alvorlig og uforsonlig. Satan forledte mennesket til at opfatte Gud som et væsen, hvis mest fremtrædende egenskab er streng retfærdighed – en barsk dommer og en hård, nøjeregnende kreditor. Han malede et billede af Skaberen som et væsen, der med sit ransagende blik leder efter fejl og mangler hos mennesker, så han kan fælde dom over dem. Det var for at fjerne denne mørke skygge og vise verden Guds uendelige kærlighed, at Jesus kom for at leve blandt mennesker“ (Ellen White, Vejen til Kristus, s. 8-9).

**Spørgsmål til drøftelse**

`Hvorfor er det vigtigt at kende sammenhængen mellem Guds herlighed og godhed? Hvordan retter det op på en herlighedsteologi, der ser stort på Guds kærlighed og nåde og udelukkende fremhæver hans almagt?`

`Betvivler du indimellem Guds godhed? Kender du nogen, der føler, de har haft grund til at tvivle på Guds godhed, måske fordi de har oplevet svigt eller bare ikke kan forstå, hvordan en god Gud kan tillade alt det onde, der sker i verden?`

`Hvordan kan fortællingen om den underliggende kamp mellem godt og ondt, mellem sandhed og løgn og ultimativt mellem Gud og Satan forklare ondskabens eksistens (se mandag)?`