---
title:  Fortryder Gud?
date:   05/02/2025
---

Kan Gud ”fortryde“, og hvad dækker udtrykket i så fald over? Vi har netop konstateret, at Gud er uforanderlig, og dog findes der eksempler i Bibelen på, at Gud ”fortryder“ eller ”angrer“. Når vi mennesker angrer er det som regel i erkendelsen af, at vi har gjort noget forkert, så giver det overhovedet mening at fremstille Gud som en, der ”angrer“?

`Hvad vil det her sige, at Gud ”fortryder“? 2 Mos 32,14; Jer 18,4-10`

Den dom, som Gud har afsagt, trækker han her tilbage – enten fordi de implicerede angrer, eller fordi nogen er gået i forbøn for dem. Vender de sig fra det onde, vil der ikke falde dom. Benådning for den, der angrer, er et gennemgående tema i Biblen.

`Hvordan belyser disse tekster emnet? 4 Mos 23,19; 1 Sam 15,29`

Klart og med eftertryk fastslår disse tekster, at Gud ikke er ”et menneske, så han angrer“ (1 Sam 15,29), og han ”er ikke et menneske, så han lyver, et menneskebarn, så han angrer. Når han har sagt noget, gør han det; når han har lovet noget, lader han det ske“ (4 Mos 23,19). Set i lyset af det, som vi læste tidligere, er pointen næppe, at Gud aldrig ”fortryder“, men at Gud ikke ”angrer“ eller ”fortryder“ i samme forstand, som vi mennesker gør det. Gud er et hundrede procent pålidelig, og han holder, hvad han lover. Guds villighed til at skifte kurs, når vi mennesker giver ham anledning til det, og hans beredvillighed til at benåde den, der angrer, er et udtryk for, at han er og bliver god, retfærdig, kærlig og nådig.

`Til eftertanke. Hvorfor er Guds villighed til at ”fortryde“ eller skifte kurs vigtig for os? Hvad siger det om Guds uforanderlige kærlighed, at han ønsker et ægte, levende og gensidigt forhold til os?`