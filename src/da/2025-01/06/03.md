---
title:  Guds trofasthed
date:   03/02/2025
---

Gud nøjes ikke med at opfordre os til at elske andre og sikre at retfærdigheden sker fyldest. Nej Gud er selve indbegrebet af kærlighed og retfærdighed, og han går foran og viser os vejen. Gud er ifølge Bibelen helt igennem hellig, trofast, retfærdig og kærlig, og han handler således altid kærligt og retfærdigt.

`Hvad siger disse to vers om Guds trofasthed og retfærdighed? 5 Mos 32,4; Sl 92,16`

Overalt i Bibelen findes der tekster, der som de to ovenstående vers bekræfter, at Gud er retfærdig og kærlig. Der er ”ingen uret hos ham“ (Sl 92,16; se også Sl 25,8 og Sl 129,4). Gud ”øver retfærdighed i byen, han begår ikke uret. Hver morgen fælder han dom, den udebliver ikke ved solopgang. Men den uretfærdige kender ikke til skam!“ (Sef 3,5). Læg mærke til kontrasten her mellem Gud og dem, der handler uretfærdigt.

Gud ved, hvad der er bedst for alle, han ønsker det bedste for alle, og han er utrættelig i sine bestræbelser på at sikre det bedste udkomme for alle involverede parter.

`Hvad får vi her at vide om Gud? Sl 9,8-9; Sl 145,9-17`

Bibelens Gud er ”en retfærdig dommer“ (Sl 7,12), og han er ”ikke en Gud, der holder af uret“ (Sl 5,5). Eller som der står i 1 Joh 1,5: ”Gud er lys, og der er intet mørke i ham.“ Gud er helt igennem god, og ifølge Jak 1,13 kan Gud ”ikke fristes af det onde“ (se også Hab 1,13).

Guds herlighed er hans godhed. Vi mennesker stræber efter magt, men i kærlighed bestræber den almægtige Gud sig på at sikre retfærdighed. Svaret på Moses’ ønske om at se Gud var da også: ”Jeg vil lade al min skønhed (i nogle oversættelser: godhed) gå forbi dig“ (2 Mos 33,18-19).

`Til eftertanke. Hvordan kan en god Gud tillade, at der sker så meget ondt i denne verden? Drøft jeres svar i gruppen.`