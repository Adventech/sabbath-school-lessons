---
title:  I Gud mødes kærlighed og retfærdighed
date:   06/02/2025
---

Bibelen fastholder, at ”Herren din Gud er den eneste Gud, den trofaste Gud, som i tusind slægtled bevarer pagten og troskaben mod dem, der elsker ham og holder hans befalinger“ (5 Mos 7,9). Og på korset ser vi et slående eksempel på Guds godhed og kærlighed (se Rom 3,25-26; 5,8). Ifølge Sl 100,5 er ”Herren … god, hans trofasthed varer til evig tid, hans troskab i slægt efter slægt“ (se også Sl 89,2). Gud er altså til at stole på, og han giver udelukkende sine børn gode gaver (Jak 1,17; se også Luk 11,11-13), men også dem, der vælger at bekæmpe ham, er han god imod.

`Hvordan beskrives Guds forunderlige kærlighed her, og hvilke konsekvenser har det for vores indstilling til andre? Matt 5,43-48`

Matthæusevangeliet kapitel 5 beskriver Guds fuldkomne kærlighed. Vi elsker kun dem, der elsker os, men Gud er anderledes. Han elsker også dem, der hader ham, ja, ovenikøbet elsker han dem, der vælger at bekæmpe ham. Hans kærlighed kender ingen grænser – den er fuldkommen.

Selv om Guds kærlighed og barmhjertighed sprænger alle grænser for, hvad der er ret og rimeligt, tilsidesætter han ikke behovet for retfærdighed, tværtimod. I Gud går retfærdighed og nåde hånd i hånd (Sl 85,11). ”Tag vare på troskab og ret,“ formaner Bibelen, og ”sæt altid håbet til din Gud“ (Hos 12,7).

Gud vil i sidste ende sikre, at det går retfærdigt til. ”Guds retfærdige dom skal åbenbares“ (Rom 2,5), og de frelste skal synge: ”Store og underfulde er dine gerninger, du Herre, Gud, Almægtige, retfærdige og sande er dine veje, du, folkenes konge. Hvem må ikke frygte dig, Herre, og ære dit navn? For du alene er hellig, alle folkeslag skal komme og tilbede dig, for dine retfærdige domme er blevet åbenbare“ (Åb 15,3-4; se også Åb 19,1-2).

`Til eftertanke. “Herre, du er min Gud,“ står der i Es 25,1, ”jeg hylder dig, jeg priser dit navn, for underfuldt har du ført dine planer igennem, fast og sikkert fra fortiden.“ Hvordan bærer vi os ad med at prise Gud, når vi har det svært? Hvordan kan hele din indstilling og handlemåde i sig selv være en hyldest til Gud, og hvordan kan du bidrage til at fremme retfærdigheden, der hvor du har noget at skulle have sagt?`