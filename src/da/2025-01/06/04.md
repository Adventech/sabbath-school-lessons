---
title:  Guds uforanderlighed
date:   04/02/2025
---

`Hvad får vi her at vide om Gud? Mal 3,6; Jak 1,17`

I Mal 3,6 erklærer Gud: ”Jeg, Herren, er ikke blevet en anden.“ Nogle vil mene, at det betyder, at Gud på alle områder er statisk og urokkelig, men af konteksten fremgår det, at selvom Gud i moralsk forstand altid er den samme, så er han i sit forhold til os særdeles fleksibel. ”Vend om til mig,“ siger Gud i næste vers, ”så vil jeg vende om til jer“ (Mal 3,7).

Gud lader os bestemme tempoet, hvad forholdet til ham angår, men han er altid den samme og hans kærlighed til os er konstant. Som der står i Jak 1,17 kommer ”alle gode og fuldkomne gaver … ned fra oven, fra lysenes fader, hos hvem der ikke findes forandring eller skiftende skygge“.

Her og mange andre steder bekræfter Bibelen, at den uforanderlige Gud både kan og vil indgå i et levende og gensidigt forhold til os, der for hans vedkommende altid bygger på kærlighed og retfærdighed.

`Hvad får vi her at vide om Gud? 2 Tim 2,13; Tit 1,2; Hebr 6,17-18`

Gud er tro mod sit ord, han lyver aldrig, og hans løfter er ubrydelige. Vi kan være sikre på, at Bibelens Gud er den selvsamme Gud, som (i Kristus) villigt gav sit liv for os på korset. Han er en Gud, vi uden forbehold kan stole på, og vi har al mulig grund til at se lyst på fremtiden, for, som Hebr 13,8 formulerer det: ”Jesus Kristus er den samme i går og i dag og til evig tid.“

`Til eftertanke. Hvad tænker du kan hjælpe dig til at stole på Guds godhed, også når der sker frygtelige ting, eller når dit liv tager en drejning, som er alt andet end positiv?`