---
title:  Kristus, sejrherren
date:   09/03/2025
---

Fjenden har tilranet sig titlen som ”denne verdens fyrste“, men universets sande konge er og bliver Jesus Kristus. Jesus er sejrherren, og i ham sejrer vi, også når modgang og lidelse truer med at gøre det af med os. Takket være Kristus’ indsats har fjenden, når det kommer til stykket, ikke en chance.

Som vi allerede har set, er djævelen ifølge Bibelen:

1. En bedrager, hvis hensigt helt fra begyndelsen har været at vildlede verden (Åb 12,9; Matt 4,3; Joh 8,44; 2 Kor 11,3; 1 Joh 3,8).
2. En, der bagtaler og retter anklager mod Gud og mod Guds folk (Åb 12,10; 13,6; Job 1-2; Zak 3,1-2; Jud 9).
3. En, der med urette kalder sig ”denne verdens fyrste“ (Joh 12,31; 14,30; 16,11; ApG 26,18; 2 Kor 4,4; Ef 2,2; 1 Joh 5,19).

`Hvordan bærer Kristus sig ad med at afsløre fjendens bedrag? Hvad vil det sige, at Jesus er konge? Joh 18,37`

Ifølge Bibelen er Satan en ærkebedrager, der uretmæssigt har tilranet sig titlen som denne verdens fyrste. Men selvom Satan til stadighed fremturer med falske påstande og anklager, hævder Bibelen, at Jesus i enhver henseende er Satan overlegen. Jesus er og bliver sejrherren.

1. Jesus kom ”til verden, for at … vidne om sandheden“ (Joh 18,37).
2. På korset etablerede Jesus en gang for alle, at Gud er kærlig og retfærdig (Rom 3,25-26; Rom 5,8) og beviste, at der ingen hold er i Djævelens anklager (Åb 12,10-11).
3. Gud vil gøre en ende på Satans herredømme. Kristus ”skal være konge i evighedernes evigheder“ (Åb 11,15), og Djævelen ”ved, at hans tid er kort“ (Åb 12,12; se også Rom 16,20).

Satan kan hverken gøre fra eller til. Han er allerede slået. Kristus’ sejr på korset er vores, når vi dag for dag, minut for minut, overgiver os til ham. Vi har ret til at gøre krav på de løfter, som korset repræsenterer.

`Til eftertanke. Vi kender allerede nu udfaldet af kampen mellem det gode og det onde. Det er op til os at bestemme, hvilken side vi ønsker at stå på. Hvilken indflydelse har de valg, vi træffer i hverdagen, på udfaldet for os personligt?`