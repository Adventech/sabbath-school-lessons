---
title:  Min elskedes sang
date:   11/03/2025
---

I den kosmiske konflikt har Gud på forunderlig vis åbenbaret sin kærlighed og retfærdighed, men for nogen er spørgsmålet ikke desto mindre: kunne Gud have gjort andet og mere for at forhindre og/eller eliminere det onde? Som vi har set, er der to hensyn, der tilsyneladende sætter rammerne for Guds håndtering af konflikten: Gud insisterer på at respektere den frie vilje, som han har skabt os med, og som er hele forudsætningen for, at vi frit kan kan elske ham. Desuden er det tydeligvis også altafgørende for Gud at vise os, at han er vores tillid værdig – at Satans anklager er helt ubegrundede, og at han elsker os nok til at gå i døden for os.

`Hvem taler i disse vers? Hvem er det Esajas beskriver her? Hvem og hvad er vingården og vingårdsejeren symboler på? Hvad gør vingårdsejeren for at redde vingården? Hvad er resultatet? Es 5,1-4`

I disse vers synger Esajas en sang om sin elskede ven og hans vingård. Vingårdsejeren er Gud selv, og vingården symboliserer Guds folk (se f.eks. Es 1,8; Jer 2,21). Men beretningen kan også i bredere forstand henvise til Guds indsats i denne verden som helhed. Ifølge disse vers gjorde vingårdsejeren (Gud) alt, hvad han kunne, for at planterne kunne trives og bære frugt, og alligevel producerede vingården kun ”vilddruer“ eller – ordret oversat fra hebraisk – ”stinkende frugt“. Guds vingård producerer med andre ord rådne druer.

I Es 5,3 og 4 er det ikke længere Esajas, der taler, men Gud selv, og hans opfordring lyder ”døm mellem mig og min vingård. Hvad var der mere at gøre ved min vingård, som jeg ikke har gjort? Når jeg ventede, at den ville give vindruer, hvorfor gav den så vilddruer?“ Hvad mere kunne Gud have gjort? Utroligt nok er Gud åben overfor at lade andre bedømme, hvorvidt han nu også har truffet de rigtige beslutninger.

`Til eftertanke. Hvordan er korset med til at kaste et helt nyt lys over vingårdsejerens spørgsmål: ”Hvad var der mere at gøre ved min vingård, som jeg ikke har gjort?“`