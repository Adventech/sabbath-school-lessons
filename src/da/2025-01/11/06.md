---
title:  Guds navn renses
date:   13/03/2025
---

Gud får i sidste ende fuld oprejsning. Faderens, Sønnens og Helligåndens indsats for at frelse os levner ingen tvivl tilbage om Guds fuldkomne retfærdighed og kærlighed (se Rom 3,25.26; 5,8).

`Hvordan giver disse vers os et fingerpeg om, at Guds navn ultimativt renses i den kosmiske konflikt? Rom 3,1-4; Es 5,3-4`

I Rom 3 og Es 5 inviterer Gud sine egne skabninger til at vurdere, hvorvidt han har handlet ret, og det til trods for, at vi på ingen måde har ret til at sætte os til doms over ham, som har skabt os. Når alle beviser er fremlagt og alle ”bøgerne“ åbnet, vil det stå klart for enhver, at Gud har handlet ret og retfærdigt. Gud vil retfærdiggøre sig selv over for samtlige intelligente skabninger i universet.

`Hvilken oprejsning får Gud i sidste ende? Åb 15,3; Åb 19,1-6`

Ifølge Bibelen er det vigtigt for Gud at værne om sit omdømme – sit navn. Hvorfor? Fordi det er umuligt at elske én, som man mener er upålidelig, og hvis intentioner man betvivler. Hvis nogen spredte ondsindede rygter om din ægtefælle eller kæreste, ville du sandsynligvis gøre dit yderste for at modbevise dem, for hvis rygterne viste sig at være sande, ville det ødelægge jeres kærlighedsforhold.

Korset og frelsesplanen er det, der i sidste ende renser Guds navn. Hele universet er vidne til, at Guds navn renses i den undersøgende dom, og derefter, når Jesus er kommet igen, følger endnu en dom, hvor de forløste får mulighed for sætte sig til doms endog over engle (1 Kor 6,2-3). Også her bliver Guds navn renset, idet de forløste får lejlighed til at gennemgå bøgerne og med egne øjne se, at Gud hele vejen igennem har handlet retfærdigt og kærligt. Vi har uden tvivl alle spørgsmål, som kræver et svar, og de vil, lover Gud os, blive besvaret (1 Kor 4,5).

Til sidst skal ”hvert knæ … bøje sig“ og ”hver tunge bekende“, at ”Jesus Kristus er Herre“ (Fil 2,10-11) – alt dette som et led i retfærdiggørelsen af Guds karakter.