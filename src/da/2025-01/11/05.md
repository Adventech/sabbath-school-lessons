---
title:  Jesus’ lignelse om vingården
date:   12/03/2025
---

I lignelsen om vingårdsejeren i Matthæusevangeliet 21, fortsætter Jesus, hvor Esajas’ Bog 5 slutter, idet han kaster nyt lys over vingårdsejerens karakter og indsats.

`Som Es 5,4 formulerer det: Hvad mere kunne Gud have gjort? Matt 21,33-39`

Jesus citerer direkte fra Esajas’ Bog 5 i sin introduktion til vingårdsejeren og hans vingård og tilføjer så, at vingårdsejeren ”forpagtede“ gården ”bort til nogle vinbønder og rejste udenlands“ (Matt 21,33). To gange sendte han sine tjenere (profeterne) afsted for at inkassere høsten, men begge gange blev de angrebet og dræbt af vinbønderne (Matt 21,34-36). Endelig sendte han sin søn (Jesus), idet han tænkte: ”De vil undse sig for min søn“ (Matt 21,37). Men også ham dræbte de, for, som de sagde: ”Det er arvingen. Kom, lad os slå ham ihjel og få hans arv“, hvorefter de ”greb ham og smed ham ud af vingården og slog ham ihjel“ (Matt 21,38-39).

Hvad mere kunne han gøre? Faderen elskede os så højt, at han gav sin elskede søn (Joh 3,16). En kosmisk konflikt af denne art kunne ikke bilægges ved at eliminere fjenden, inden han for alvor havde nået at afsløre sine sande motiver. Der måtte håndgribelige beviser på bordet. Jesus kom for at vise os, hvem Gud er (Rom 3,25-26; 5,8), og han gik hele vejen. Hvad mere kunne han have gjort end det? Ved at ofre sig for os sikrede Gud vores frelse og tilbageviste Satans påstande om, at han ikke var den retfærdige og kærlige Gud, han hævdede at være.

På korset gjorde Gud op med det onde uden at slå ned på den frie vilje, som er forudsætningen for ægte kærlighed. Hvis der havde været en anden udvej, mon ikke Gud så havde benyttet sig af den? Menneskeheden lider som følge af den kosmiske konflikt, men det er ingenting i sammenligning med det, som Gud selv lider. Når vi betragter korset, ser vi tydeligt den sorg og smerte, som synden forvolder Gud, men vores frihed til at elske var tilsyneladende så vigtig for Gud, at Kristus var villig til at lide og dø for vores skyld.

`Til eftertanke. Hvis ”sorger“ og ”lidelser“ var det, Kristus bar på korset? Hvad siger det om Gud og om, hvad det har kostet ham at frelse os? Es 53,4`