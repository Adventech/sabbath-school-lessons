---
title:  Gud med os
date:   21/01/2025
---

Det Nye Testamente benytter de samme maleriske metaforer til at beskrive Guds kærlighed og omsorg. Paulus, f.eks., kalder Gud ”barmhjertighedens fader og al trøsts Gud“ (2 Kor 1,3). ”I sin rige barmhjertighed,“ siger han i Ef 2,4, og ”på grund af den store kærlighed, han elskede os med,“ frelser Gud menneskeheden.

Ordet ”medynk“, der jo leder tankerne hen på samme dybtfølte, intense og hjerteskærende kærlighed, som Det Gamle Testamente beskriver, bruger Jesus gentagne gange i forbindelse med sine lignelser til at beskrive Faderens kærlighed og omsorg for os (Matt 18,27; Luk 10,33; 15,20), og i samtlige evangelier er Jesus’ egen respons på menneskers nød og elendighed beskrevet i samme vendinger.

`Hvad var Jesus’ reaktion på den nød og elendighed, han var vidne til? Matt 9,36; 14,14; Mark 1,41; 6,34; Luk 7,13`

Jesus ynkedes. Han blev med andre ord dybt bevæget, når han konfronteredes med menneskelig lidelse, og ikke bare følte han medynk med de lidende, han greb ind og mødte deres behov.

Folkets elendighed og den skæbne, de gik i møde, skar Jesus i hjertet. ”Hvor ofte,“ udbrød han grådkvalt, ”ville jeg ikke samle dine børn, som en høne samler sine kyllinger under vingerne, men I ville ikke“ (Matt 23,37). Nøjagtigt som Gud i Det Gamle Testamente sørgede Jesus over sit folk. I Mellemøsten anvendes billedet af fuglen, der samler sine unger – ifølge mange bibelkyndige – udelukkende om Gud, og her er der en klar parallel til 5 Mos 32,11, hvor Gud beskrives som en ørn, der ”flyver frem og tilbage over sine unger“, beskytter dem og drager omsorg for dem.

`Til eftertanke. Det mest slående eksempel på Guds omsorg og kærlighed er og bliver Jesus selv, der gav sit liv for os. Jesus er dog ikke kun Guds udtrykte billede, han er også menneske og som sådan et forbillede for os. Ikke alene forkyndte Jesus Guds kærlighed, han omsatte den også til handling. Hvordan bærer vi os ad med at gøre det samme?`