---
title:  Sindsoprivende kærlighed
date:   20/01/2025
---

I Hoseas’ Bog får vi en gribende fortælling om, hvor umådeligt stor Guds kærlighed er til os mennesker. ”Gå hen og gift dig med en horkvinde og få horebørn,“ sagde Gud til Hoseas, ”for landet horer sig bort fra Herren“ (Hos 1,2). I Hoseas’ Bog kapitel 11 beskrives igen Guds forhold til sit folk, men denne gang ved hjælp af en anden metafor, nemlig det forhold, som en kærlig far har til sit elskede barn.

`Hvordan beskriver disse vers Guds kærlighed og omsorg for sit folk? Hos 11,1-9`

Gud elsker og drager omsorg for sit folk som en forælder for sit barn, når det skal lære at gå, og når det har brug for trøst og nærhed og næring. Gud ”bar“ ifølge Bibelen sit folk ”som en mand bærer sin søn“ (5 Mos 1,31). ”Fordi han elskede dem … løskøbte han dem“ og ”løftede dem op og bar dem alle fortidens dage“ (Es 63,9).

Folket, derimod, gengældte ikke Guds kærlighed og troskab. Gentagne gange svigtede de Gud og vendte ham ryggen, og de måtte til Guds store sorg leve med de ulykkelige konsekvenser af deres valg. Gud er barmhjertig, men også retfærdig. (Om nogle uger vil vi se nærmere på, hvordan kærlighed og retfærdighed er to sider af samme sag).

Har du nogensinde været så ulykkelig, at det skar dig i hjertet? Sådan beskriver Bibelen det, som Gud føler, når hans folk vender ham ryggen. Fornemmelsen af, at hjertet gennembores, eller at maven vender sig, er ikke i Bibelen forbeholdt mennesker.

Det samme billedsprog (kamar: at være oprevet – at en følelse vælder frem) bruges til at beskrive moderens følelsesmæssige reaktion, da kong Salomo i et forsøg på at løse konflikten mellem to kvinder i Første Kongebog kapitel 3 foreslår, at man skærer barnet over, så de kan få en halvdel hver. Salomo har selvfølgelig ikke tænkt sig at gøre noget sådant, men hans forslag afføder en reaktion hos den ene kvinde, der identificerer hende som barnets mor: ”Da vældede moderfølelsen op i hende“ (1 Kong 3,26; se også 1 Mos 43,30).

`Til eftertanke. Alle, der har børn, kender følelsen. Ingen kærlighed er større end den, vi har til vores børn. Hvad siger det om den kærlighed, Gud har til os?`