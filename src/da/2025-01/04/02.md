---
title:  Moderkærlighed
date:   19/01/2025
---

Der findes næppe noget i den menneskelige erfaring, der overgår den kærlighed, som forældre nærer til deres børn, og Guds forhold til mennesker sammenlignes da også gang på gang i Bibelen med et forældre/barn forhold. Dog overgår Guds omsorg og kærlighed langt vores.

`Hvordan beskrives Guds omsorg og kærlighed? Sl 103,13; Es 49,15; Jer 31,20`

Vi er Guds elskede børn, og hans kærlighed kan sammenlignes med en mors eller fars kærlighed til sit barn, og ”selv om“ det sker, at en mor glemmer ”sit diende barn“ og ”det barn, hun fødte“, står der i Es 49,15, ”glemmer jeg ikke dig“. Gud svigter aldrig sine børn. Hans ”troskab“ og ”barmhjertighed“ hører aldrig op (Klages 3,22).

Det hebraiske ord for barmhjertighed, raham, der her og mange andre steder bruges til at beskrive Guds omsorg og kærlighed, menes at være udledt af det hebraiske ord for livmoder (rehem). Guds kærlighed omslutter os som livmoderen omslutter det ufødte barn, og det er en omsorg og kærlighed, der langt overgår tilsvarende menneskelige udtryk for det samme. Hans kærlighed overgår langt det, som en mor føler for sit nyfødte barn.

Ifølge Jer 31,20 betragter Gud sit pagtsfolk som sin ”dyrebare søn“ og sit ”yndlingsbarn“ til trods for, at de igen og igen vender sig mod ham og volder ham smerte. ”Jeg må forbarme mig (raham) over ham“, siger Gud, ”mit indre“ ”skælver“. Så intense er Guds følelser, og så altoverskyggende er Guds kærlighed til sit folk. Trods deres utroskab fortsætter Gud med at vise dem overstrømmende nåde og barmhjertighed langt ud over rimelighedens grænser.

`Til eftertanke. For nogle af os er det en stor trøst, at Guds omsorg for os kan sammenlignes med en mors eller fars kærlighed til sit barn. Men for dem, hvis forældre ikke formåede at vise dem kærlighed, kan billedet være problematisk. Findes der andre billeder på Guds kærlighed og omsorg?`