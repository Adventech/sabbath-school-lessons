---
title:  En skinsyg Gud?
date:   22/01/2025
---

Bibelens Gud er en omsorgsfuld og ”nådig Gud“, el rahum (5 Mos 4,31), hvor el betyder Gud, og rahum er en bøjning af raham (nåde, omsorg). Men Gud er ikke bare nådig, han er også lidenskabelig, el qana. Som 5 Mos 4,24 udtrykker det: ”Herren din Gud er en fortærende ild, en lidenskabelig Gud [el qana’]“ (se også 5 Mos 6,15; Jos 24,19; Nah 1,2).

I 1 Kor 13,4 står der: ”Kærligheden er tålmodig, kærligheden er mild.“ Hvordan kan det så være, at Gud i 2 Kor 11,2 beskrives som ”skinsyg“? Tænk over, hvordan Guds folk gentagne gange vendte ham ryggen (se f.eks. Sl 78,58). Hvordan forklarer dette og lignende eksempler Guds ”skinsyge“?

Ord som ”skinsyge“ eller ”jalousi“ er på langt de fleste sprog og kulturer forbundet med noget negativt. Det er sjældent et kompliment, når vi siger om en ægtefælle, at han eller hun er jaloux. I Bibelen, derimod, er udtrykket udelt positivt. Fordi Gud elsker os med en altfortærende lidenskab, smerter det ham dybt, når vi ikke gengælder hans kærlighed.

Guds skinsyge i 2 Kor 11,2 skal således opfattes positivt. Det er ikke misundelse, der, som 1 Kor 13,4 påpeger, er uforenelig med kærlighed. Guds skinsyge er et udtryk for hans lidenskab.

Gud elsker sit folk med en dyb lidenskabelig (qana’) kærlighed. Ingen skal komme imellem Gud og hans folk. Alligevel er det ifølge Bibelens beretning som regel Gud, der ender med at stå alene tilbage som en forsmået elsker, hvis kærlighed ikke bliver gengældt (se Hos 1-3; Jer 2,2; 3,1-12). Guds skinsyge skyldes altså hans lidenskabelige kærlighed til et folk, der fravælger ham og handler ondt, og hans reaktion ligner ikke vores menneskelige jalousi, der i reglen er knyttet til misundelse. Gud er ikke misundelig. Vi betyder alt for ham, og det smerter ham at være vidne til, at vi ødelægger os selv og hinanden.

`Til eftertanke. Kan vi lære at elske andre med den samme lidenskab? Hvordan ville det se ud i praksis?`