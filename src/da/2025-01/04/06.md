---
title:  Nådig og kærlig
date:   23/01/2025
---

Gud er nådig og kærlig. Det viste Jesus tydeligt i den måde, han kom mennesker i møde. Gud føler med os (se Es 63,8-9; Hebr 4,15), og vores lidelser berører ham dybt (Dom 10,16; Luk 19,41). Han er mere end villig til at lytte, hjælpe og trøste (Es 49,10; Matt 9,36; 14,14).

`På hvilke måder opfordrer teksten os til at afspejle Guds omsorgsfulde og vidunderlige kærlighed i vores relationer? 1 Kor 13,4-8`

Vi længes efter, at nogen viser os den kærlighed, som beskrives i 1 Kor 13,4-8, men i hvor høj grad bestræber vi os på selv at vise andre en tilsvarende kærlighed? Vi kan ikke tvinge os selv til at være tålmodige og milde, ligesom vi heller ikke kan gøre op med vores tendens til at misunde, prale, bilde os noget ind, være ubehøvlede og selviske. Vi kan ikke fremtvinge en kærlighed, der ”tåler alt, tror alt, håber alt, udholder alt“, og som aldrig hører op (1 Kor 13,7-8). En sådan kærlighed er frugten af, at Helligånden får lov til at arbejde med os. Når vi tager imod Jesus, planter Gud sin kærlighed ”i vores hjerter ved Helligånden“ (Rom 5,5).

Hvordan gengælder vi ved Guds nåde og Helligåndens kraft i praksis Guds lidenskabelige, men også fuldkomne og rationelle kærlighed? Vi retter ganske enkelt blikket opad og udad – opad mod Gud i taknemmelighed og udad mod andre med øje for, hvad vi kan gøre for dem. Den kærlighed og accept, som vi finder hos Gud, bør motivere os til at favne andre med samme kærlighed og accept.

I erkendelse af, at kærligheden til Gud og til vores medmennesker ikke er noget, vi selv kan mobilisere, må vi bede Gud om at forvandle os indefra, så vi må ”vokse og blive overstrømmende rige på kærligheden til hinanden og til alle“. Må han styrke os ”til at være uangribelige i hellighed over for vor Gud og Fader, når vor Herre Jesus kommer med alle sine hellige“ (1 Thess 3,12-13).

`Til eftertanke. Hvorfor må der ske en fuldstændig forvandling af hjertet, hvis vi skal afspejle Guds kærlighed? Hvilken rolle spiller vi selv i den forvandling? Eller sagt på en anden måde: Hvilke valg må du træffe, for at du kan blive ”født på ny“ og møde verden som ”en ny skabning“, hvor ”det gamle er forbi“ og ”noget nyt er blevet til“? (Joh 3,3; 2 Kor 5,17).`