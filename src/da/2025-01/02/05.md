---
title:  At sætte nåden over styr
date:   08/01/2025
---

Guds kærlighed ophører aldrig og er altid ufortjent. Vi kan vælge at afvise den, men tilbuddet står stadig ved magt. Allerede inden vi kunne gøre os fortjent til noget som helst, elskede Gud os med evig kærlighed (Jer 31,3), og vores kærlighed til Gud er en reaktion på det, som han gav os, allerede inden vi bad ham om det.

`Hvad er særlig væsentligt for Gud? Læg især mærke til vers 7 og 19. 1 Joh 4,7-20`

Guds kærlighed er udgangspunktet. Hvis ikke han elskede os først, kunne vi ikke gengælde hans kærlighed. Han skabte os med evnen til at elske og blive elsket, men han er selv kilden til al kærlighed. Det er op til os, om vi vil tage imod hans kærlighed og genspejle den. Et eksempel på, hvordan det hænger sammen, finder vi i beretningen om den gældbundne tjener i Matt 18,23-35.

Tjeneren havde ikke en jordisk chance for at tilbagebetale gælden. Ifølge Matt 18 skyldte han sin herre 10.000 talenter. En talent svarede til 6.000 denarer, og 1 denar var daglønnen for en almindelig arbejder (se også Matt 20,2). At optjene bare 1 talent ville således tage 6.000 arbejdsdage, og regner man med 300 arbejdsdage på et år, ville det tage en almindelig arbejder 20 år at tjene 1 talent og altså 200.000 år at optjene 10.000 talenter. Gælden var med andre ord helt uoverskuelig. Men herren fik ondt af sin tjener og valgte helt at eftergive ham gælden.

Da samme tjener øjeblikket efter nægtede at eftergive sin kollega en langt mindre gæld på 100 denarer og ovenikøbet fik ham fængslet, blev herren vred og fortrød sin overbærenhed. Det lykkedes tjeneren at sætte sin herres nåde og tilgivelse over styr. Guds nåde kender ingen grænser, men vi kan nægte at tage imod den – ja, sågar at sætte den over styr.

`Til eftertanke. Hvordan bør din indstilling være til at tilgive andre set i lyset af, hvad det kostede Jesus at eftergive dig din gæld?`