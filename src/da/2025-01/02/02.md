---
title:  Guds evige kærlighed
date:   05/01/2025
---

Bibelen er helt klar: Gud elsker alle. Som Joh 3,16, der nok er Bibelens mest kendte og udbredte vers, formulerer det: ”For således elskede Gud verden, at han gav sin enbårne søn, for at enhver, som tror på ham, ikke skal fortabes, men have evigt liv.“

`Hvor langt rækker Guds godhed, kærlighed, barmhjertighed og omsorg ifølge disse vers? Sl 33,5; Sl 145,9`

Nogle føler måske, at de er uelskelige, eller at Gud elsker alle andre, men ikke dem. Men Bibelen slår igen og igen fast, at alle uden undtagelse er elsket af Gud, og netop fordi Gud elsker alle, ønsker han, at alle uden undtagelse skal frelses.

`Hvad siger disse vers om Guds ønske om at frelse alle? 2 Pet 3,9; 1 Tim 2,4; Ez 33,11`

Verset lige efter Joh 3,16 tilføjer: ”For Gud sendte ikke sin søn til verden for at dømme verden, men for at verden skal frelses ved ham“ (Joh 3,17). Hvis det udelukkende var op til Gud, ville alle tage imod hans frelse. Men Gud påtvinger os ikke sin kærlighed. Det er op til os, om vi vil accepere eller afvise den.

Og selv, hvis vi vælger ham fra, ophører Gud aldrig med at elske os. I Jer 31,3 siger Gud til sit folk: ”Med evig kærlighed har jeg elsket dig, derfor bevarer jeg min troskab mod dig.“

Også andre steder i Bibelen står det klart, at Guds kærlighed ikke har nogen udløbsdato, men er evig (se f.eks. Sl 136). Det kan være svært for os at forstå, da vi ofte finder det let ikke at elske alle andre. Er det ikke sådan?

Vi har brug for at erfare den kærlighed – at mærke den så at sige på egen krop. Da vil vi opdage, at der sker en gennemgribende forvandling med os og vores indbyrdes forhold.

`Til eftertanke. Hvis Gud elsker alle, må vi gå ud fra, at det også gælder de mennesker, der gør afskyelige og ondskabsfulde ting. Hvad lærer Guds kærlighed os om, hvordan vi mennesker skal forholde os til hinanden – uanset?`