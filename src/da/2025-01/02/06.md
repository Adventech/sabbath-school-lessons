---
title:  I har fået det for intet, giv det for intet
date:   09/01/2025
---

Ligesom tjeneren ikke havde en jordisk chance for at tilbagebetale gælden, kan vi umuligt indfri vores gæld til Gud. Vi kan aldrig gøre os fortjent til Guds kærlighed, ”men Gud viser sin kærlighed til os, ved at Kristus døde for os, mens vi endnu var syndere“ (Rom 5,8). Sikke en kærlighed! Eller som 1 Joh 3,1 formulerer det: ”Se, hvor stor kærlighed Faderen har vist os, at vi kaldes Guds børn, og vi er det!“

Det eneste vi kan gøre er at genspejle Guds kærlighed og videreformidle den til alle omkring os. I sin nåde har Gud uden beregning tilgivet os, og det mindste vi kan gøre er da at vise andre den samme tilgivelse og forståelse. Tjeneren satte sin herres nåde over styr, fordi han nægtede at være sin medtjener nådig. Den, der elsker Gud, vil også formidle hans kærlighed til andre.

`Hvad lærer disse tekster os om forholdet mellem Guds kærlighed til os og vores kærlighed til ham og til hinanden? Joh 15,12; 1 Joh 3,16; 1 Joh 4,7-12`

“I er mine venner, hvis I gør, hvad jeg påbyder jer,“ (Joh 15,14) sagde Jesus. Og hvad var det, Jesus påbød dem? Blandt andet bød han dem (og os) at elske andre, ligesom han elskede dem. Her og adskillige andre steder byder Gud os at elske Gud og at elske hinanden.

Vi må med andre ord være os bevidst, at vi med Jesus’ død på korset har fået eftergivet en bundløs gæld – en gæld, som vi ikke har en jordisk chance for selv at indfri. Den taknemmelighed og kærlighed, som vi føler for ham, bør udmønte sig i kærlighed og nåde til andre. Som Jesus siger i Luk 7,47: ”Den, der kun får lidt tilgivet, elsker kun lidt.“ Omvendt må den, der får meget tilgivet også elske meget, og vi kan hver især dårligt være i tvivl om, hvor stor en gæld Jesus har eftergivet os.

Hvis det at elske Gud er ensbetydende med at elske andre, bør det være os magtpåliggende at formidle Guds kærlighed i ord og ikke mindst i handling. Vi kan her og nu gribe positivt ind i andre menneskers liv. Vi kan i handling og ord give dem en smagsprøve på Guds kærlighed og henvise dem til ham, der står klar med tilbuddet om et evigt liv på en ny og genskabt jord uden synd og død.

`Til eftertanke. Hvordan kan du i praksis elske Gud ved at elske andre? Hvad kan du i de næste par dage gøre for at vise andre, at Gud er kærlighed og (på sigt) videregive dem indbydelsen til et evigt liv med ham?`