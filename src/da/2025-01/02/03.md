---
title:  Kærlighedspagten
date:   06/01/2025
---

Bibelen skildrer ofte det særlige kærlighedsforhold, der eksisterer mellem Gud og mennesker, ved hjælp af familie- eller slægtskabsmetaforer. Ofte sammenlignes forholdet mellem Gud og hans ”pagtsfolk“ med kærligheden mellem mand og kvinde eller en mors kærlighed til sit barn. Kærligheden er gensidig. Gud elsker sit folk og har en forventning om, at de ikke bare gengælder hans kærlighed, men også omfatter hinanden med den samme kærlighed.

`Hvordan er pagten et udtryk for Guds trofaste kærlighed? 5 Mos 7,6-9`

Femte Mosebog 7,6-9 er en beskrivelse af det særlige pagtsforhold, som Gud indgår med sit folk – en pagt, som til dels beror på, hvorvidt folket også holder deres del af aftalen. Guds kærlighed er ikke betinget, men pagtsforholdet forudsætter, at begge parter ønsker det.

Det hebraiske ord hesed, der i 5 Mos 7,9 er oversat ”troskaben“, er i sig selv en beskrivelse af den guddommelige kærlighed, som pagten er affødt af. Hesed bruges ofte som en betegnelse for Guds overvældende nåde, godhed og kærlighed. Hesed er bl.a. et udtryk for den trofaste kærlighed, som findes i et gensidigt kærlighedsforhold. Den ene part tager med udgangspunkt i hesed initiativ til at indlede et forhold i forventning om, at kærligheden er gengældt.

Guds hesed – hans trofaste kærlighed – er pålidelig, urokkelig og vedvarende, men kun hvis de selv ønsker at honorere aftalen, kan folket nyde godt af de velsignelser, som følger med (se 2 Sam 22,26; 1 Kong 8,23; Sl 25,10; 32,10; 2 Krøn 6,14).

Alle kærlighedsforhold udspringer af Guds trofaste kærlighed, og vi kan umuligt yde den retfærdighed. Vi eksisterer, fordi Gud ville os, og vi frelses, fordi Gud var villig til at gå i døden for os. ”Større kærlighed har ingen end den at sætte sit liv til for sine venner“ (Joh 15,13). Det ultimative udtryk for, hvor højt vi er elsket af Gud, er, at Gud selv ”ydmygede … sig og blev lydig indtil døden, ja, døden på et kors“ (Fil 2,8).

`Til eftertanke. Hvordan kan du sikre dig, at du aldrig glemmer, at du er elsket af Gud? Hvorfor er det vigtigt?`