---
title:  Betingelsen
date:   07/01/2025
---

Gud tilbyder os alle et nært kærlighedsforhold til ham (se Matt 22,
1-14). Han ønsker i den forbindelse ikke bare, at vi gengælder hans kærlighed, men også, at vi elsker hinanden (se Matt 22,37-39). Om vi kommer til at nyde godt af de velsignelser, som følger med, er helt op til os. Vi bestemmer selv, om vi vil tage imod eller afvise hans kærlighed.

`Kan vi frasige os Guds kærlighed og dermed også de velsignelser, som følger med? Hos 9,15; Jer 16,5; Rom 11,22; Jud 21`

Gud påtvinger os ikke sin kærlighed. Kærlighedsrelationen og de velsignelser, der følger med, beror på, om kærligheden er gengældt. Vi må dog aldrig forledes til at tro, at Gud nogensinde holder op med at elske os. Guds kærlighed er, som vi allerede har konstateret, evig, og selvom der i Hos 9,15 står: ”Jeg elsker dem ikke mere,“ er det værd at bemærke, at Gud sidenhen i samme bog og tydeligvis om de selvsamme mennesker erklærer: ”Jeg vil … elske dem med glæde“ (Hos 14,5). Udtalelsen i Hos 9,15 er altså næppe et udtryk for, at Gud ikke længere elsker sit folk, men snarere en beskrivelse af det, som de har mistet, fordi de har valgt Gud fra. Vores forhold til Gud står og falder med vores respons på hans kærlighed.

“Den, der har mine bud og holder dem,“ siger Jesus, ”han er den, der elsker mig; og den, der elsker mig, skal elskes af min fader; også jeg skal elske ham og give mig til kende for ham“ (Joh 14,21), ”for Faderen selv elsker jer, fordi I elsker mig og tror, at jeg er udgået fra Faderen“ (Joh 16,27).

Om vi nyder godt af et frelsende forhold til Gud beror ifølge disse tekster på, hvorvidt vi ønsker at tage imod hans kærlighed (hvilket også indebærer at videregive den til andre). Og nej, det betyder ikke, at Gud på noget tidspunkt ophører med at elske os. Solen skinner med uformindsket kraft, hvad enten vi vælger at skærme os for dens stråler eller ej, og på samme måde er det med Guds kærlighed. Han elsker os, uanset om vi vælger ham til eller ej, men vælger vi ham fra, afskærer vi os også fra de velsignelser, som et forhold til ham indebærer – inklusiv løftet om evigt liv.

`Til eftertanke. På hvilke måder mærker vi Guds kærlighed, uafhængigt af om vi gengælder den eller ej? Er naturen f.eks., trods syndefaldet, et vidne om Guds kærlighed?`