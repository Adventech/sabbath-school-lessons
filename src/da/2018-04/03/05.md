---
title:  Enhed blandt de kristne
date:   17/10/2018
---

`Læs Mark 9,38-41 og Joh 10,16. Hvad lærer Jesu svar til apostlen Johannes os om eksklusivitet og hurtige bedømmelser af, hvem der er en sand Jesu efterfølger?`

Syvendedags adventister har haft en tendens til at opfatte Jesu bøn i Joh 17 som noget, der direkte har med adventistsamfundet at gøre. Vi må stå sammen for at opfylde vores opgave med at forkynde de tre englebudskaber for verden. Det er der næsten ingen uenighed om.

Men hvad med enhed med andre kristne? Hvordan skal vi forholde os til dem i lyset af Jesu bøn?

Der er ingen tvivl om, at vi mener, at Gud har trofaste disciple i andre kirker. Og Bibelen gør det klart, at Gud har trofaste børn selv  i Babylon: ”Drag ud fra hende, mit folk, for ikke at deltage i hendes synder og blive ramt af hendes plager“ (Åb 18,4). Samtidig ved vi,  at der ifølge Johannes’ Åbenbaring vil være et stort frafald blandt dem, der bekender Kristi navn, og at mange falske kristne i de sidste tider vil slutte sig sammen og forene sig med staten for at sætte den forfølgelse i gang, som malende beskrives i Åb 13,1-17. Adventister har derfor altid været varsomme med at tilslutte sig tværkirkelige engagementer, fx den økumeniske bevægelse.

Ellen White skrev følgende med hensyn til Syvende Dags Adventistkirkens samarbejde med andre kristne, i hvert fald i denne specifikke situation: ”Når det menneskelige redskab overgiver sin vilje til Gud, vil Helligånden påvirke hjerter hos dem, som vedkommende arbejder for. Det er blevet vist mig, at vi ikke skal holde os borte fra W.C.T.U. [Woman’s Christian Temperance Union] arbejdere. Ved at forene os med dem, når det gælder total afholdenhed, ændrer vi ikke vores standpunkt med hensyn til helligholdelsen af den syvende dag, og vi kan vise vores påskønnelse for deres holdning til afholdenhed. Ved at åbne døren og invitere dem til at forene sig med os i spørgsmålet om afholdenhed, sikrer vi os deres hjælp i afholdsarbejdet; og ved at forene sig med os vil de høre nye sandheder, som Helligånden venter på at kunne indprente i deres hjerter.“ (Ellen White, Welfare Ministry, s. 163).

Selv om hun skrev om et specifikt emne på et specifikt tidspunkt, viser hun os et princip. For det første kan vi arbejde sammen med andre om fælles sociale interesser. For det andet, hvis vi samarbejder med andre, må vi gøre det på en måde, hvor vi ikke går på kompromis med vores tro. For det tredje kan og bør vi benytte denne ”enhed“ til at dele de dyrebare sandheder, som vi er blevet velsignet med.
