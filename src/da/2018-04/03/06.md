---
title:  En tro delt i kærlighed
date:   18/10/2018
---

`Læs 1 Joh 2,3-6. I Joh 17,3 sagde Jesus, at det evige liv er, at de kender Gud. Hvad vil det sige at kende Gud? Hvordan viser vi i hverdagen, at vi kender Gud?`

Mens mennesker i dag generelt vil omtale sig selv som lovlydige borgere, vil de samme mennesker ofte fornægte den bibelske forpligtelse til at holde Guds bud. Nogle påstår til og med, at Guds  nåde har afskaffet Guds bud. Men det er ikke bibelsk lære. ”At holde budene er ikke en betingelse for at kende Gud, men et tegn på, at vi kender Gud/Jesus og elsker ham. Derfor er kendskab til Gud ikke kun en teoretisk viden, men en, der fører til handling.“ Ekkehardt Mueller, The Letters of John (Nampa, Idaho; Pacific Press, 2009), s. 39. Jesus selv understregede: ”Elsker I mig, så hold mine bud.“ ”Den, der har mine bud og holder dem, han er den, der elsker mig“ (Joh 14,15.21). ”Og deraf ved vi, at vi elsker Guds børn: at vi elsker Gud og handler efter hans bud. For dette er kærligheden til Gud: at vi holder hans bud; og hans bud er ikke tunge“ (1 Joh 5,2-3).

`Læs Joh 13,34-35. Hvilket nyt bud gav Jesus sine disciple, og hvad har det at gøre med tanken om enhed blandt Jesu efterfølgere?`

Jesu befaling om at elske sin næste var ikke i sig selv ny; det findes i de instrukser, som Gud gav Moses (3 Mos 19,18). Hvad der er nyt i Jesu befaling er, at hans disciple skulle elske hinanden som han har elsket dem. Jesu eksempel på selvopofrende kærlighed er det kristne samfunds nye moral.

Jesus har givet os en fantastisk standard. Jesu liv var en praktisk demonstration af kærlighed i handling. Alt det, nåden indbefatter, er en kontinuerlig tjeneste i kærlighed, en selvfornægtende, selvopofrende indsats. Vi kan se, at Kristi liv var en vedvarende tilkendegivelse af kærlighed og selvopofrelse for andres bedste. Det princip, som drev Jesus, bør drive hans folk i al deres omgang med hinanden. En sådan kærlighed ville være det største vidnesbyrd over for verden. Og hvilken mægtig kraft til enhed ville en sådan kærlighed også være.

**Til at tænke over**

`Hvordan kan vi lære at have den samme slags selvopofrende kærlighed til andre, som Jesus havde?`
