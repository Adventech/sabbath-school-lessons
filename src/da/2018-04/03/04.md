---
title:  ”For dem, som ved deres ord tror på mig“
date:   16/10/2018
---

Efter at have bedt for sine disciple udvidede Jesus sin bøn til også at indbefatte ”dem, som ved deres ord tror på mig“ (Joh 17,20).

`Læs Joh 17,20-26. Hvad var Jesu højeste ønske for dem, som senere ville komme til at tro på evangeliets budskab? Hvorfor er det så vigtigt, at den bøn bliver opfyldt?`

Ligesom Faderen og Sønnen er et, bad Jesus om, at de fremtidige troende også ville være et. Nogle få steder i Johannesevangeliet henviser Jesus til enheden mellem Faderen og Sønnen. De handler aldrig uafhængigt af hinanden, men er forenet i alt, hvad de gør (Joh 5,20-23). De deler en fælles kærlighed til den faldne menneskehed i en sådan grad, at Faderen var villig til at give sin søn for at frelse verden, og Sønnen var villig til at give sit liv (Joh 3,16; 10,15).

Den enhed, som Jesus henviser til i denne bøn, er en enhed i kærlighed og hensigt, ligesom mellem Faderen og Sønnen. ”Deraf kan alle vide, at I er mine disciple: hvis I har kærlighed til hinanden“ (Joh 13,35). ”Udvisningen af en ægte enhed iblandt dem burde give et overbevisende vidnesbyrd om evangeliets sandhed.“ (Andreas J. Köstenberger, John, Baker Exegetical Commentary on the New Testament (Grand Rapids: Baker Academic, 2004), s. 498). Den enhed, som Jesus bad om, kan med andre ord ikke være usynlig. Hvordan kan verden overbevises om evangeliets pålidelighed, hvis den ikke kan se kærlighed og enhed blandt Guds folk?

”Gud leder et folk ud til at stå i fuldkommen enhed på den evige sandheds platform … Det er Guds hensigt, at alle i hans folk skal have del i sandhedens enhed. Jesu bøn lige før sin korsfæstelse var,  at hans disciple måtte være et, ligesom han var et med Faderen, så verden skulle tro, at Faderen havde sendt ham. Denne yderst rørende og vidunderlige bøn rækker ned igennem tiderne lige til vore dage; for hans ord lød: ”Ikke for dem alene beder jeg, men også for dem, som ved deres ord tror på mig.“

Hvor inderligt bør de, der bekender sig til at følge Kristus, forsøge at virkeliggøre denne bøn i deres liv.“ (Ellen White, Testimonies for the Church, 4. bind, s. 17).

**Til at tænke over**

`Hvad gør vi i vores liv og i vores menigheder for at opnå den form for enhed, der beskrives her? Hvorfor er en vis tilsidesættelse af selvet hos os alle afgørende, hvis vi ønsker denne enhed?`
