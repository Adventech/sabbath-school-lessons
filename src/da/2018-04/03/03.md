---
title:  Jesus beder for sine disciple
date:   15/10/2018
---

`Læs Joh 17,9-19. Hvad beder Jesus specifikt om, når det drejer sig om hans disciple?`

Jesus fortsætter sin bøn med at bede for sine disciple, som i den nærmeste tid er i stor fare for at miste deres tro på ham, når Jesus ikke længere fysisk er hos dem. Derfor helliger han dem til sin Faders omsorg.

Jesus beder om, at de må blive beskyttet i denne verden. Jesus beder ikke her for verden, for han ved, at den grundlæggende er i modstrid med Faderens vilje (1 Joh 5,19). Men fordi verden er det sted, hvor disciplene vil udføre deres arbejde, beder Jesus om, at de må blive bevaret fra det onde i verden. Jesus er bekymret for verden; ja, han er verdens frelser. Men evangeliets udbredelse er forbundet med vidnesbyrdet fra dem, som vil gå ud og forkynde det glade budskab. Derfor har Jesus behov for at bede for dem, så den onde ikke vil sejre over dem (Matt 6,13).

Men en af disciplene var blevet overvundet. Tidligere samme aften havde Jesus nævnt, at en af dem ville forråde ham (Joh 13,1830). Selv om Skriften havde forudsagt, at Judas ville forråde ham (Sl 41,10), var Judas ikke et skæbnens offer. Under det sidste måltid appellerede Jesus til ham gennem en kærlighedsog venskabshandling (Joh 13,26-30). ”Ved påskemåltidet beviste Jesus sin guddommelighed ved at afsløre forræderens hensigter. Han inkluderede kærligt Judas i sin tjenergerning over for disciplene. Men denne sidste appel i kærlighed forblev upåagtet.“ (Ellen White, Jesu liv, s. 522).

Da Jesus vidste, at misundelse og jalousi kunne splitte disciplene, som det havde gjort ved tidligere anledninger, bad Jesus for deres enhed. ”Hellige fader, hold dem fast ved dit navn, det du har givet mig, for at de kan være ét ligesom vi“ (Joh 17,11). En sådan enhed kan ikke fremtvinges af mennesker. Den kan kun komme som en gave og er et resultat af guddommelig nåde. Deres enhed er baseret på Faderens og Sønnens enhed, og den enhed er en nødvendig forudsætning for effektiv tjeneste i fremtiden.

Deres helligelse i sandheden er også uundværlig for tjeneste.

Guds nådes indflydelse på disciplenes hjerter vil forvandle dem. Men hvis de skal vidne om Guds sandhed, må de selv blive forvandlet ved denne sandhed.

**Til at tænke over**

`Hvad betyder det ikke at være ”af verden“? Hvad er der ved os, vores liv og hvordan vi lever, der gør, at vi ikke er ”af verden“?`
