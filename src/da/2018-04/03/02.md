---
title:  Jesus beder for sig selv
date:   14/10/2018
---

Den ypperstepræstelige bøn er opdelt i tre dele. Først beder Jesus for sig selv (Joh 17,1-5), dernæst for sine disciple (Joh 17,6-19), og til sidst for dem, som senere ville komme til at tro på ham (Joh 17,20-26).

`Læs Joh 17,1-5. Hvad er hovedindholdet i hans bøn, og hvad betyder det for os?`

Jesus beder først for sig selv. I de foregående begivenheder i Johannesevangeliet havde Jesus antydet, at hans time endnu ikke var kommet (Joh 2,4; 7,30; 8,20). Men nu ved han, at timen for hans offer er kommet. Øjeblikket for den dramatiske afslutning på hans liv på jorden er nær, og han har brug for styrke til at fuldføre sin opgave. Det er tid til at bede.

Jesus vil herliggøre sin Fader ved at gøre hans vilje, selv om det betyder, at han må udholde korset. Hans accept af korset er ikke en form for fatalisme; det er snarere den måde, han udøver den autoritet på, som Faderen har givet ham. Han døde ikke en martyrdød, men herliggjorde villigt sin Fader ved at vælge at opfylde hensigten med sin inkarnation, nemlig hans offerdød på korset for verdens synd.

`Læs Joh 17,3. Hvori består evigt liv ifølge dette vers? Hvad betyder det at kende Gud?`

Fremfor alt fortæller Jesus os, at evigt liv består i, at vi personligt kender Gud. Det er ikke frelse ved gerninger eller ved kundskab; men det er snarere den erfaring at kende Gud på grund af, hvad Jesus har gjort for os på korset. Det kendskab formidles gennem et personligt forhold til Faderen. Vi mennesker har en tendens til at begrænse kendskab til fakta og detaljer; men Jesus henviser her til noget dybere og mere tilfredsstillende, et personligt forhold med Gud. Jesu første komme havde også til hensigt at vejlede menneskeheden i dens søgen efter et mere meningsfyldt og frelsende kendskab til Gud og den enhed med hinanden, som det kendskab vil medføre.

**Til at tænke over**

`Hvad er forskellen på at kende til Gud og at kende ham personligt? Hvilke erfaringer har du haft, som har hjulpet dig til at lære Gud bedre at kende?`
