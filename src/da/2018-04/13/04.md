---
title:  Opstandelse og genoprettede relationer
date:   25/12/2018
---

Fra kirkens allerførste tid har løftet om Jesu genkomst mere end noget andet styrket Guds trofaste folks hjerter, især under prøvelser. Uanset hvilke frygtelige kampe, utrøstelig sorg og smerte, de gennemgik, ejede de håbet om Jesu genkomst og alle de vidunderlige løfter, som hans genkomst indebærer.

`Læs 1 Thess 4,13-18. Hvilke løfter er indbefattet i disse vers? Hvad siger det om håbet om genoprettede relationer?`

Jesu genkomst vil påvirke alle mennesker dybt. En vigtig side ved oprettelsen af Guds rige er de udvalgtes samling. ”Og han skal sende sine engle ud med høj basunklang, og de skal samle hans udvalgte fra de fire verdenshjørner, fra den ene ende af himlen til den anden“ (Matt 24,31). Når denne indsamling foregår, vækkes de døde til live og gives udødelighed (1 Kor 15,52-53). ”De, der er døde i Kristus, skal opstå først“ (1 Thess 4,16). Dette er øjeblikket, vi alle har ventet på. De, som er blevet vakt til live, vil blive genforenet med dem, der har længtes efter deres nærhed og kærlighed. Sådan jubler Paulus over denne begivenhed: ”Død, hvor er din sejr? Død, hvor er din brod?“ (1 Kor 15,55).

Det er ikke de døde, gamle, ødelagte legemer, som blev lagt  i graven, der kommer op ved opstandelsen, men nye, udødelige, fuldkomne legemer, der ikke længere er mærket af synden, som var årsag til deres forfald. De opstandne hellige oplever fuldendelsen af Kristi genoprettende gerning og genspejler Guds fuldkomne billede, som det var meningen ved skabelsen (1 Mos 1,26; 1 Kor 15,46-49).  I det øjeblik ved Jesu genkomst, da de frelste døde er genopstået, vil de retfærdige, der lever på jorden, blive forvandlet og også givet nye fuldkomne legemer. ”For dette forgængelige skal iklædes uforgængelighed, og dette dødelige skal iklædes udødelighed“ (1 Kor 15,53). Så skal de to grupper af frelste, de opstandne og de forvandlede hellige, ”rykkes bort i skyerne sammen med dem for at møde Herren i luften, og så skal vi altid være sammen med Herren“ (1 Thess 4,17).

**Til at tænke over**

`I vores videnskabelige tidsalder forsøger til og med nogle kristne at finde en naturlig forklaring på alt, selv ”mirakler“. Hvad lærer løftet om opstandelsen os om, hvorfor det kun er Guds overnaturlige handling, der kan frelse os?`
