---
title:  Livet på den nye jord
date:   27/12/2018
---

`Læs Es 35,4-10; 65,21-25. Hvor anderledes vil tilværelsen være i forhold til, hvad vi oplever nu?`

I Esajas’ Bog omtales mange gange noget, der er nyt: ”det nye“ (42,9; 48,6), ”en ny sang“ (42,10), ”nyt“ (43,19), ”et nyt navn“ (62,2). Det, der er nyt i kapitel 65, er en ny verdensorden. Der er fred og harmoni blandt alle Guds skabninger. Pagtens forbandelser over landet for ulydighed og oprør (se 3 Mos 26,14-17; 5 Mos 28,30) vil blive ophævet for evigt; for synden er ikke mere. I stedet vil der være velsignelser i overflod, huse at bo i og mad at nyde.

Hvordan vil tilværelsen blive på et så smukt sted? Nogen spekulerer på, om vi vil være i stand til at genkende venner og familie, efter at vores legemer får udødelighed og er blevet helt genoprettet efter Guds billede. Jesu disciple var i stand til at genkende ham efter hans opstandelse. Maria genkendte hans stemme (Joh 20,11-16).

Thomas genkendte Jesu fysiske udseende (Joh 20,27-28). De to disciple på vejen til Emmaus genkendte hans fagter og bevægelser ved middagsbordet (Luk 24,30-31.35). Hvis vores legemer kommer til at ligne Jesu opstandne legeme, vil vi helt sikkert komme til at kunne genkende hinanden, og vi kan se frem til en evighed med genoprettede personforhold. Vi kan med sikkerhed antage, at vi skal fortsætte vores forhold til dem, vi kender og elsker, som er der sammen med os.

”Da skal de frelste kende fuldt ud, ligesom de selv er kendt fuldt ud. Den kærlighed og sympati, som Gud selv har nedlagt i sjælen, vil dér finde sit sandeste og smukkeste udtryk. Den rene samhørighed med hellige væsener, det harmoniske samfund med de velsignede engle og med de trofaste fra alle tider, som har vasket deres klæder hvide i Lammets blod, de hellige bånd, der knytter familien i himlen og på jorden sammen (Ef 3,15) – alt dette bidrager til de frelstes lykke.“ (Ellen White, Mod en bedre fremtid, s. 547).

**Til at tænke over**

``”Derfor bliver vi ikke modløse … For vore lette trængsler her i tiden bringer os i overmål en evig vægt af herlighed, for vi ser ikke på det synlige, men på det usynlige; det synlige varer jo kun en tid, det usynlige evigt“ (2 Kor 4,16-18). Hvordan kan vi i en verden, som er så midlertidig og flygtig, lære at række ud og gribe fat i det usynlige og evige?`
