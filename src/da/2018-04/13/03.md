---
title:  Løftet om genoprettelse
date:   24/12/2018
---

`Læs Es 11,1-10. Hvilket løfte gives til Israel, og hvad siger det om de frelstes opholdssted i evigheden?`

Bibelen begynder med beretningen om jordens skabelse (1  Mos 1  og 2). Det er en beskrivelse af en smuk og harmonisk verden, der blev betroet vores første forældre Adam og Eva. En fuldkommen verden for menneskeheden, som Gud havde skabt. Bibelens sidste to kapitler taler også om, at Gud skaber en fuldkommen og harmonisk verden for den frelste menneskehed (Åb 21 og 22); men denne gang er det mere nøjagtigt at sige, at han genskaber. Det er jordens genoprettelse efter syndens ødelæggelse.

Bibelen siger mange steder, at de frelstes evige hjem skal være et virkeligt sted, ikke en tænkt fantasi eller drøm. De frelste vil være i stand til at se, høre, lugte, røre ved og føle en ny tilværelse, et nyt liv. Profetien i Es 11 er en smuk beskrivelse, der forudsiger Messias’ komme, som vil skabe en ny tidsalder. Han vil gøre en ende på alt ondt og bebude en evig fred. Guds herredømme på denne nye jord skal oprette harmoni i hele universet.

`Læs Åb 21,1-5. Hvad vil for evigt forsvinde som et resultat af den nye harmoni?`

Ellen White skrev om, hvad der venter de frelste: ”Efterhånden som evighedens år henrinder, bringer de endnu rigere og herligere åbenbaringer af Gud og Kristus. Ligesom kundskaben er gradvist tiltagende, vil også kærligheden, ærefrygten og lykken øges. Jo mere menneskene lærer om Gud, jo større beundring får de for hans karakter. Når Jesus forklarer dem frelsens rigdomme og beretter om de store bedrifter, der blev udført i den store strid med Satan, vil de frelstes hjerter fyldes med endnu større hengivenhed for ham, og med endnu større fryd og glæde lader de guldharperne klinge, og titusind titusinder og tusind tusinder af stemmer forener sig i et vældigt lovsangskor.“ (Ellen White, Mod en bedre fremtid, s. 548).

**Til at tænke over**

`Hvordan kan vi allerede nu begynde at forstå Guds karakter? Hvordan kan vi allerede nu se noget af Guds karakter og væsen, når vi lever i harmoni og enhed med andre?`
