---
title:  Visheden om Jesu genkomst
date:   23/12/2018
---

`Læs Joh 14,1-3. Dette er det mest kendte løfte om Jesu genkomst. Hvad fortæller det løfte om den tilværelse, de frelste skal have på den nye jord?`

De tidlige kristne betragtede Jesu genkomst som det ”salige håb“ (Tit 2,13). De forventede, at alle Skriftens profetier og løfter skulle blive opfyldt ved Jesu andet komme; for det er hele den kristne pilgrimsvandrings mål. Alle, som elsker Kristus, ser frem til den dag, hvor de bliver i stand til at se Jesus ansigt til ansigt. Hans ord i Joh 14,1-3 antyder en nærhed og intimitet, som vi skal få del i, ikke kun med Jesus, men også med hinanden.

De kristne tror på det løfte, fordi Bibelen forsikrer os om dets opfyldelse. Vi har den forsikring, fordi vi tror på Jesu ord, når han siger: så ”kommer jeg igen“ (Joh 14,3). På samme måde, som Jesu første komme var blevet profeteret, er hans andet komme også blevet forudsagt, også i Det Gamle Testamente. Før syndfloden fortalte Gud patriarken Enok, at Messias’ komme i herlighed skulle gøre en ende på synd. Han profeterede: ”Se, Herren kommer omgivet af sine titusinder af hellige for at holde dom over alle og straffe enhver sjæl for alle de ugudelige gerninger, de har begået, og for alle de hårde ord, disse ugudelige syndere har talt imod ham“ (Jud 14-15).

Tusind år, før Jesus kom til jorden, profeterede kong David også om, at Messias skulle komme for at samle Guds folk. ”Vor Gud kommer, han tier ikke. Foran ham går en fortærende ild, omkring ham raser en vældig storm. Han indkalder himlen deroppe og jorden, han vil holde dom over sit folk. Kald mine trofaste sammen hos mig, dem der har sluttet pagt med mig ved slagtoffer“ (Sl 50,3-5).

Jesu andet komme er nært knyttet til hans første komme. De profetier, der forudsagde hans fødsel og tjeneste (fx 1 Mos 3,15; Mika 5,2; Es 11,1; Dan 9,25-26), er grundlaget for vores håb og tillid til løfterne om hans andet komme. Kristus er ”trådt frem én gang for alle ved tidernes ende for at udslette synden ved sit offer… Sådan er Kristus ofret én gang for at bære manges synder og vil anden gang komme til syne, ikke for syndens skyld, men for at frelse dem, som venter på ham“ (Hebr 9,26.28).

**Til at tænke over**

`Hvordan kan du i dag finde håb og trøst i løftet om Jesu genkomst?`
