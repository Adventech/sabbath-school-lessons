---
title:  En ny jord for de frelste
date:   26/12/2018
---

”Nu skaber jeg en ny himmel og en ny jord; det, der skete tidligere, skal ikke længere huskes, og ingen skal tænke på det“ (Es 65,17). Både Esajas og Johannes (Åb 21,1) så i et syn den nye jord, som var lovet.

`Læs Åb 21,2.9-27. Tænk over Johannes’ beskrivelse af de frelstes fantastiske by, det nye Jerusalem. Hvad viser disse vers om den enhed og harmoni, der vil herske i det nye Jerusalem?`

`Læs Åb 22,1-5. Livets flod, som flyder fra Guds trone med livets træ på begge sider er to andre vigtige kendetegn i den nye by. Hvad er deres hensigt på den nye jord?`

I det nye Jerusalem skal Kristus genoprette livets træ, som Adam mistede adgang til på grund af sin overtrædelse (1 Mos 3,22-24). Adgang til dette træ er et af løfterne til dem, der sejrer (Åb 2,7). Det faktum, at det bærer tolv slags frugt, en ny slags hver måned, antyder måske, hvorfor ”alle mennesker“ på den nye jord ”hver måned på nymånedagen og hver uge på sabbatten skal … komme for at tilbede mig, siger Herren“ (Es 66,23).

”’Lægedom for folkeslagene’ henviser i overført betydning til fjernelsen af alle nationale og sproglige skel og adskillelser … Bladene på livets træ skal helbrede den adskillelse, der er imellem folkeslagene. Folkeslagene er ikke længere ’hedninger’, men er forenet i en stor familie som Guds sande folk (sml. Åb 21,24-26). Det, som Mika forudså mange århundreder tidligere, går nu i opfyldelse: ”De skal smede deres sværd om til plovjern og deres spyd til vingårdsknive.

Folk skal ikke løfte sværd mod folk, og de skal ikke mere oplæres til krig. Men de skal sidde hver under sin vinstok og sit figentræ, uden at nogen jager dem bort“ (Mika 4,3-4; sml. Es 2,4). På bredden af livets flod skal de frelste ”indbyde hinanden til at sidde“ under livets træ sammen med dem (Zak 3,10). Bladenes helbredende egenskaber skal helbrede alle sår – racemæssige, etniske, stammeskel eller sproglige – som har splittet og adskilt menneskeheden i lange tider.“ (Ranko Stefanovic, Revelation of Jesus Christ: Commentary on the Book of Revelation, s. 593).
