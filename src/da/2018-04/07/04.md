---
title:  Helligåndens ledelse
date:   13/11/2018
---

Rapporter om, hvad der var sket med Cornelius i Cæsarea nåede snart lederne af den kristne menighed i Jerusalem, og de bad Peter om at fortælle, hvad der var sket. De blev rystede over, hvad Peter havde gjort; for ifølge deres opfattelse af Moseloven var det ikke tilladt trofaste jøder at spise sammen med hedninger (ApG 11,3).

`Læs ApG 11,4-18. Hvad sagde Peter for at forklare Helligåndens arbejde og ledelse i den begivenhed? Hvad var hans hovedpointe i at genfortælle, hvad der var sket?`

Selv om nogle stillede spørgsmålstegn ved lovligheden i Peters handlinger og hans beslutning om at døbe Cornelius, bekræftede tilstrækkeligt med vidner (ApG 11,12), at Helligånden virkelig havde vist sin tilstedeværelse på samme måde som på Pinsedagen. Helligåndens vejledning og ledelse i den situation var uangribelig og gaven anerkendt. ”Da de hørte det, blev de rolige og priste Gud og sagde: ’Så har Gud da også givet hedningerne omvendelsen til livet’“ (ApG 11,18).

`Læs ApG 11,19-24. Hvad var det næste, der skete i den første menigheds liv?`

Måske troede nogle i Jerusalem, at hændelsen med Cornelius og  hans hus ville være en undtagelse, og at sådanne situationer ikke ville gentage sig. Men det var ikke Helligåndens hensigt. Da Jesu disciple blev spredt uden for Jerusalem og Judæa på grund den forfølgelse, der opstod efter Stefanus’ død (ApG 8,1), og kom til Samaria, Fønikien, Kypros og Antiokia, tog flere og flere hedninger imod Jesus som deres frelser. Det er, hvad Jesus havde forudsagt (ApG 1,8). Hvis vi sætter os i de tidlige jødekristnes sted, er det måske ikke så svært  at se, hvorfor de ikke helt vidste, hvordan de skulle reagere på den nye tilstrømning af hedningekristne, selv om den var fantastisk.

**Til at tænke over**

`Kan vi selv komme til at fastholde en for snæver opfattelse af kirken og af vores budskab og derved forhindre vores vidnesbyrd?`
