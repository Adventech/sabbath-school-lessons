---
title:  En vanskelig løsning
date:   15/11/2018
---

Det krævede en vis tillid hos menigheden i Antiokia at sende repræsentanter til Jerusalem for at finde den bedste løsning på deres konflikt. Efter mange timers drøftelser mellem apostlene og de ældste, traf Jakob, Jesu bror, som tilsyneladende var leder for forsamlingen, en afgørelse om, hvad der skulle gøres (ApG 15,13-20). Det er tydeligt, at rådet besluttede, at hedninger ikke behøvede at omvende sig til jødedommen og adlyde ceremonilovens mage krav, deriblandt omskærelse, for at blive kristne.

`Læs Amos 9,11-12 og Jer 12,14-16. Hvilke forudsigelser kom disse gammeltestamentlige profeter med om Israels nabolande?`

Jakob citerede fra Amos 9, men vi ser også hentydninger til nationernes frelse hos andre gammeltestamentlige profeter. Det var hele tiden Guds mening at frelse hele verden gennem Israels vidnesbyrd og erfaring. Guds kald til Abraham indbefattede faktisk en velsignelse   af alle folkeslag gennem ham og hans slægt (1 Mos 12,1-3). Helligåndens ledelse, Peters, Barnabas’ og Paulus’ arbejde blandt hedningerne samt mange hedningers omvendelse var beviser, der ikke kunne ignoreres. De vidnesbyrd hjalp lederne i det kristne fællesskab  i Jerusalem til at indse, at mange gammeltestamentlige profetier var ved at gå i opfyldelse. Gud havde faktisk allerede givet love med vejledning om hedningers tilstedeværelse i Israel og de begrænsninger, der gjaldt for dem (3 Mos 17 og 18). Jakob henviste også til de love i sin beslutning (ApG 15,29). Det blev tydeligt for alle, at Guds kaldte hedninger til at tilslutte sig hans folk og modtage frelse i Jesus. Helligåndens ledelse gav dem en dybere forståelse af Skriften og åbenbarede vigtige sandheder, som de ikke tidligere havde set.

ApG 15,30-35 beskriver reaktionen hos de troende i Antiokia på det, der var blevet besluttet i Jerusalem: ”Da de havde læst det, blev der glæde over denne formaning“ (ApG 15,31).

Vi ser her i Apostlenes Gerninger et stærkt eksempel på, hvordan den tidlige kirke underkastede sig Guds Ord og i kærlighed, enhed og tillid under Helligåndens ledelse forhindrede, hvad der ellers kunne have været en afgørende krise og trussel mod deres enhed.

**Til at tænke over**

`Hvad lærer denne beretning os om, hvor vigtigt det er for os ikke kun at lytte til, hvad andre siger, men også overveje, om de måske har ret, selv når det, de siger, ikke lige er det, vi gerne vil høre?`
