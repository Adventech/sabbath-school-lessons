---
title:  Etniske fordomme
date:   11/11/2018
---

`Læs ApG 6,1. Hvad fik folk til at klage over uretfærdig behandling under uddelingen af mad til enkerne?`

Nogle af de tidlige kristne lod til at have fordomme mod de enker i deres forsamling, der havde græsk baggrund, og de gav mindre mad til dem end til de enker, der havde jødisk baggrund. Fornemmelsen af en sådan forfordeling skabte splittelse blandt de første troende.

Bibelen siger ikke, hvorvidt forskelsbehandlingen var virkelig eller  ej. Men den siger, at nogle troede, at det forholdt sig sådan. Denne konflikt truede meget tidligt kirkens enhed. Hvor er det interessant, at etnisk uenighed opstod så tidligt i kirken.

`Læs ApG 6,2-6. Hvilke enkle forholdsregler blev sat i værk i den tidlige kirke for at løse disse misforståelser?`

Den første kirke voksede hurtigt, og dens vækst lagde stadigt større byrder på apostlene. Valget af de syv mænd, som traditionelt kaldes ”menighedstjenere“, selv om Det Nye Testamente ikke omtaler dem på den måde, fjernede det spændte forhold i menigheden i Jerusalem og åbnede for, at flere kunne blive engageret i menighedens opgaver.

Apostlene lyttede nøje til klagerne fra de græsktalende medlemmer og spurgte dem om forslag til en løsning. Udvælgelsen af de syv mænd, som skulle hjælpe apostlene, blev overladt til den gruppe, og de anbefalede syv disciple, som alle havde græsktalende baggrund. Det siges om dem, at de var ”velanskrevne mænd, fyldt af ånd og visdom“ (ApG 6,3). Apostlenes opgaver, som indtil det tidspunkt havde været både at forkynde Guds Ord og uddele mad til enkerne, blev fordelt på to grupper, som hver især udførte en lige så vigtig tjeneste i forkyndelsen af evangeliet. Lukas bruger det samme ord, ”tjeneste“ (diakonia), i sin omtale af både apostlenes tjeneste i forkyndelsen af Ordet (ApG 6,4) og de syvs arbejde med at uddele mad (ApG 6,1).

**Til at tænke over**

`Hvilken betydning havde det, at lederne sammenkaldte mange af de troende (ApG 6,2) for at forsøge at finde en løsning på problemet?`
