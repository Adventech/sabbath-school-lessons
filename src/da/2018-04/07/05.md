---
title:  Apostelmødet i Jerusalem
date:   14/11/2018
---

`Læs ApG 15,1-2 og Gal 2,11-14. Hvilke to emner skabte alvorlige konflikter i den tidlige kirke?`

Truslen, som de tidlige kristnes enhed stod over for, var både virkelig og vanskelig. Nogle jødekristne mente, at frelse kun var mulig for dem, der tilhørte Guds pagtsfolk, og det betød, at omskærelse var   et krav. Og som en del af en trofast livsstil mente disse jødekristne også, at de skulle undgå enhver kontakt med hedninger, som muligvis kunne forhindre deres egen frelse.

Jøderne havde meget strenge traditioner med hensyn til omgang med hedninger. Disse traditioner blev hurtigt en snublesten i det nye kristne samfund, da apostlene begyndte at henvende sig til hedninger, der ønskede at blive Jesu efterfølgere. Hvis Messias er Guds folks frelser, som det forudsiges i Det Gamle Testamente, skulle hedningerne så ikke først blive jøder og derefter følge de samme pagtsregler, hvis de ønskede at blive frelst?

`Læs ApG 15,3-22. Hvad var nogle af de problemstillinger, der blev fremlagt ved apostelmødet i Jerusalem?`

Problemet skyldtes stridigheder med hensyn til stærke fortolkninger af gammeltestamentlige beretninger om omskærelse og forholdet  til hedningerne. Da apostlene, lederne og delegerede fra Antiokia sad sammen, lader det til, at deres drøftelser tog lang tid, uden at de kom frem til en løsning.

Men så talte Peter, Barnabas og Paulus. Peters tale henviste til  den åbenbaring, Gud gav ham i et syn samt Helligåndens gave, som havde banet vejen for mission blandt hedningerne. Dernæst delte Paulus og Barnabas deres historier om, hvad Gud havde gjort gennem dem for hedningerne. Som en følge heraf blev manges øjne åbnet for nye sandheder. Peter sagde med hensyn til hedningerne: ”Men vi tror, at vi bliver frelst ved Herren Jesu nåde på samme måde som de“ (ApG 15,11). Århundreders gamle traditioner gik i opløsning i evangeliets lys.

**Til at tænke over**

`Har der været et tidspunkt, hvor du ændrede holdning om noget, du havde en dyb og stædig opfattelse af? Hvad lærte du evt. af den erfaring, der måske kan hjælpe dig i fremtiden, hvis du igen bliver nødt til at stille spørgsmålstegn ved din opfattelse af noget, du tror på?`
