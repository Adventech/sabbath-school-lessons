---
title:  Et tempel for Helligånden
date:   06/11/2018
---

Et andet bygningsbillede, som Paulus bruger, er et tempel for Gud eller for Helligånden. Det er et billede af en dyr eller værdifuld bygning. I 1 Kor 6,19 bruges billedet om en persons legeme som et tempel for Helligånden. Paulus bruger også billedet i 1 Kor 3,16-17, hvor han sammenligner Guds tempel, det mest hellige og kostbare bygværk i det gamle Mellemøsten, med menigheden.

`Læs 1 Kor 3,16-17. Hvad betyder det, at menigheden er et tempel for Helligånden? Hvad handler advarslen i vers 17 om?`

Det er indlysende, at når Paulus omtaler kirken, tænker han ikke på et fysisk tempel eller en fysisk bolig for Gud. Teksten siger ”I“, altså mange mennesker. Billedet henviser altså til en fælles enhed. Sammen udgør de kristne i Korinth et tempel for Helligånden, og i åndelig forstand bor Gud iblandt dem.

I Paulus’ opfattelse bor Gud i det kristne fællesskab; derfor advarer han om, at enhver, der ødelægger det fællesskab, kommer til at lide dommens følger. Den troendes enhed er kernen i det fællesskab og i Guds tilstedeværelse i dette tempel. Selv om denne tekst ofte bruges til at sige, at vi skal tage vare på vores fysiske legeme (som de kristne selvfølgelig også skal), er det ikke Paulus’ særlige pointe her. Hans budskab var i stedet en advarsel om dem, der ville ødelægge kirkens enhed.

Tidligere i kapitlet henviste Paulus til, hvad han ser som udfordringer for enheden: ”For når der er misundelse og splid iblandt jer“ (1 Kor 3,3). Sådanne holdninger og en sådan opførsel er reelle trusler mod kristen enhed og fører til, at Guds nærværelse forsvinder fra hans tempel. Han ønsker derfor, at medlemmerne skal lægge en holdning og opførsel, der truer kirkens enhed, til side.

Når der udbryder strid i kirken, er Paulus’ råd til korintherne stadigvæk anvendeligt i dag. ”Men jeg formaner jer, brødre, ved vor Herre Jesu Kristi navn, til at enes, så der ikke er splittelser iblandt jer, men så I holder sammen i tanke og sind“ (1 Kor 1,10).

**Til at tænke over**

`Misundelse, uenighed og splittelser. Det var ikke kun på Paulus’ tid, at kirken havde de problemer. Vi udsættes også for dem i dag. Hvad kan hver enkelt af os gøre for at løse disse problemer på måder, der ikke vil true vores enhed?`
