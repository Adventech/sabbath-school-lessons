---
title:  Guds folk
date:   04/11/2018
---

`Læs 1 Pet 2,9 og 2 Mos 19,5-6 og 5 Mos 4,20 og 5 Mos 7,6. Hvad siger disse vers om Guds folks særlige status?`

Guds folk består af mennesker, der tilhører Gud, som påberåber sig Gud som deres far, som er blevet løskøbt af Kristus, og som adlyder ham. Dette understreger, at Gud har haft et folk på jorden lige fra frelsesplanens introduktion, og at der er kontinuitet fra Israel i Det Gamle Testamente til kirken i Det Nye Testamente. Helt fra Adams tid, fra patriarkerne før og efter syndfloden, har Gud sluttet en pagt med sit folk, og de skulle repræsentere hans kærlighed, nåde og retfærdighed over for verden.

Guds folk kaldes en ”udvalgt slægt“, et ”kongeligt præsteskab“, og et ”helligt folk“. Disse udtryk antyder, at de er sat til side med   en særlig hensigt. De ”skal forkynde hans guddomsmagt, han som kaldte jer ud af mørket til sit underfulde lys“ (1 Pet 2,9). Det er også et ekko fra en beskrivelse af Guds nådige karakter, som den beskrives i 2 Mos 34,6-7. ”Gud tilegnede sig kirken som sin egen særlige ejendom, for at dens medlemmer skulle genspejle hans ædle karaktertræk i deres egne liv og forkynde hans godhed og nåde for alle mennesker.“ (The SDA Bible Commentary, 7. bind, s. 562).

`Læs 5 Mos 7,6-8. Hvad fik Gud til at udvælge Abrahams efterkommere som sit eget folk? Hvordan gælder det også i dag?`

Måske kan vi spørge os selv: Hvilket land fortjener i dag titlen ”et helligt folk“ (et andet udtryk brugt om kirken)? Svaret er: intet. Alle nationer og etniske grupper består af mennesker, som ikke fortjener Guds kærlighed og nåde. Og selv om Bibelen kalder os til at være   et helligt folk, lærer Skriften også, at udvælgelsen og oprettelsen af Israel var baseret udelukkende på Guds kærlighed og ikke på nogen fortjeneste, som mennesker kunne bringe til ham. Guds folks tilblivelse er en kærlig skabelseshandling, og på trods af synd og frafald   i national målestok, holdt Gud sit løfte til Abraham om, at i hans afkom – Kristus – skulle Gud frelse sit folk. På samme måde som udvælgelsen af Guds folk var en nådeshandling, er det også med deres frelse. Vi er alle frelst af Guds ufortjente nåde.

**Til at tænke over**

`Vores frelse hviler helt og holdent på, hvad Kristus har gjort for os, ikke på, hvad vi kan gøre for os selv, selv om vi er ”Guds folk“.`
