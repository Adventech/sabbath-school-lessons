---
title:  Får og hyrde
date:   08/11/2018
---

`Læs Joh 10,1-11 og Sl 23. Hvilke sider ved denne metafor for kirken som en fårefold taler om enhed?`

I vores moderne verden med store byer, er det sjældent at opleve dyrehold. De fleste ved meget lidt om forholdet mellem får og hyrder. Men da Jesus fortalte sin lignelse, forstod folk ham godt. Når han sagde: ”Jeg er den gode hyrde“, genkendte de med det samme henvisningen til Sl 23,1: ”Herren er min hyrde.“ Billedet var ikke alene tydeligt, det var også fyldt med emotionelle værdier, der gjorde det levende. I den gamle mellemøstlige kultur var hyrder kendt for at være hengivne i deres pasning af fårene, uanset hvilke udfordringer det medførte. Hyrdebilledet er et af de mest afholdte i Skriften som beskrivelse af Guds karakter og hans forhold til sit folk.

Billedet med Guds folk som får er interessant. En af de opfattelser, vi ofte har af får, er deres harmløse og forsvarsløse natur. De er derfor afhængige af en god hyrde til at beskytte og lede dem. De bliver helt ærligt betragtet som dumme. Fra tid til anden vil får utilsigtet fare vild, og hyrden vil lede efter dem og bringe dem tilbage til folden. Unge får har ofte brug for at blive båret og kræver ekstra pasning. Der er brug for tålmodighed og forståelse, når man passer får. På mange måder er det det perfekte billede på menigheden.

Menighedsmedlemmet har intet at frygte, men alt at vinde, hvis forholdet til Hyrden er i orden.

I denne lignelse understregede Jesus også, hvor vigtigt det er for fårene at lytte til hyrdens stemme. Når omstændighederne kræver det, er det muligt at beskytte forskellige fåreflokke ved at placere dem i den samme indhegning eller fårefold. Hvordan kan de senere blive adskilt? Det eneste, der kræves er, at hyrden står i døren til indhegningen og kalder på dem. Hans får vil genkende hans stemme og komme til ham. ”Når han har fået alle sine får ud, går han foran dem, og de følger ham, fordi de kender hans røst“ (Joh 10,4). Det er af største betydning for kirken at lytte til den store hyrdes røst. Guds folks enhed og sikkerhed er faktisk afhængig af deres nærhed til ham og direkte forbundet med deres underdanige lydighed mod hans stemme.

**Til at tænke over**

`Folk bryder sig generelt ikke om at blive sammenlignet med får. Hvorfor er det alligevel en så passende metafor for os? Hvad bør billedet fortælle os om vores behov for hyrden, og også om vores behov for at adlyde hans stemme?`
