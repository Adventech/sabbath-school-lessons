---
title:  Kristi legeme
date:   07/11/2018
---

Det måske mest kendte billede på kirken og det, der taler stærkest om de forskellige deles enhed, er Kristi legeme. ”For ligesom legemet er en enhed, selv om det har mange lemmer, og alle legemets lemmer, så mange som de er, dog danner ét legeme, sådan er det også med Kristus … I er Kristi legeme og hver især hans lemmer“ (1 Kor 12,12.27).

`Læs 1 Kor 12,12-26. Hvordan passer billedet om ét legeme med mange dele til din lokale menighed? Hvordan gælder det for en verdensomspændende organisation som Syvende Dags Adventistkirken?`

Paulus’ lære i 1 Kor 12 udtrykker den dybe virkelighed, at sand kristen enhed ikke kun findes i forskellighed, og slet ikke på trods af forskellighed, men snarere ved forskellighed. Det bør ikke overraske os, at det er Helligånden, der er kilde til de forskellige udtryk for forskellighed. På samme måde som det menneskelige legeme både  er utroligt samlet og samtidigt forbløffende forskelligt, sådan er det ideelt set også med Kristi legeme, som gennem den forskellighed udtrykker Kristi legemes fuldstændighed og rigdom.

Dette billede taler direkte til os som kirke. I de seneste ti år er Syvendedagsadventistkirken vokset enormt. Den er sammensat af mennesker fra næsten enhver tænkelig baggrund, kultur og omgivelse. Vores etniske, racemæssige, kulturelle, uddannelsesmæssige og aldersmæssige baggrund må ikke få lov til at adskille os i Kristus. Tvært imod; en sådan forskellighed bør formes af Helligånden til en styrke i enhed og åbenbare den sandhed, at vi på trods af vores forskelligheder alle er ét i Kristus.

Som vi har set, står vi alle lige ved korsets fod, uanset hvem vi er, eller hvor vi kommer fra. Mens verden omkring os bliver mere og mere splittet, må kirken vise, at enhed i forskellighed er muligt. Guds folk kan vise evangeliets helbredende og forligende kraft.

Det er fantastisk, at Paulus fortæller os, hvordan dette ideal kan realiseres. ”Kristus er kirkens hoved og sit legemes frelser“ (Ef 5,23). ”Han er hoved for legemet, kirken“ (Kol 1,18). Når den enkelte troende er åndeligt forbundet med Kristus, nyder hele legemet godt af den samme føde. Vi kan derfor ikke tilstrækkeligt understrege den betydning, som studiet af Guds Ord, lydighed mod det, vi lærer i Ordet og en fælles erfaring i tilbedelse og bøn har for enhed i Kristi legeme.
