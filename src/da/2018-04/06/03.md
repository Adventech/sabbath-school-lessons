---
title:  Guds husstand
date:   05/11/2018
---

`Læs Ef 2,19-22. Hvilke hovedtanker understreger Paulus i disse vers? Hvad siger dette billede om enhed i kirken?`

I det afsnit forbinder Paulus to billeder på kirken, et uvirksomt, et hus eller en bygning, og et levende, en husstand bestående af mennesker.

En sten er ikke i sig selv særlig værdifuld, men når den forbindes med andre sten, bliver den en bygning, der kan modstå livets storme. Ingen kristen kan være en sten alene, men må forbindes med andre i Guds husstands fællesskab. Hvis en bygning skal være solid, må den hvile på en stærk grundvold. Jesus Kristus er den grundvold og Guds hus’ ”hovedhjørnesten“ (se også 1 Kor 3,11).

Kirken ville også ophøre med at eksistere, hvis den ikke gjorde Kristus til hovedhjørnestenen for alle sine aktiviteter. Kirken handler i virkeligheden om Jesus Kristus, om hans liv, død, opstandelse og genkomst. Kirken danner et fællesskab af troende, der forenet skal forkynde evangeliet om Jesus for verden. Kirkens dagsorden er Jesus, hvem han er, hvad han har gjort for os og gør for os, og hvad han tilbyder alle, som vil tage imod ham som Herre og Frelser.

Billedet med en husstand er også meget meningsfyldt. Det hviler på de forhold, mennesker har til hinanden. Det er et kendt billede med far og mor, brødre og søstre. Bånd mellem familiemedlemmer kan være stærke, og den medfølgende loyalitet overgår ofte alle andre bånd. Loyalitet er en afgørende komponent i enhed; for hvordan kan der være nogen form for enhed, hvis der ikke er loyalitet?

Hvad er forbindelsen mellem dette billede og kirken? Kirkens medlemmer er også dele af en stor familie. Vi hører sammen, ikke kun fordi vi tilhører den menneskelige familie gennem vores fælles forfader Adam, men også fordi vi er i familie med Jesus, den anden Adam, gennem vores fælles erfaring i en ”ny fødsel“. Vi bliver altså forenet med hinanden, ikke kun på grund af doktrinære sandheder, som vi har fælles, men også fordi vi har en fælles erfaring som omvendte syndere med et nyt liv i Jesus.

**Til at tænke over**

`Desværre har ikke alle oplevet at have en god familie. Derfor kan det være, at det billede ikke betyder så meget for dem. Men hvordan kan vi som en kirke blive den familie, som disse mennesker aldrig har haft?`
