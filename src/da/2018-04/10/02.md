---
title:  Genoprettede venskaber
date:   02/12/2018
---

Paulus og Barnabas arbejdede sammen i at vidne om Jesus. Men   de havde en uoverensstemmelse med hensyn til, om de kunne have tillid til en, der var så bange som Johannes Markus (ApG 15,36-39). De eventuelle farer forbundet med at forkynde evangeliet havde på et tidspunkt fået Johannes Markus til at desertere fra Paulus og Barnabas og rejse hjem (ApG 13,13).

”Denne svigten fik for en tid Paulus til at bedømme Markus på en negativ og til og med hård måde. Barnabas derimod var mere tilbøjelig til at undskylde ham på grund af hans manglende erfaring. Han var ivrig efter, at Markus ikke skulle forlade tjenesten; for han så i ham egenskaber, der ville gøre ham til en nyttig arbejder for Kristus.“ (Ellen White, The Acts of the Apostles, s. 170).

Selv om Gud brugte alle disse mænd, var det nødvendigt, at deres uoverensstemmelser blev løst. Apostlen, som forkyndte nåde, havde brug for at vise nåde over for en ung prædikant, som havde skuffet ham. Tilgivelsens apostel havde brug for at tilgive. Johannes Markus voksede under Barnabas’ bekræftende vejledning (ApG 15,39), og med tiden blev Paulus’ hjerte åbenbart rørt over forandringerne.

`Læs Kol 4,10-11 og 2 Tim 4,11. Hvordan ser vi i Paulus’ breve til Timotheus og menigheden i Kolossæ hans fornyede forhold til Johannes Markus og hans nye tillid til den unge prædikant?`

Selv om vi ikke har mange detaljer med hensyn til Paulus’ forsoning med Johannes Markus, er Bibelens fremstilling tydelig. Johannes Markus blev en af apostlens loyale medarbejdere. Over for menigheden i Kolossæ anbefaler Paulus ham højt som en, der ”arbejder sammen med“ ham. Mod slutningen af Paulus’ liv opfordrede han Timotheus på det kraftigste til at bringe Markus med til Rom; for han ”er mig til god hjælp i tjenesten“ (2 Tim 4,11). Paulus’ tjeneste blev beriget gennem den unge forkynder, som han tydeligvis havde tilgivet. Skellet mellem dem var blevet fjernet, og de var i stand til at arbejde sammen i evangeliets tjeneste. Uanset, hvad problemet havde været, og hvor berettiget Paulus havde ment, at hans tidligere holdning over for Markus havde været, var det alt sammen nu blevet løst.

**Til at tænke over**

`Hvordan kan vi lære at tilgive dem, der har såret eller skuffet os? Hvorfor indbefatter tilgivelse ikke altid en fuldstændig genoprettelse af et tidligere forhold? Hvorfor behøver det heller ikke altid at være tilfældet?`
