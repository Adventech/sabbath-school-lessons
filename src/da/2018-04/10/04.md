---
title:  Åndelige gaver til enhed
date:   04/12/2018
---

`Læs 1 Kor 3,5-11; 12,1-11 og 2 Kor 10,12-15. Som vi så i et tidligere studium, havde menigheden i Korinth store problemer. Hvilke principper for helbredelse og genoprettelse, som er livsvigtige for enhed i kirken, opstiller Paulus i disse tekster?`

I disse afsnit opstiller Paulus afgørende principper for enhed i kirken. Han fremhæver, at Jesus benytter forskellige arbejdere til at udrette forskellige tjenester i sin menighed, selv om hver enkelt af dem arbejder sammen med de andre i at opbygge Guds rige (1 Kor 3,9).

Gud kalder os til samarbejde, ikke konkurrence. Den enkelte troende har fået gaver fra Gud til at samarbejde i tjeneste for Kristi legeme og tjeneste for samfundet (1 Kor 12,11). Der findes ikke større eller mindre gaver. Alle er nødvendige i Kristi kirke (1 Kor 12,18-23). Vores gudgivne gaver skal ikke bruges for i selviskhed at fremhæve os selv; de er givet af Helligånden til tjeneste i evangeliets udbredelse.

Al sammenligning med andre er uklog; for det vil enten få os til  at føle os modløse eller overlegne. Hvis vi synes, at andre er os langt overlegne, vil vi føle os modløse, når vi sammenligner os med dem, og kan let blive mismodige i den tjeneste, vi udfører. Og hvis vi på den anden side mener, at vores indsats for Kristus er mere effektiv end andres, vil vi blive stolte; og det er noget, en kristen aldrig bør være.

Begge holdninger svækker vores effektivitet for Kristus og det fællesskab, vi har med hinanden. Når vi arbejder inden for den indflydelsessfære, som Kristus har givet os, vil vi opleve glæde og tilfredshed i vores vidnesbyrd for Kristus. Vores arbejde vil komplementere andre medlemmers indsats, og Kristi kirke vil tage kæmpeskridt fremad for Guds riges udbredelse.

**Til at tænke over**

`Kan du komme i tanker om nogen, der havde en åndelig gave, der gjorde dig misundelig? Måske er det ikke så svært! Eller hvor ofte har du følt stolthed over de gaver, du har, i modsætning til andres? Pointen er, at Paulus’ bekymring er en altid tilstedeværende virkelighed for os syndige mennesker. Hvordan kan vi, uanset, hvilken side vi falder til, lære de uselviske holdninger, der er nødvendige for at opretholde enhed i Kristus?`
