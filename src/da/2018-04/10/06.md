---
title:  Genoprettelse og enhed
date:   06/12/2018
---

`Læs Matt 18,15-17. Hvilke tre trin giver Jesus os som kan hjælpe os til at løse konflikter, når et andet menighedsmedlem har forsyndet sig imod os? Hvordan skal vi anvende dette i vores moderne situationer?`

Det råd, vi finder i Matt 18, er Jesu opfordring til at holde konflikter, der opstår inden for kirken, til en så lille gruppe som muligt. Derfor siger Jesus: ”Hvis din broder forsynder sig imod dig, så gå hen til ham og drag ham til ansvar på tomandshånd“ (Matt 18,15). Når antallet af dem, der bliver inddraget i en konflikt, stiger, breder striden sig, og andre medlemmers fællesskab bliver påvirket. Folk vælger side, og banen kridtes af. Men når kristne gør en indsats for at løse konflikter uden at indblande andre, i en kærlig kristen atmosfære og med gensidig forståelse, skabes en forligelsens ånd. Her kan Helligånden arbejde for, at parterne får løst deres uenighed.

Men af og til er personlige appeller om konfliktløsning ikke mulige. I sådanne situationer beder Jesus os om at tage en eller to andre med. Dette andet trin i forligelsesprocessen må kun foretages efter det første trin. Hensigten er at føre mennesker sammen, ikke adskille dem yderligere. Den eller de personer, som ledsager den, der er blevet forurettet, kommer ikke med for at bevise vedkommendes pointe eller tage del i fordømmelsen af den anden. De kommer i kristen kærlighed og medfølelse som rådgivere og bedepartnere for at deltage i processen med at bringe to mennesker sammen, som er kommet på kant med hinanden.

Der findes situationer, hvor alle forsøg på at løse problemet slår fejl. I sådanne tilfælde siger Jesus, at vi skal bringe sagen frem for hele menigheden. Han taler bestemt ikke om, at vi skal afbryde gudstjenesten sabbats formiddag med et spørgsmål om en personlig konflikt. Hvis de to første trin i processen ikke har været i stand til at forlige de to parter, er menighedsbestyrelsen det passende sted at tage problemet op. Igen må vi huske, at Kristi hensigt er forligelse. Det er ikke at gøre den ene side skyldig og frifinde den anden.

”Lad ikke forurettelse få lov til at udvikle sig til ondskab. Lad ikke såret blive så betændt, at det brister ud i giftige ord, som smitter de menneskers sind, som hører dem. Lad ikke bitre tanker få lov til at blive ved med at fylde dit sind og hans. Gå til din broder og tal med ham om sagen i ydmyghed og oprigtighed.“ (Ellen White, Gospel Workers, s. 499).
