---
title:  Tilgivelse
date:   05/12/2018
---

Hvad er tilgivelse? Retfærdiggør tilgivelse et menneskes opførsel, som har behandlet os forfærdeligt? Er min tilgivelse afhængig af overtræderens anger? Hvad nu, hvis den, jeg er vred på, ikke fortjener min tilgivelse?

`Læs Rom 5,8-11 og Luk 23,31-34 og 2 Kor 5,20-21 og Ef 4,26. Hvordan kan følgende tekster hjælpe os til at forstå den bibelske opfattelse af tilgivelse?`

Kristus tog initiativet til at forlige os med ham. ”Guds godhed vil føre dig til omvendelse“ (Rom 2,4). I Kristus blev vi forligt med Gud, mens vi endnu var syndere. Vores omvendelse og bekendelse skaber ikke forligelse. Det gjorde Kristi død på korset. Vores del består i at tage imod det, der blev gjort for os. Det er rigtigt, at vi ikke kan få tilgivelsens velsignelse, før vi bekender vores synd. Men det betyder ikke, at vores syndsbekendelse skaber tilgivelse i Guds hjerte. Tilgivelse var hele tiden i Guds hjerte; men syndsbekendelse gør os i stand til at modtage den (1 Joh 1,9). Syndsbekendelse er absolut nødvendig, ikke fordi den forandrer Guds holdning til os, men fordi den forandrer vores holdning til Gud. Når vi giver efter for Helligåndens overbevisende kraft til at angre og bekende vores synd, forandres vi.

Tilgivelse er også vigtig for vores egen åndelige sundhed. Manglende villighed til at tilgive nogen, der har forsyndet sig imod os, selv om de ikke fortjener tilgivelse, kan skade os mere, end det skader dem. Hvis en person har gjort noget forkert imod dig, og smerten bliver ved med at vokse i dig, fordi du ikke vil tilgive, tillader du dem at gøre dig endnu mere fortræd. Hvor sker det tit, at sådanne sårede følelser er skyld i splittelse og gnidninger i kirken. Uløste krænkelser mellem menighedsmedlemmer skader Kristi legeme.

Tilgivelse frigør et andet menneske fra vores fordømmelse, fordi Kristus har frigjort os fra sin fordømmelse. Det retfærdiggør ikke den andens handlinger imod os. Vi kan forliges med nogen, der har gjort uret imod os, fordi Kristus forligede os med sig selv, da vi forsyndede os imod ham. Vi kan tilgive, fordi vi er blevet tilgivet. Vi kan elske, fordi vi er elsket. Tilgivelse er et valg. Vi kan vælge at tilgive på trods af den anden persons handlinger og holdninger. Det er at vise Jesu sande sindelag.

**Til at tænke over**

`Hvordan kan vi lære at tilgive andre ved at fokusere på den tilgivelse, vi har i Kristus? Hvorfor er den tilgivelse en så afgørende del af vores kristne erfaring?`
