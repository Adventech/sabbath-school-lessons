---
title:  Fra slave til søn
date:   03/12/2018
---

Mens Paulus var fange i Rom, mødte han en bortløben slave, der  hed Onesimus, som var flygtet fra Kolossæ til Rom. Paulus opdagede, at han personligt kendte Onesimus’ herre. Brevet til Filemon er Paulus’ personlige appel til sin ven om et genoprettet forhold til hans bortløbne slave.

Personforhold var vigtige for Paulus. Apostlen vidste, at brudte forhold er ødelæggende for åndelig vækst og enhed i kirken. Filemon var en af lederne i kirken i Kolossæ. Hvis han følte bitterhed over for Onesimus, ville det påvirke hans kristne vidnesbyrd og menighedens vidnesbyrd til det ikke-troende lokalsamfund.

`Læs Filem 1-25. Hvilke vigtige principper for genoprettede personforhold finder vi her? Husk, nøgleordet er principper.`

Ved første øjekast virker det overraskende, at Paulus ikke talte kraftigt imod slaveriets ondskab. Men Paulus’ strategi var meget mere effektiv. Ideelt set nedbryder evangeliet alle klasseskel (Gal 3,28; Kol 3,10-11). Apostlen sendte Onesimus tilbage til Filemon, ikke som slave, men som sin søn i Jesus og som ”en kær broder“ i Herren for Filemon (vers 16).
Paulus vidste, at bortløbne slaver havde en dyster fremtid. De kunne på et hvilket som helst tidspunkt blive fanget. De var dømt til et liv i armod og fattigdom. Men nu kunne Onesimus, som Filemons broder i Kristus og som villig arbejder, få en meget bedre fremtid. Han kunne sikres mad, husly og arbejde under Filemon.

Genoprettelsen af et brudt forhold kunne få dramatiske følger for hans tilværelse. Han blev Paulus’ ”trofaste og kære broder“ og hans medarbejder i evangeliets tjeneste (Kol 4,9). Paulus var så ivrig, så fast besluttet i sit ønske om forligelse mellem dem, at han var villig  til ud af egen lomme at betale ethvert økonomisk udlæg, som kunne være opstået på grund af det, der var sket mellem disse to Jesu efterfølgere.

**Til at tænke over**

`Hvordan kan de bibelske principper, som kommer til udtryk her, hjælpe os til at takle eventuelle belastninger og pres, ja måske endda brud i dit forhold til andre? Hvordan kan disse principper forhindre, at enheden i din lokale menighed bliver ødelagt?`
