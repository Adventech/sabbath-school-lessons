---
title:  Der vil komme glubske ulve
date:   11/10/2018
---

`Læs ApG 20,25-31. Hvad advarede Paulus lederne fra Efesos om? Hvad skulle de gøre for at undgå, at det skete?`

Paulus mødte ofte modstand i sit arbejde, og han vidste, at det ville blive svært at bevare evangeliets renhed. I sin afskedstale til lederne fra Efesos benyttede han lignelsen om vægteren fra Ez 33,1-6 til at fortælle lederne, at de også var ansvarlige for at beskytte evangeliet. De skulle være trofaste hyrder for deres forsamling.

Læs ApG 20,29 og Matt 7,15. Paulus bruger af udtrykket ”glubske ulve“ for at beskrive falske lærere. Det minder om Jesu advarsel om falske lærere i fåreklæder. Kort efter Paulus’ advarsel gik falske lærere til angreb på menighederne i Asien. I Ef 5,6-14 og Kol 2,8 finder vi nogle af Paulus’ advarsler til menighederne i Lilleasien.

I sit andet brev til Timotheus advarer Paulus også Timotheus, som har ansvaret for menigheden i Efesos, mod vildfarelser i menigheden og gudløshed i de sidste tider.

`Læs 2 Tim 2,14-19; 3,12,17. Hvad siger Paulus til Timotheus om, hvordan man skal modstå falske lærere og bevare menighedens enhed?`

For det første skulle Timotheus kende sin Bibel og gå ”lige på med sandhedens ord“ (2 Tim 2,15). Modgiften mod meningsløse diskussioner og spekulationer er en korrekt forståelse af og undervisning i Guds Ord. Bibelens sandheder må fortolkes, så ingen del af Skriften står i modstrid med Bibelsens overordnede billede, så man ikke mister troen på Jesus. Paulus’ andet råd er til Timotheus selv om at holde sig ”fra den ugudelige, tomme snak“ (2 Tim 2,16). Ligegyldige og spekulative emner skal ikke være en del af Timotheus’ undervisning. Den slags samtaler fører kun til ugudelighed og stadfæster ikke troen (2 Tim 2,16). Kun sandhed fører til fromhed og harmoni blandt de troende. Grunden til at Timotheus selv skal undgå og også formane sine medlemmer om at undgå den slags fejl er, at de breder sig i menigheden som kræft (2 Tim 2,17). Når det kommer til stykket, er det lydighed mod Guds Ord, der er modgiften mod de falske lærere (2 Tim 3,14-17), der kunne true menighedens enhed.

**Til at tænke over**

`Hvordan kan vi som en kirke beskytte os mod mennesker, som gennem falsk lære skaber splittelse iblandt os?`
