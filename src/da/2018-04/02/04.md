---
title:  Den jødiske nations splittelse
date:   09/10/2018
---

Frafald og dets frygtelige følger skete ikke pludseligt. Men forkerte valg og beslutninger, som hobede sig op over flere århundreder, fik nogle forfærdelige konsekvenser for Guds folk.

`Læs beretningen om kong Rehabeam i 1 Kong 12,1-16. Hvad var årsag til denne frygtelige splittelse blandt Guds folk?`

”Hvis Rehabeam og hans uerfarne rådgivere havde forstået Guds vilje med Israel, ville de have rettet sig efter folkets ønsker om gennemgribende reformer inden for statsadministrationen. Men de udnyttede ikke det gunstige øjeblik under mødet i Sikem; de sluttede ikke fra årsag til virkning og svækkede derved for bestandig deres indflydelse over en stor del af folket. Deres faste beslutning om at videreføre og forværre det tvangsregimente, som var blevet indført under Salomon, var i direkte strid med Guds plan med Israel, og folket havde god grund til at betvivle ægtheden af kongens og hans rådgiveres motiver. Dette ukloge og ubarmhjertige forsøg på at udøve magt viser, at kongen og hans rådgivere var stolte og higede efter at bruge myndighed.“ (Ellen White, Profeter og konger, s. 48).

`Læs Ordsp 4,1-9 og Ordsp 9,10 og Jak 1,5. Hvad siger udtalelserne i disse tekster om behovet for visdom til at træffe de rette beslutninger? Hvor findes kilden til sand visdom?`

Beretningen om Rehabeam og hans hårde og ukloge beslutning om at pålægge folket mere tvangsarbejde er et trist kapitel i kongeriget Israels historie. Kongen søgte råd fra to grupper rådgivere; men hans endelige beslutning om at følge rådet fra de mindre erfarne unge mænd på hans egen alder medførte en katastrofe for det rige, som hans far Salomo og bedstefar David havde opbygget i de foregående firs år. Rådet om, at kongen skulle skræmme folket med en erklæring om, at han var hårdere end sin far, var et tåbeligt råd. De unge rådgivere mente, at det ikke burde være kongens ledelsesstil at være mere eftergivende for folkets krav om mindre hårdt arbejde. I stedet, sagde de, burde han fremstå som en nådesløs og ond hersker. Det viste sig også, at han var en tyran, som ikke var sit folks troskab og trofasthed værdig. Der skete derfor en splittelse blandt Guds folk, som aldrig burde have fundet sted, og som aldrig havde været Guds plan for sit folk.
