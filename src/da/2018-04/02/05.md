---
title:  Splittelse i Korinth
date:   10/10/2018
---

Desværre ophørte problemet med splittelse blandt Guds folk heller ikke i Det Nye Testamente.

De første fire kapitler i Paulus’ første brev til korintherne er fx en appel om enhed. Mens Paulus opholdt sig i Efesos, havde han hørt, at der var opstået forskellige splittelser i menigheden i Korinth. Han begynder derfor sit brev med en lang udlægning om enhed i menigheden og behovet for at undgå splittelse. Paulus er bekymret over denne udvikling, og han forsøger at komme med inspireret rådgivning for at løse den uheldige situation.

`Læs 1 Kor 1,10-17. Hvad var tilsyneladende årsagen til deres uenighed, splittelse og skænderier?`

Paulus blev bekymret for sine brødre og søstre i Korinth, da nogle af Kloes folk fortalte ham om den splittelse og strid, der var blandt dem. Hans indledningsord viser, hvor stor hans bekymring var: ”Men jeg formaner jer, brødre, ved vor Herre Jesu Kristi navn, til at enes, så der ikke er splittelser iblandt jer, men så I holder sammen i tanke og sind“ (1 Kor 1,10). Hvad det end var, der skabte denne strid og splittelse, ønskede Paulus, at det skulle standse.

Paulus minder korintherne om, at kristne er kaldet til at følge Kristus, ikke et menneske, uanset hvor talentfuld eller evnerig eller kaldet en sådan person måtte være. Det ser ud til, at de havde opdelt forsamlingen i forskellige partier, men apostlen erklærer klart, at sådanne opdelinger ikke var efter Kristi vilje. Han fastholder, at kristen enhed er centreret om Kristus og hans offer på korset (1 Kor 1,13).

Kristen enhed finder sin kilde i sandheden, som den findes i Jesus Kristus og ham korsfæstet, og i ingen anden, uanset hvor ”værdig“ en lærer, prædikant eller leder vedkommende måtte være. Ved korsets fod står vi alle på samme niveau. Vi blev døbt i Jesu navn, som er den eneste, der kan rense os fra synd. Men vi må arbejde hen imod denne enhed i Kristus på en praktisk måde.

Dette bør sige os som syvende dags adventister, at vi ikke kan tage vores enhed i tro og mission for givet. Medmindre Kristus er herre i vores liv og hans kærlighed forener os med ham, kan splittelser og skænderier underminere vores kirkes enhed i dag.

**Til at tænke over**

`Hvordan kan vi lære at undgå den slags farer, som Paulus behandler her? Hvorfor må vi altid være forsigtige med, hvor stor loyalitet vi viser overfor en enkelt person ud over Kristus?`
