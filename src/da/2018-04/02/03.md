---
title:  Enhver gjorde, hvad han fandt for godt
date:   08/10/2018
---

Beretninger fra Dommerbogen viser de utallige negative følger af, at Israel ikke fulgte Guds vilje. Kort tid efter, at Israel var kommet ind i Kana’an, begyndte folk at bygge deres åndelige liv på kana’anæernes falske religioner, som omgav dem. Det var lige netop, hvad de havde fået at vide, at de ikke skulle gøre! Desværre var det ikke det eneste problem, de stod over for.

`Læs Dom 17,6; 21,25. Hvad lærer disse vers om andre problemer, der opstod blandt Guds folk?`

Snak om en opskrift på splittelse og disharmoni blandt Guds folk! Nationens enhed skulle findes i folkets trofaste lydighed mod pagtens Herre, den pagt, de havde indgået med Gud. Men ved at gøre, hvad enhver fandt for godt, især medens de blev påvirket af de omkringliggende folkeslag, var de direkte på vej ud i ulykke. Vi er alle syndige mennesker, og hvis vi overlades til os selv og vores hjertes tilbøjeligheder, vil vi med sikkerhed gå bort fra den sti, Gud kalder os til at følge.

`Læs Dom 2,11-13 og Dom 3,5-7. Hvad siger disse skriftsteder om Israels åndelige og sociale forhold i dommertiden?`

”Herren havde ved Moses meddelt folket, hvad der ville blive følgen af troløshed. Hvis de nægtede at holde hans pagt, ville de afbryde livsforbindelsen med Gud og miste hans velsignelse. I visse perioder rettede folket sig efter disse advarsler med det resultat, at både den jødiske nation og nabofolkene blev rigt velsignet. Men Israels historie viser, at folket i de fleste tilfælde glemte Gud og deres høje kald som hans repræsentanter. De forholdt ham den tjeneste, han forlangte af dem, undlod at yde deres medmennesker åndelig vejledning og viste dem ikke et helligt eksempel. De ville selv have frugterne af den vingård, som de var blevet sat til at passe. På grund af deres begærlighed og griskhed blev de endog foragtet af hedningerne, som derved fik en forkert forståelse af Guds karakter og hans rige love.“ (Ellen White, Profeter og konger, s. 13).

**Til at tænke over**

`Hvilken indflydelse har vores egne handlinger som en menighed på dem omkring os? Hvad ser de hos syvendedags adventisterne, som bør gøre et positivt indtryk på dem?`
