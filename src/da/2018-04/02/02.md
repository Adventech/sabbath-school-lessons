---
title:  ”Vend tilbage, I frafaldne sønner“
date:   07/10/2018
---

Israels folks historie er fuld af beretninger om ulydighed og anarki efterfulgt af, at de vendte tilbage til Gud, igen efterfulgt af mere ulydighed og flere konflikter. Dette mønster gentager sig igen og igen. Hver gang Guds folk fulgte hans vilje, blev de velsignet med fred og liv. Hver gang de var ulydige og gik deres egne veje, blev deres liv elendigt, fyldt med krig og stridighed. Selv inden Israel kom ind i det lovede land, havde Gud forudsagt dette mønster og tilbudt en løsning, så de kunne undgå de frygtelige konsekvenser.

`Læs 5 Mos 28,1-14. Hvilke velsignelser ville Israel opleve, hvis de var lydige mod Guds vilje?`

`Jer 3,14-18. Hvad lærer vi af Guds kald til Israel om at angre og vende tilbage til ham? Hvad fortæller det om Guds kærlighed og tålmodighed?`

Det er noget fantastisk i Jeremias’ Bog, at Gud beskrives som kærlig, nådig og gavmild over for sit folk på trods af deres oprør, splid og afgudsdyrkelse. Gud bliver ved med at indbyde sit folk til at vende tilbage til ham og angre deres egensindige handlinger. Igen og igen lovede Gud genoprettelse og håb for fremtiden.

”Vend tilbage, du utro Israel, siger Herren. Jeg vil ikke længere  se vredt til jer, for jeg er trofast, siger Herren, min vrede varer ikke evigt. Men erkend din skyld, at du har brudt med Herren din Gud. Du strøede din elskov ud til fremmede under alle grønne træer. Mig adlød I ikke, siger Herren“ (Jer 3,12-13).

Jeremias’ ord blev talt på et tidspunkt, hvor Guds Ord generelt blev forsømt. Selv om der foregik en vis reform under kong Josias, følte de fleste ingen åndelig trang til at blive ved med at være lydige mod Gud. Deres synder, afgudsdyrkelse og selvoptagne liv blev årsag til åndelig og politisk ruin. Jo længere de fjernede sig fra at gøre Guds vilje, jo frygteligere så deres fremtid ud. Alligevel tryglede Gud dem gennem profeten Jeremias. Gud havde en bedre fremtid i sinde for dem, og han længtes efter at føre dem tilbage til fremgang, enhed og sundhed. Men det kunne kun ske, hvis de ville leve i tro og alt det, sand tro medfører.

**Til at tænke over**

`Hvilken forskel har lydighed og ulydighed haft for dit eget liv?`
