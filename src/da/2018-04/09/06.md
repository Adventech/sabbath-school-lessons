---
title:  Enhed i mission
date:   29/11/2018
---

`Læs Luk 22,24 og ApG 1,14;2,1.46. Sammenlign disciplenes sindsstemning under nadveren med den, de havde kort før Pinsedagens erfaring. Hvad havde gjort så stor forskel i deres liv?`

I ApG 1,14 og 2,46 betyder udtrykket ”i enighed“ også ”holdt ud med samme sind“. Det skete som et resultat af, at de var sammen på samme sted og i bøn forberedte sig på opfyldelsen af Jesu løfte om at sende dem Talsmanden.

Mens de ventede, må det have været let for dem at begynde at kritisere hinanden. Nogen kunne have fremhævet Peters fornægtelse (Joh 18,15-18.25-27), og at Thomas tvivlede på Jesu opstandelse  (Joh 20,25). De kunne have husket Johannes’ og Jakobs anmodning om at få de mest betydningsfulde poster i Jesu rige (Mark 10,35-41), eller at Matthæus var en tidligere foragtet tolder (Matt 9,9).

Men ”disse forberedelsesdage var dage med grundig hjertegranskning. Disciplene følte deres åndelige behov og råbte til Herren om den hellige salvelse, som skulle gøre dem egnede til det sjælevindende arbejde. De bad ikke kun om en velsignelse til sig selv. De var tynget af en byrde for sjæles frelse. De indså, at evangeliet skulle bringes til verden, og de gjorde krav på den kraft, som Kristus havde lovet.“ (Ellen White, The Acts of the Apostles, s. 37).

Fællesskabet mellem disciplene og intensiteten i deres bønner forberedte dem på Pinsedagens betydningsfulde erfaring. Idet de fik et nærmere forhold til Gud og tilsidesatte deres personlige forskelligheder, blev disciplene af Helligånden forberedt på at blive frygtløse og modige vidner om Jesu opstandelse. De vidste, at Jesus havde tilgivet deres mange fejl, og det gav dem mod til at gå fremad. De vidste, hvad Jesus havde gjort for dem i deres liv. De kendte løftet om frelse i Jesus, og derfor blev det ”de troendes ambition at åbenbare en Kristuslighed i deres karakter og at arbejde for hans riges udbredelse.“ (Ibid, s. 48). Det er intet under, at Herren var i stand til at gøre mægtige ting gennem dem. Hvilken lektie for os som kirke i dag!

**Til at tænke over**

`Det er altid let at finde ting i andres liv, der er forkerte. Hvordan kan vi lære at sætte andres fejl til side til fordel for den store sag at gøre Guds vilje i en forenet kirke?`
