---
title:  Enhed i forskellighed
date:   28/11/2018
---

I Romerbrevet 14 og 15 omtaler apostlen Paulus problemer, som i stor grad splittede menigheden i Rom. Han opfordrer romerne til at vise tolerance og tålmodighed over for hinanden og ikke splitte kirken på grund af uenigheder. Hvad kan vi lære af hans råd?

`Læs Rom 14,1-6. Hvilke samvittighedsspørgsmål fik menighedsmedlemmer i Rom til at fordømme andre i stedet for at være sammen med dem?`

Det er meget sandsynligt, at disse problemer handlede om jødisk ceremoniel urenhed. Ifølge Paulus var der nogle i menigheden, der satte sig til doms over andres meninger. Det var altså ikke noget, der havde med frelsen at gøre, men et spørgsmål om forskellige holdninger, som burde overlades til den enkeltes egen samvittighed.

En af uenighederne handlede om den mad, de spiste. Det drejede sig ikke om rene og urene dyr. Der er ikke bevis for, at de tidlige kristne spiste svinekød eller anden uren føde på Paulus’ tid, og vi ved, at Peter ikke spiste den slags (se ApG 10,14). Det, at den svage kun spiste grønsager (Rom 14,2), og at striden også indbefattede drikke (Rom 14,17.21), antyder, at bekymringen gik på ceremoniel urenhed. Dette bliver bekræftet af ordet ’urent’ (koinos), som benyttes i Rom 14,14. Det ord bruges i de gamle græske oversættelser af Det Gamle Testamente for at henvise til urene offerdyr, ikke de urene dyr i 3. Mos 11. Der var åbenbart nogle i menigheden i Rom, som ikke ville deltage i deres fællesspisning, fordi de ikke var sikre  på, at maden ikke havde været ofret til afguder.

Det samme var tilfældet med visse dage. Det handlede ikke om den ugentlige fejring af sabbatten, siden vi ved, at Paulus regelmæssigt overholdt den (ApG 13,14; 16,13; 17,2). Det er højst sandsynligt en henvisning til de forskellige jødiske festeller fastedage. Paulus’ hensigt i disse vers er at formane til overbærenhed over for dem, der er oprigtige og samvittighedsfulde i overholdelsen af disse ritualer,  så længe de ikke mener, at de ting gør dem fortjent til frelse. Enhed blandt de kristne viser sig i tålmodighed og overbærenhed, når vi ikke altid er enige, især når det gælder ting, som ikke har betydning for vores frelse.

**Til at tænke over**

`Tænk over følgende spørgsmål og drøft det i klassen på sabbatten: Er der noget, vi tror eller foretager os som syvendedagsadventister, som alle, der hævder at være adventister ikke nødvendigvis behøver at tro eller følge?`
