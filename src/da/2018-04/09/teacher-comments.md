---
title:  Aktiviteter og dialog
date:   30/11/2018
---

**Guds Ord**

*	Læs Joh 13,34-35. Lær det evt. udenad.
  *	Kan du finde andre bibeltekster, der taler om menighedens indbyrdes kærlighed og fællesskab som en mission i sig selv?

` `

*	I tirsdagscitatet fra Ellen White fremhæves egenskaber som ”tålmodighed“ og ”mildhed“ i omgangen med andre medlemmer.
  *	Find bibeltekster, hvor disse egenskaber er nævnt, og læs dem sammen.

` `

**Uddybende spørgsmål**

*	Lektien taler om, at ”kirkens enhed er i sig selv et vigtigt udtryk for … forsoning. I en verden fuld af synd og oprør står kirken som et synligt vidne om Kristi frelsende gerning og kraft. Uden enhed og sammenhold i kirkens fælles vidnesbyrd, kan vi ikke forvente, at korsets frelsende kraft kan blive synligt for verden.“
  *	Drøft, hvordan og i hvor høj grad I oplever dette i jeres lokale menighed eller i fællesskabet med adventister på tværs af menighederne.
  *	Hvad kan vi gøre for, at flere adventister føler naturligt fællesskab med og kærlighed til søskende i andre menigheder og viser det ved deltagelse i betydningsfulde fællesarrangementer som årsmøder, eller ved forbøn for mennesker og aktiviteter i andre menigheder?

` `

*	Hvordan bør vi reagere, hvis vi af en eller anden grund føler, at nogle af de andre menigheder i Unionens fællesskab eller Unionen selv ikke gør tingene, som vi synes, at de bør gøres?
  *	Hvordan kan jeg være sikker på, at jeg og ikke fællesskabet har ret?
  *	Hvordan kan jeg lære at respektere de andres ret til at gøre, som de synes er ret?

` `

**Personligt kristenliv**

*	Tænk over din egen reaktion, når du hører om, hvad de har gjort eller gør anderledes i en anden menighed, de sange de synger, den måde de leder gudstjenester på, den måde ledere på platformen er klædt, de spørgsmål de stiller til vores tro, osv., osv.
  *	Føler du umiddelbart, at det er din opgave at dømme om det?
    *	Er det egentlig dit bord?

` `

  *	Kan du være sikker på, at du har ret? At din måde at gøre ting på er den eneste acceptable?

` `

  *	Er du sikker på, at dine kilder er objektive?
    *	Kunne det tænkes, at der er faktorer, du ikke kender til?

` `

  *	Er du i din reaktion i stand til at udvise kristen tålmodighed og mildhed?

` `

  *	Evner du at skelne mellem væsentligt og mindre væsentligt?

` `

**Mødet med dagligdagen**

*	Forestil dig, at du modtager en skrivelse, som i dyster tone fortæller om en eller anden synd/fejl, der begås af nogle adventister et eller andet sted i verden, et projekt, som forfatteren ikke synes om etc.
  *	Hvordan skal du reagere?
    *	Blive rystet over, at noget sådant kan ske, og skynde dig at sprede den dårlige nyhed?
    *	Spørge dig selv, om det egentlig passer? Checke, om der er andre synspunkter og perspektiver?

` `

**Til eftertanke**

”Døm ikke, for at I ikke selv skal dømmes. For den dom, I dømmer med, skal I selv dømmes med, og det mål, I måler med, skal I selv få tilmålt med. Hvorfor ser du splinten i din broders øje, men lægger ikke mærke til bjælken i dit eget øje? Eller hvordan kan du sige til din broder: Lad mig tage splinten ud af dit øje! og så er der en bjælke i dit eget øje? Hykler, tag først bjælken ud af dit eget øje; så kan du se klart nok til at tage splinten ud af din broders øje“ (Matt 7,1-5).

` `

**Noter**

` `
