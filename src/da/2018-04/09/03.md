---
title:  Forligelsens tjeneste
date:   26/11/2018
---

Verden er fuld af forvirring, problemer, krige og konflikter. Det påvirker os både menneskeligt og samfundsmæssigt. Af og til virker det, som om tilværelsen består af konflikt. Men uenighed og strid vil ikke vare for evigt. Gud er i gang med en mission for at skabe kosmisk enhed. Synden har ført til disharmoni, men Guds plan for forsoning og genforening bringer fred og helhed.

Læs Ef 2,13-16. Paulus opstiller her principper, der viser, hvordan Kristus handlede for at bringe fred blandt de troende: gennem sin død på korset gjorde Jesus både jøder og hedninger til et folk og nedrev de etniske og religiøse mure, der skilte dem. Hvis Kristus var i stand til at gøre det for jøder og hedninger i det første århundrede, så må han stadig kunne nedrive de racemæssige, etniske og kulturelle barrierer, der truer med at adskille mennesker inden for vores kirke i dag. Og fra det startsted kan vi nå ud til verden.

`Læs 2 Kor 5,17-21. I disse vers siger Paulus, at vi er nye skabninger, når vi er i Kristus; vi er blevet forligt med Gud. Hvori består da vores opgave i denne verden? Hvilken forskel kan vi gøre i vores lokalsamfund som en forenet menighed?`

Som nye skabninger i Gud modtager de troende en trefoldig tjeneste.

(1)	Vores kirke består af troende, der engang var fremmede over for Gud, men gennem Kristi offers frelsende nåde er vi nu ved Helligånden blevet forenet med Gud. Vi er Guds rest, kaldet til at forkynde et budskab for verden i de sidste tider. Vores tjeneste består i at opfordre dem, der endnu er fremmede over for Gud, til at forlige sig med ham og tilslutte sig vores opgave.

(2)	Kirken er også Guds folk, der er blevet forligt med hinanden. Det er ikke kun et ædelt ideal; det må blive en synlig virkelighed. Forligelse med hinanden, fred og harmoni blandt brødre og søstre, er et tydeligt vidnesbyrd for verden om, at Jesus Kristus er vores frelser og forløser. ”Deraf kan alle vide, at I er mine disciple: hvis I har kærlighed til hinanden“ (Joh 13,35).

(3)	Gennem denne forligelsens tjeneste viser kirken, at Guds frelsesplan er sand og kraftfuld. Den store strid handler om Gud og hans karakter. I samme grad som kirken opelsker enhed og forligelse, bliver Guds evige visdom gjort kendt for universet (se Ef 3,8-11).
