---
title:  Praktisk enhed
date:   27/11/2018
---

I 1902 skrev Ellen White: ”Hvad Kristus var i sit liv her på denne  jord, skal enhver kristen være. Han er vores eksempel, ikke kun i sin pletfrie renhed, men også i sin tålmodighed, mildhed og sit vindende væsen.“ (Ellen White i Signs of the Times, 16. juli 1902). Disse ord minder om Paulus’ appel til filipperne: ”I skal have det sind over for hinanden, som var i Kristus Jesus“ (Fil 2,5).

`Læs Ef 4,25-5,2 og Kol 3,1-17. På hvilke områder i vores liv opfordres vi specielt til at vise vores troskab over for Jesus? Hvordan skal vi bære vidnesbyrd om evangeliet om Jesus i vores offentlige tilværelse?`

Der findes mange andre afsnit i Bibelen, der opfordrer de kristne til at følge Jesu eksempel og være levende vidner for andre om Guds nåde. Vi inviteres også til at gøre godt imod andre (Matt 7,12); bære hinandens byrder (Gal 6,2); leve i enkelhed og fokusere på indre åndelige værdier i stedet for ydre fremtoning (Matt 16,24-26; 1 Pet 3,3-4); og følge en sund livsstil (1 Kor 10,31).

”I kære, jeg formaner jer til som udlændinge og fremmede at holde jer fra kødets lyster, som fører krig mod sjælen. Lev jeres liv blandt hedningerne sådan, at de netop ved det, de bagtaler jer for som forbrydere, kan få syn for jeres gode gerninger og prise Gud for dem på hjemsøgelsens dag“ (1 Pet 2,11-12). Hvor ofte undervurderer vi ikke den indflydelse en kristen karakter har på dem, der ser den? Tålmodighed udvist i irritationsøjeblikke, et disciplineret liv midt  under gnidninger og konflikter, mildhed som svar på utålmodighed og hårde ord; det er alt sammen tegn på Jesu ånd, som vi opfordres til at efterligne. Når syvendedagsadventister vidner sammen i en verden, som misforstår Guds karakter, bliver vi en kraft til det gode og for Guds herlighed. Som Kristi repræsentanter skal de troende være kendt ikke alene for deres moralske retskaffenhed, men også  for deres praktiske interesse i andre menneskers ve og vel. Hvis vores religiøse erfaring er ægte, vil den kunne ses og have indflydelse på verden. En forenet gruppe kristne, som åbenbarer Kristi karakter for verden, vil i sandhed være et mægtigt vidnesbyrd.

**Til at tænke over**

`Hvillket vidnesbyrd præsenterer du over for andre? Hvad kan man finde i dit liv, som kunne få andre til at ønske at følge Jesus?`
