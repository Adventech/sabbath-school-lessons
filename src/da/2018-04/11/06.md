---
title:  Brødets brydelse og bønnerne
date:   13/12/2018
---

Hvilke udfordringer den første kristne kirke end må have stået overfor, var de forenet i deres fælles tro på Jesus og i den sandhed, han havde betroet dem at dele med verden. Det er, hvad Peter kalder ”den sandhed, som er hos jer“ [på engelsk: ”present truth“ – den nærværende sandhed] (2 Pet 1,12). Forenet i sandheden udtrykte de deres enhed på en række forskellige måder.

”De holdt fast ved … brødets brydelse og ved bønnerne“ (ApG 2,42). Denne henvisning til brødets brydelse henviser sandsynligvis til et fællesskabsmåltid eller de regelmæssige måltider, de troende delte. På et tidspunkt under deres fællesmåltider ville en person bede en særlig velsignelsesbøn over brødet og drikken til minde om Jesu død og opstandelse i deres forventning om, at han snart skulle komme igen. De tidlige kristne viede deres tid til at huske betydningen af Jesu liv og tjeneste og elskede at tale om det under deres fællesskabsmåltider. De måltider, de delte, blev i sig selv tilbedelsestidspunkter. ”De kom i enighed i templet hver dag; hjemme brød de brødet og spiste sammen, og jublende og oprigtige af hjertet priste de Gud og havde hele folkets yndest. Og Herren føjede hver dag nogle til, som blev frelst“ (ApG 2,46-47). Der er ingen tvivl om, at deres fælles sammenkomster i høj grad var med til at styrke den følelse af enhed, de havde i Kristus.

`Læs ApG 1,14 og ApG 4,23-31 og ApG 12,12. Hvilke eksempler har vi i Apostlenes Gerninger på, at de kristne bad sammen? Hvad bad de om?`

Den tidlige menighed satte stor pris på muligheden for direkte kommunikation med Gud og undlod aldrig at opsende bønner til ham, når de var samlet til tilbedelse. I sit første brev til Timotheus omtaler Paulus vigtigheden af bøn, når de kristne er sammen (1 Tim 2,1).

Han understreger også behovet for bøn over for efeserne: ”Under stadig bøn og anråbelse skal I altid bede i Ånden og holde jer vågne til det og altid være udholdende i forbøn for alle de hellige – også for mig (Ef 6,18-19).

**Til at tænke over**

`Hvordan kan vi opleve en dybere enhed gennem forbønnens kraft for fælles formål? Hvordan er den type bøn med til at forene os som kirke?`
