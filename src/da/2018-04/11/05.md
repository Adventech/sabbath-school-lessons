---
title:  Bibelstudium og fællesskab
date:   12/12/2018
---

`Læs ApG 2,42. Hvad var nogle af elementerne i tidlig kristen tilbedelse?`

”De holdt fast ved apostlenes lære og fællesskabet, ved brødets brydelse og ved bønnerne“ (ApG 2,42). Lige fra kirkens tidligste tid har tilbedelse været kendetegnet ved den centrale rolle, som studiet af Guds Ord, som det blev givet os gennem apostlene, har haft. De første kristne studerede trofast Skrifterne for at se, hvad de sagde om Jesus, Messias. De havde hele tiden fællesskab med hinanden  for at dele de velsignelser, som Gud havde givet dem, og opmuntre hinanden i deres åndelige vandring med Gud. I Ordet granskede de hellige sandheder, som blev grundlaget for deres budskab til verden.

`Læs 2 Kong 22,8-13 og ApG 17,10-11 og 2 Tim 3,14-17. Hvad siger disse bibeltekster om betydningen af at studere Guds Ord sammen med andre troende?`

”Allevegne, hvor evangeliets sandheder forkyndes, bliver de, som oprigtigt ønsker at gøre det rigtige, ledet til omhyggeligt at studere Skrifterne. Hvis de, som i denne jords afsluttende scener får afgørende sandheder forkyndt, ville følge de troende i Berøas eksempel og dagligt granske Skrifterne og sammenligne de budskaber, de bliver givet med Guds Ord, ville der i dag være et stort antal, som er loyale over for Guds buds forskrifter, hvor der nu kun er forholdsvis få.“ (Ellen White, The Acts of the Apostles, s. 232).

Vi er et forenet folk på grund af de sandheder, vi forkynder, sandheder, som vi finder i Guds Ord. Det var tilfældet for Guds menighed i de første tider, og det er også tilfældet i dag. Studiet af Guds Ord udgør kernen både i vores tilbedelse af Gud og vores enhed som  et folk, som er blevet kaldet til at forkynde de tre englebudskaber for verden. Når vi samles som en familie for at have fællesskab og tilbede, taler Skriften til os med ord fra Gud, som skal vejlede os i vores mission og i forberedelsen til Jesu genkomst.

**Til at tænke over**

`Hvor grundfæstet er du ud fra Bibelen i det, du tror? Er du så grundfæstet, at du som Daniels tre venner kunne stå fast selv under trusler om død?`
