---
title:  Falsk tilbedelse
date:   10/12/2018
---

`Læs Matt 4,8-9. Hvori bestod Jesu tredje fristelse i ørkenen?`

Med stolthed og arrogance erklærede Satan, at han var verdens rette hersker, ejer af al dens rigdom og herlighed. Han påberåbte sig ære og respekt fra alle, som lever i verden, som om han havde skabt den. Hvilken hån imod Gud, som er Skaberen og Jesu Fader. Satan viste, at han nøjagtigt ved, hvad tilbedelse handler om, nemlig at give ære og respekt til universets sande ejer.

`Læs Dan 3 og Åb 13,4; 14,9-11. Sammenlign Daniels tre venners erfaring (især vers 8-18) og de sidste tiders magt. Hvad står på spil i de sidste tider? Hvad handler begge beskrivelser i virkeligheden om?`

Lige fra Kain og Abel til de tre unge jødiske mænd i Babylon og til de sidste begivenheder omkring ”dyrets mærke“ (Åb 16,2) forsøger Satan at oprette et falskt tilbedelsessystem, der fjerner mennesker fra den sande Gud og retter tilbedelsen mod sig selv, selv om det foregår næsten umærkeligt. Selv før menneskenes syndefald ønskede han trods alt at være Gud lig (Es 14,14). Det er ingen tilfældighed, at på samme måde, som de tre unge mænd blev truet med dødsstraf, hvis de ikke tilbad et ”billede“, vil Guds trofaste folk i de sidste tider trues med dødsstraf, hvis de ikke også tilbeder et ”billede“. Hvorfor skulle vi tilbede et billede, når vi i stedet er kaldet til at tilbede den sande Gud?

”Der kan drages betydningsfulde lærdomme af de unge hebræeres oplevelser på Durasletten … Den trængselstid, som ligger foran Guds folk, kræver en urokkelig tro. Hans børn skal gøre det klart, at de tilbeder Herren alene, og at intet – selv døden – kan få dem til at give efter og tilbede falske guder. Den trofaste vil regne syndige, dødelige menneskers befalinger for intet i sammenligning med den evige Guds Ord. De vil adlyde sandheden, selv om det skal koste dem fængsel, landsforvisning eller selve livet.“ (Ellen White, Profeter og konger, s. 248).

**Til at tænke over**

`Hvordan kan vi i dag blive fristet til at tilbede nogen anden end den eneste sande Gud, som er vores tilbedelse værdig? Hvordan kan falsk tilbedelse være en mere snedig fare, end vi tror? Hvad kan vi i dag blive fristet til at tilbede?`
