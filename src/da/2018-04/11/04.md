---
title:  Den første engels budskab
date:   11/12/2018
---

Syvendedags adventister opfatter de tre englebudskaber i Åb 14,612 som en beskrivelse af deres mission og kernen i deres forkyndelse lige før Jesu genkomst (Åb 14,14-20). Dette er de vigtige budskaber, der ”med høj røst“ (Åb 18,2-4) skal forkyndes for alle jordens indbyggere.

`Læs Åb 14,6-7. Hvad er den første engels budskab, og hvad siger det om Gud? Hvorfor er der en henvisning til tilbedelse i dette budskab?`

Den første af de tre engle forkynder et budskab til hele verden. Det er en opfyldelse af Jesu forudsigelse i Matt 24,14. Der er en fornemmelse af hast i beskrivelsen af de tre engle og deres opgave. Det første budskab formaner mennesker til at fokusere på Gud, for ”timen er kommet, da han dømmer“ (Åb 14,7). Dommen finder sted, fordi Jesus snart kommer. ”Frygt Gud,“ siger englen. For dem, der ikke tager Guds kald alvorligt, vil dette budskab og kald til handling skabe frygt i deres sind. Men for dem, som følger Jesus, indbyder dette kald til ærefrygt og respekt. De bliver fyldt med en følelse af taknemlig ærefrygt for Gud.

”Tilbed ham, som har skabt himmel og jord og hav og kilder“ (Åb 14,7). Sprogbrugen hentyder klart til sabbatsbuddet med dets omtale af skabelsen (se 2 Mos 20,8-11). Skabelsens Gud, som indstiftede sabbatten til minde om hans skaberkraft, er den eneste, der skal tilbedes og vises ærbødighed. Det er interessant at lægge mærke til, at tilbedelse bliver beskrevet som et væsentligt emne i den store strid om menneskehedens loyalitet i de sidste tider. Den verdensomspændende opfordring er et kald til at tilbede Skaberen.

”Det centrale spørgsmål i den sidste krise vil handle om tilbedelse. Åbenbaringsbogen gør det klart, at prøven ikke vil handle om at nægte at tilbede, men om, hvem der tilbedes. I de sidste tider vil der kun være to grupper mennesker i verden: dem, som frygter og tilbeder den sande Gud (11,1.18; 14,7) og dem, som hader sandheden og tilbeder dragen og dyret (13,4-8; 14,9-11) …

Hvis tilbedelse er det afgørende spørgsmål i den sidste strid, er  det ikke underligt, at Gud sender sit evangelium til de sidste tider  som en formaning til jordens indbyggere om at tage ham alvorligt og tilbede ham som Skaberen, den eneste, som er tilbedelse værdig.“ (Ranko Stefanovic, Revelation of Jesus Christ: Commentary on the Book of Revelation (Berrien Springs, Mich.: Andrews University  Press, 2002), s. 444-445).
