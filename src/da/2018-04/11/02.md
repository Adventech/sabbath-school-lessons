---
title:  Tilbedelse af vores skaber og forløser
date:   09/12/2018
---

I drøftelser om tilbedelse fremhæver vi ofte tilbedelsens elementer, hvad den indeholder, og hvordan den skal foregå. Men hvori består tilbedelsens dybe mening? Hvad vil det sige at tilbede Gud? Og hvorfor gør vi det? I Sl 29,2 siger David: ”Vis Herrens navn ære, kast jer ned for Herren i hans hellige majestæt.“ Denne salme leder os i den rigtige retning til forståelse af, hvad det vil sige at tilbede. At tilbede Herren er at vise ham den ære og respekt, han fortjener.

`Læs Åb 4,8.11; 5,10.12-13. Åbenbaringen 4 og 5 beskriver Jesu indsættelse i himlen efter hans himmelfart. Hvilke begrundelser giver de himmelske væsener for at tilbede Gud og Jesus, Guds lam?`

Beskrivelsen af tilbedelse i den himmelske tronsal, hvor Jesus fremstilles som Guds lam og verdens frelser, er ærefrygtindgydende.

Tilbedelse sker, når Guds skaberværk svarer ham med tilbedelse og taknemlighed for, hvad han har gjort. Tilbedelse er en taknemlig persons svar på Guds skabelse og frelse. Ved tidernes ende vil de frelste også deltage i tilbedelsen og på en tilsvarende måde udtrykke deres reaktion på Guds frelse: ”Store og underfulde er dine gerninger, du Herre, Gud, Almægtige, retfærdige og sande er dine veje, du folkenes konge. Hvem må ikke frygte dig, Herre, og ære dit navn?

For du alene er hellig, alle folkeslag skal komme og tilbede dig, for dine retfærdige domme er blevet åbenbare“ (Åb 15,3-4).

Tilbedelse er altså et svar på vores tro på Gud for hans mægtige gerninger; først fordi han har skabt os, og dernæst for at have frelst os. I tilbedelse giver vi Gud den tilbedelse, ærefrygt, lovpris, kærlighed og lydighed, vi tror, han er værdig til at modtage. Det, vi ved om Gud som vores skaber og frelser, kommer selvfølgelig fra, hvad han har åbenbaret for os i Skriften. Og det, vi som kristne ved om Gud, blev mere uddybende åbenbaret i personen Jesus og hans tjeneste  (se Joh 14,8-14). Derfor tilbeder de kristne Jesus som frelser og forløser, fordi hans offerdød og opstandelse er selve kernen i tilbedelse. Når kristne samles for at tilbede, bør vores tilbedelse foregå på baggrund af denne følelse af ærefrygt og taknemlighed.

**Til at tænke over**

`Tænk over, hvad vi er blevet givet i Kristus som vores skaber og frelser, hvad han har reddet os fra, og hvad han tilbyder os – alt sammen, fordi han var villig til at dø i vores sted. Hvorfor bør disse sandheder være grundvolden i al vores tilbedelse?`
