---
title:  Til videre studium
date:   23/11/2018
---

Læs Ellen White, Counsels to Writers and Editors, ”The Foundations, Pillars, and Landmarks“ [Grundvolden, søjlerne og landemærkerne], s. 28-32; The Ellen G. White Encyclopedia, ”Doctrines, Importance of” [Trospunker, betydningen af], s. 778-779.

Syvendedags adventister deler vigtige trospunkter med andre kristne kirkesamfund. Det centrale trospunkt er selvfølgelig frelse ved tro alene gennem Jesu forsonende og stedfortrædende død. Sammen med andre kristne tror vi, at vores retfærdighed ikke findes i egne gerninger, men i Kristi retfærdighed, som tilskrives os i tro, en ufortjent nådens gave. Ellen White udtrykker det sådan: ”Kristus blev behandlet, som vi fortjener det, for at vi kan blive behandlet, som han fortjener. Han blev dømt for vore synder, som han ingen del havde i, for at vi kunne blive retfærdiggjort ved hans retfærdighed, som vi ingen del har i. Han led den død, der tilkom os, for at vi skulle kunne modtage det liv, som var hans.“ (Jesu liv, s. 12). Vores kærlighed til Jesus og den lære, vi forkynder, bør være den stærkeste forenende faktor iblandt os.

**Spørgsmål til drøftelse**

`1.	I bogen Faith and Works (s. 103) sidestiller Ellen White retfærdiggørelse med syndstilgivelse. Hvordan er en værdsættelse af vores tilgivelse og retfærdiggørelse i Kristus et grundlag for vores fællesskab og sammenhold som brødre og søstre?`

`2.	Tænk over, hvor vigtige vores trospunkter er. Hvad er det, der samler millioner af mennesker på tværs af etnisk, religiøs, politisk og kulturel baggrund, hvis ikke vores fælles lære? Hvor stor betydning har trospunkterne, ikke kun i forbindelse med mission og budskab, men også for enhed i kirken?`

`3.	Vores navn, ”syvendedags adventister“, peger på to væsentlige læresætninger: den syvende dag som sabbat og Jesu andet komme (advent). Den ene del af vores navn peger på skabelsen, den anden på frelsen. Hvordan hænger disse to ting sammen, og hvordan sammenfatter det kort kernen i, hvem vi er som et folk?`

**Resume**

Syvendedags adventister har mange fundamentale trospunkter fælles. Nogle har vi fælles med andre kristne; andre ikke. Set som et hele danner disse læresætninger vores identitet som en distinkt kirke og er grundlaget for vores enhed i Kristus.
