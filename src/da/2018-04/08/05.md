---
title:  Sabbatten
date:   21/11/2018
---
En vigtig bibelsk lære, som syvendedags adventister tror og holder fast ved, er den syvende dag som sabbat. Det er et hovedtrospunkt, som bringer enhed og fælleskab blandt os og et punkt, som ikke mange inden for kristenheden, følger.

Læs 1 Mos 2,1-3. Sabbatten er Guds gave til menneskeheden lige fra skabelsesugen. Ved skabelsen blev sabbatten stiftet gennem tre guddommelige handlinger: (1) Gud hvilede på sabbatten, (2) han velsignede den og (3) han helligede den. Sabbatten er en helt speciel gave, som blev givet for at menneskene skulle opleve himlens virkelighed på jorden og bekræfte, at Gud skabte på seks dage. En kendt rabbiner, Abraham Joshua Heschel, har kaldt sabbatten ”et slot i tid“, en hellig dag, hvor Gud på en særlig måde mødes med sit folk.

`Læs 2 Mos 20,8-11 og 5 Mos 5,12-15 og Ez 20,12.20. Hvad lærer følgende tekster om sabbattens betydning for menneskeheden?`

I vores ønske om at følge Jesu eksempel (Luk 4,16), helligholder vi syvendedags adventister den syvende dag som sabbat. Jesu deltagelse i gudstjeneste på sabbatten viser, at han anerkendte den som en hvileog tilbedelsesdag. Nogle af hans mirakler blev udført på sabbatten for at undervise om den helbredende dimension (både fysisk og åndeligt), som kommer af at fejre sabbatten (se Luk 13,1017). Apostlene og de første kristne forstod, at Jesus ikke havde afskaffet sabbatten; de fejrede den også selv og deltog i tilbedelse på den dag (ApG 13,14.42. 44; 16,13; 17,2; 18,4).

En anden smuk dimension ved sabbatten er, at den er et tegn  på vores befrielse fra synd. Sabbatten er også et minde om, at Gud frelste sit folk fra Egyptens slaveri. Den peger hen til den hvile, han lovede dem i Kana’ans land (5 Mos 5,12-15). Til trods for, at Israel ikke helt fik del i den hvile på grund af deres gentagne ulydighed og afgudsdyrkelse, lover Gud stadigvæk, at ”så venter der Guds folk en sabbatshvile“ (Hebr 4,9). Alle, som ønsker at få del i den hvile, kan få den ved den frelse, Jesus tilbyder. Fejring af sabbatten symboliserer denne åndelige hvile i Kristus, og at vi stoler på hans fortjeneste alene, ikke vore egne gerninger, for at modtage frelse fra synd og evigt liv. (Se Hebr 4,10; Matt 11,28-30.)

**Til at tænke over**

`Hvordan har sabbatten på en helt særlig måde hjulpet dig til at opleve den enhed og det fællesskab, som Kristus ønsker for sit folk?`
