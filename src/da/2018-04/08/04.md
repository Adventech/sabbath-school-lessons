---
title:  Jesu tjeneste i den himmelske helligdom
date:   20/11/2018
---

I Det Gamle Testamente gav Gud Moses befaling om at bygge et tabernakel eller en helligdom, der skulle tjene som Guds ”bolig“ her på jorden (2 Mos 25,8). Gennem tjenester i helligdommen skulle Israels folk undervises om frelsesplanen. Senere, på kong Salomos tid, blev det bærbare tabernakel erstattet med et imponerende tempel (1 Kong 5-8). Både tabernaklet og templet blev opført efter den himmelske helligdoms forbillede, ”det sande Åbenbaringstelt, som Herren selv og ikke noget menneske har rejst“ (Hebr 8,2; se også 2 Mos 25,9).

I hele Bibelen tages det for givet, at der er en himmelsk helligdom, der tjener som Guds primære bolig. Den jordiske helligdomstjeneste var en slags miniprofeti om frelsesplanen og om Jesu præstegerning i himlen.

`Læs Hebr 8,6; 9,11-12.23-28 og 1 Joh 1,9-2,2. Hvad lærer disse afsnit os om Jesu præstetjeneste i himlen?`

Efter Jesu himmelfart er den himmelske helligdom det sted, hvor han udfører sin præstetjeneste for vores frelse (se Hebr 7,25). Vi opfordres derfor ”med frimodighed [at] træde frem for nådens trone, for at vi kan få barmhjertighed og finde nåde til hjælp i rette tid“ (Hebr 4,16).

På samme måde som det jordiske tabernakel havde to faser i præstetjenesten – først en daglig tjeneste i Det Hellige og så en gang om året i Det Allerhelligste – beskriver Skriften disse to faser i Jesu tjeneste i himlen. Hans tjeneste i Det Hellige i himlens helligdom kendetegnes af forbøn, tilgivelse, forsoning og genoprettelse. Angrende syndere har direkte adgang til Faderen gennem Jesus, Talsmanden (1 Joh 2,1). Siden 1844 indeholder Jesu tjeneste i Det Allerhelligste aspekter af dom og renselse, som foregik en gang om året på Forsoningsdagen (3 Mos 16). Tjenesten med at rense helligdommen er også baseret på Jesu blod. Den forsoning, der foregik på denne dag, var et billede på den afsluttende anvendelse af Kristi fortjeneste til at fjerne syndens tilstedeværelse og gennemføre universets fuldstændige forsoning til en harmonisk enhed under Guds regering. Læren om disse to faser i Jesu tjeneste er enestående for adventister i forståelsen af hele frelsesplanen.
