---
title:  Jesu genkomst
date:   19/11/2018
---

Apostlene og de tidlige kristne betragtede Jesu genkomst som ”vort salige håb“ (Tit 2,13), og de forventede, at alle Skriftens profetier og løfter skulle opfyldes ved Jesu andet komme. Syvendedagsadventister holder stadigvæk fast i den overbevisning. Faktisk udtrykker vores navn ”adventist“ tydeligt denne overbevisning. Alle, som elsker Kristus, ser med forventning frem til den dag, hvor de bliver i stand til at se ham ansigt til ansigt. Indtil den dag har løftet om Jesu genkomst en forenende indflydelse på os som Guds folk.

`Læs ApG 1,11 og Matt 24,26-27 og Åb 1,7 og 1 Thess 4,13-18 og Åb 19,11-16. Hvad lærer disse bibeltekster om, hvordan Jesu genkomst bliver? Hvordan adskiller det sig fra nogle af de populære opfattelser af Jesu genkomst?`

Gentagne gange forsikrer Bibelen os om, at Jesus vil komme igen   for at hente sine frelste. Tidspunktet for, hvornår det vil ske, bør ikke være noget, vi spekulerer over; for Jesus selv sagde: ”Men den dag eller time er der ingen, der kender, hverken englene i himlene eller Sønnen, men alene Faderen“ (Matt 24,36). Ikke alene ved vi ikke, hvornår Kristus kommer igen; men vi er også blevet fortalt, at vi ikke ved det.

Ved afslutningen af sit arbejde her på jorden fortalte Jesus lignelsen om de ti brudepiger (Matt 25,1-13) for at illustrere den erfaring, som kirken vil opleve, mens den venter på hans genkomst. De to grupper af brudepiger repræsenterer to typer af troende, som bekender sig til at vente på Jesus. På overfladen ser disse to grupper ens ud; men når Jesu genkomst trækker ud, bliver den virkelige forskel tydelig. En gruppe havde på trods af forsinkelsen holdt håbet ved lige og foretaget de nødvendige åndelige forberedelser. Med denne lignelse ønskede Jesus at lære sine disciple, at den kristne erfaring ikke skal baseres på følelsesmæssig ophidselse eller entusiasme, men på en vedvarende tillid til Guds nåde og udholdenhed i troen, selv når der ikke er noget tydeligt bevis på opfyldelsen af Guds løfter. Jesus indbyder os også i dag til at ”våge“ og være forberedt på ethvert tidspunkt for hans komme.

**Til at tænke over**

`Selv om vores navn ”syvendedags adventist“ er et vidnesbyrd om, hvor afgørende Jesu genkomst er for os, hvordan kan vi så på det personlige plan holde virkeligheden af hans komme levende for øje? Hvordan kan vi, mens årene går, ikke begå den fejl, som Jesus advarede imod i lignelsen om de ti brudepiger?`
