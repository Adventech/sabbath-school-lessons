---
title:  Død og opstandelse
date:   22/11/2018
---

Ved skabelsen ”formede Gud Herren mennesket af jord og blæste livsånde i hans næsebor, så mennesket blev et levende væsen“ (1 Mos 2,7). Denne gengivelse af menneskenes skabelse viser, at alt liv kommer fra Gud. Betyder det, at vi som mennesker har udødelighed  i os selv? Bibelen siger, at kun Gud er udødelig (1 Tim 6,16); mennesket har ikke medfødt udødelighed. I modsætning til Gud er mennesker dødelige. Skriften sammenligner vores liv med ”en tåge, som ses en kort tid og så svinder bort“ (Jak 4,14), og tiden efter døden sammenlignes med en søvn, hvor vi ikke har bevidsthed. (Se Præd 9,5-6. 10; Sl 146,4; Sl 115,17; Joh 11,11-15.)

Selv om mennesker er født dødelige og underlagt døden, taler Bibelen om Jesus Kristus som kilden til udødelighed og fortæller os,  at han lover udødelighed og evigt liv til alle, som tror på hans frelse. ”For syndens løn er død, men Guds nådegave er evigt liv i Kristus Jesus, vor Herre“ (Rom 6,23). Jesus ”tilintetgjorde døden og bragte liv og uforgængelighed for lyset ved evangeliet“ (2 Tim 1,10). ”For således elskede Gud verden, at han gav sin enbårne søn, for at enhver, som tror på ham, ikke skal fortabes, men have evigt liv“ (Joh 3,16). Der er altså håb om liv efter døden.

`Læs 1 Kor 15,51-54 og 1 Thess 4,13-18. Hvad fortæller disse afsnit os om liv efter døden og om, hvornår menneskene gives udødelighed?`

Apostlen Paulus gør det helt klart, at Gud ikke giver mennesker udødelighed i det øjeblik, de dør, men ved opstandelsen, når den sidste basun lyder. De troende får løftet om evigt liv i det øjeblik, de tager imod Jesus som deres frelser; men udødelighed gives kun ved opstandelsen. Det Nye Testamente kender intet til tanken om sjæle, der farer op til himlen i det øjeblik, mennesker dør. Den lære har sin rod i hedenskab og går tilbage til de gamle grækeres filosofi. Den findes hverken i Det Gamle eller Det Nye Testamente.

**Til at tænke over**

`Hvordan er vores opfattelse af døden med til at hjælpe os til at sætte endnu større pris på løftet om Jesu genkomst? Hvordan er denne tro med til at forene os som syvendedags adventister?`
