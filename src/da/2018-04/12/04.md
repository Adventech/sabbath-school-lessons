---
title:  At bevare kirkens enhed
date:   18/12/2018
---

`Læs 2 Tim 2,15 og Tit 1,9. Hvilke vigtige opgaver er ifølge Paulus’ råd til Timotheus og Titus en trofast menighedsleders ansvar?`

Læg mærke til, hvor stor vægt Paulus lægger på at holde læren ren. Det er afgørende for enhed i kirken, især fordi man kan hævde, at vores lære mere end noget andet er det, der forener os. Som adventister, som mennesker med så forskellig kultur og baggrund, finder  vi vores enhed i Kristus gennem vores forståelse af den sandhed, som Kristus har givet. Hvis vi bliver uklare med hensyn til vores lære, vil det kun føre til kaos og splittelse, især når vi nærmer os verdens ende.

”Jeg indskærper dig for Guds ansigt og for Kristus Jesus, der   skal dømme levende og døde, så sandt som han kommer synligt og opretter sit rige: Prædik ordet, stå frem i tide og utide, overbevis, irettesæt, forman, tålmodigt og med stadig undervisning! For der vil komme en tid, da folk ikke vil finde sig i den sunde lære, men skaffe sig lærere i massevis efter deres eget hoved, fordi det kildrer deres ører. De vil vende det døve øre til sandheden og slå sig på myter“  (2 Tim 4,1-4).

Paulus’ inspirerede tanker fokuserer nu på Jesu genkomst og dommens dag. Apostlen bruger al sin gudgivne autoritet (se 1 Tim 1,1) for at give Timotheus dette vigtige råd. I forbindelse med de sidste tider, når det vrimler med falsk lære og umoral, skal Timotheus forkynde Guds Ord. Det er den tjeneste, han er blevet kaldet til.

I sin undervisningstjeneste skal Timotheus overbevise, irettesætte og formane. Disse udsagnsord mindede om den vejledning, som Skriften giver (2 Tim 3,16). Det er tydeligt, at Timotheus opgave består i at følge, undervise og anvende det, han finder i Skriften, og han skal gøre det med tålmodighed. Hårde og alvorlige irettesættelser bringer sjældent en synder til Kristus. Ved at følge det, Paulus skrev, ved at gøre det under Helligåndens ledelse og som en leder, der tjener, ville Timotheus blive en mægtig kraft til enhed i kirken.

**Til at tænke over**

`På hvilke praktiske måder kan vi hjælpe vores kirkes ledere til at bevare enhed i kirken? Hvordan kan vi sikre os, at vi selv altid er en forenende kraft og ikke det modsatte, også når der er uenighed?`
