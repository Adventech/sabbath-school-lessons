---
title:  Menighedsdisciplin
date:   19/12/2018
---

En af de væsentlige pointer med menighedsorganisation er at tage sig af menighedsdisciplin. Hvordan menighedsdisciplin er med til at bevare enhed i kirken er af og til et ømtåleligt emne, som meget let kan misforstås. Men ud fra et bibelsk synspunkt drejer menighedsdisciplin sig om to vigtige områder: at bevare lærens renhed og renhed i kirkens liv og praksis.

Som vi allerede har set, opretholder Det Nye Testamente vigtigheden af at bevare den bibelske læres renhed for at undgå frafald og falsk lære, især i de sidste tider. Det samme gælder for bevarelsen af kirkens anseelse i samfundet ved at tage forholdsregler mod, uærlighed og moralsk forfald. Af den grund omtales Skriften som ”nyttigt til undervisning, til bevis, til vejledning og til opdragelse i retfærdighed“ (2 Tim 3,16).

`Læs Matt 16,19; 18,15-20. Hvilke principper gav Jesus kirken med hensyn til disciplin og irettesættelse af dem, der begår fejl?`

Bibelen støtter tanken om disciplin og om vores ansvarlighed over  for hinanden i vores åndelige og moralske liv. Et af kirkens afgørende kendetegn er faktisk dens hellighed, eller adskillelse fra verden. Vi finder mange eksempler i Bibelen på vanskelige situationer, som krævede, at kirken skulle gribe ind mod umoralsk opførsel. Der må opretholdes en høj moralsk standard i kirken.

`Læs Matt 7,1-5 og Gal 6,1-2. Hvilke principper lærer disse to bibeltekster os at følge, når vi skal behandle vanskelige spørgsmål inden for menigheden?`

Vi kan ikke benægte Bibelens lære om behovet for menighedsdisciplin. Vi kan ikke være tro mod Ordet, hvis vi afviser denne lære. Men læg mærke til, hvor mange af disse råd der indeholder en forsonende del. Så meget som muligt bør menighedsdisciplin være forsonende.  Vi må også huske, at vi er alle syndere, og at vi alle har brug for nåde. Så når vi anvender menighedsdisciplin, må vi gøre det i ydmyghed og med en klar opfattelse af, at vi selv kommer til kort.

**Til at tænke over**

`Hvordan kan vi i vores behandling af dem, der begår fejl, lære at handle med en forsonende i stedet for en straffende holdning?`
