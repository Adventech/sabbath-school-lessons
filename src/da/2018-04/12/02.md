---
title:  Kristus, menighedens hoved
date:   16/12/2018
---

Som vi allerede har set i et tidligere afsnit, beskrives kirken gennem metaforen legeme i Det Nye Testamente. Kirken er Kristi legeme. Dette billede henviser til flere sider ved kirken og forholdet mellem Kristus og hans folk. Som Kristi legeme er kirkens eksistens totalt afhængig af ham. Han er hovedet (Kol 1,18; Ef 1,22) og kilden til kirkens liv. Uden ham ville der ikke være nogen kirke.

Kirken får også sin identitet fra Kristus; for han er dens kilde og grundvold og ophavsmanden for dens tro og lære. Men kirken er mere end det, selv om det er yderst vigtigt for dens identitet. Det er Kristus og hans ord, som det åbenbares i Skriften, der afgør, hvad kirken er. Kirken får derfor sin identitet og betydning fra Kristus.

`Læs Ef 5,23-27. I bruger Paulus forholdet mellem Kristus og hans kirke til at illustrere, hvordan forholdet mellem mand og hustru bør være. Hvad er de vigtigste egenskaber i forholdet mellem Kristus og hans kirke?`

Selv om vi måske stiller os tøvende over for tanken om at underordne sig på grund af den måde, ledere i mange hundrede år har misbrugt dette begreb, skal kirken ikke desto mindre underordne sig under sit hoved, Kristus, og er underlagt hans autoritet. Vores anerkendelse af Kristus som kirkens hoved hjælper os til at huske, hvem vores afgørende loyalitet tilhører, Herren Jesus selv og ingen anden. Kirken skal organiseres; men dens organisation skal altid underordne sig under Jesu autoritet; for han er kirkens egentlige leder.

”Kirken er bygget på Kristus som dens grundvold; den skal adlyde Kristus som sit overhoved. Den skal ikke være afhængig af mennesker og heller ikke lade sig beherske af mennesker. Mange hævder, at en stilling inden for kirken giver dem myndighed til at diktere, hvad andre skal tro, og hvad de skal gøre. Gud bifalder ikke denne påstand. Frelseren siger: ”I er alle brødre.“ Alle er udsatte for fristelser, og alle er tilbøjelige til at fare vild. Vi kan ikke sætte vores lid til noget dødeligt menneske for vejledning. Troens klippe er Kristi levende nærværelse i menigheden. Dette kan den svageste sætte sin lid til, og de, som mener om sig selv, at de er de stærkeste, vil vise sig at være de svageste, hvis ikke de lader Kristus virke i sig.“ (Ellen White, Jesu liv, s. 299).

**Til at tænke over**

`Hvordan kan vi lære at sætte vores lid til Kristus og ikke til noget ”dødeligt menneske“, som vi har så let ved at gøre?`
