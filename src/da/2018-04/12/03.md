---
title:  Ledere er tjenere
date:   17/12/2018
---

Under sit arbejde med sine disciple oplevede Jesus gentagne gange øjeblikke, hvor han sikkert har følt sig opgivende på grund af det ønske om magt, som de lod til at have. Apostlene var tilsyneladende ivrige efter at blive mægtige ledere i Jesu rige (Mark 9,33-34; Luk 9,46). Selv mens disciplene spiste det sidste påskemåltid sammen med Jesus, var disse ønsker om herredømme og overlegenhed tydelige iblandt dem (Luk 22,24).

`Læs Matt 20,25-28. Hvilket princip for lederskab kan vi lære fra Jesu ord? Hvordan kan vi omsætte dette princip i vores egne liv, ikke mindst i vores menigheder?`

”I dette kortfattede afsnit præsenterer Jesus os for to ledelsesmodeller. Den første er den romerske opfattelse af autoritet. I den model står eliten over de andre på rangstigen. De har magt til at træffe beslutninger og forventer underkastelse fra dem, der står under dem. Jesus afviste tydeligt denne ledelsesmodel, da han sagde: ”Sådan skal det ikke være blandt jer.“ I stedet gav han disciplene en fantastisk ny ledelsesmodel, en gennemgribende afvisning eller ombytning af den hierarkiske model, som de var vant til.“ (Darius Jankiewicz, “Serving Like Jesus: Authority in God’s Church“, Adventist Review, March 13, 2014, s. 18).

Det ledelsesprincip, som Jesus præsenterer i denne beretning, er baseret på to nøgleord: tjener (diakonos) og træl (doulos). Selv om Jesus ikke ønskede at afskaffe enhver ledelsesstruktur, ønskede han at understrege, at kirkens ledere først af alt skal være Guds folks tjenere og slaver. Deres stillinger betyder ikke, at de skal udøve autoritet over mennesker eller øve kontrol over dem, heller ikke, at det skal give dem selv prestige og ry. ”Kristus var ved at oprette et rige efter helt andre principper. Han kaldte ikke mennesker til myndighed, men til tjeneste, de stærke til at hjælpe de svage i deres skrøbelighed.

Magt, position, evner og uddannelse gav indehaverne heraf større forpligtelse til at tjene deres medmennesker.“ (Ellen White, Jesu liv, s. 394).

**Til at tænke over**

`Læs Joh 13,1-20. Hvilket eksempel på lederskab gav Jesus sine disciple? Hvad forsøger Jesus at lære os i denne tekst? Hvordan kan vi tilkendegive disse principper i vores omgang med andre, både i og uden for menigheden?`
