---
title:  Organisation for mission
date:   20/12/2018
---

Vi er som kirke blevet organiseret og forenet for at drive mission, til udadvendt forkyndelse. Vi er ikke kun en social klub af ligesindede mennesker, der kommer sammen og bekræfter hinanden i det, vi  tror på, selv om det også er betydningsfuldt. Vi er her for at dele den sandhed med verden, som vi selv er kommet til at holde af.

`Læs Matt 28,18-20. I disse vers giver Jesus sine disciple de sidste instrukser til deres missionsopgave for verden. Find nøgleordene i Jesu befaling. Hvad betyder de ord for kirken i dag?`

Jesu missionsbefaling til sine disciple indeholder fire udsagnsord: gå, gøre til disciple, døbe, lære. Ifølge græsk grammatik i disse vers, er hovedudsagnsordet at gøre til disciple. De tre andre udsagnsord angiver, hvordan det kan opnås. Folk gøres til disciple, når de troende går til alle folkeslag og forkynder evangeliet, døber mennesker og lærer dem at holde alt det, Jesus sagde.

Når kirken svarer på den befaling, bliver Guds rige udvidet, og flere og flere mennesker fra alle folkeslag tilslutter sig dem, der tager imod Jesus som deres frelser. Deres lydighed mod Jesu befaling om at blive døbt og holde alt det, han lærte, skaber en ny verdensomspændende familie. De nye disciple forsikres også om, at Jesus vil være med dem alle dage, mens de selv gør andre til disciple. Jesu nærværelse er et løfte om Guds nærværelse. Matthæusevangeliet begynder med meddelelsen om, at Jesu fødsel handler om ”Gud med os“ (Matt 1,23), og ender med løftet om, at Jesus bliver ved med at være med os helt til, han kommer igen.

”Kristus sagde ikke til sine disciple, at deres arbejde skulle blive   let … Han forsikrede dem om, at han ville være med dem; og hvis de gik fremad i tro, ville de bevæge sig beskyttet under den Almægtiges skjold. Han befalede dem at være modige og stærke; for en person større end engle – himlens hærfører ville gå med dem. Han sørgede for alt til gennemførelsen af deres arbejde og påtog sig ansvaret for dets fremgang. Så længe de adlød hans ord og arbejdede sammen med ham, kunne det ikke slå fejl.“ (Ellen White, The Acts of the Apostles, s. 29).

**Til at tænke over**

`Tænk over betydningen af Jesu løfte om at være med sit folk, indtil han kommer igen. Hvilken indflydelse bør virkeligheden af dette løfte have på os, mens vi bestræber os på at udføre Jesu befaling?`
