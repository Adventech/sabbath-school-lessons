---
title:  Guds udvalgte folk
date:   04/10/2018
---

Med Abrahams kald udvalgte Gud et folk, som skulle repræsentere ham over for verden. Kaldet og udvælgelsen var en kærlighedsog nådeshandling fra Guds side. Israel var central i Guds plan for genoprettelse efter den splittelse, syndefaldet havde forårsaget.

`Læs 5 Mos 7,6-11. Hvorfor kaldte Gud Israel som sit folk? Hvorfor udvalgte han Abrahams efterkommere som sit folk?`

Guds kærlighed til menneskene står centralt i udvælgelsen af Israel som hans folk. Gud indgik en pagt med Abraham og hans slægt for at bevare kundskaben om Gud gennem hans folk og for at gennemføre menneskehedens forløsning (Sl 67,3). Abrahams efterkommere havde intet at rose sig af, som kunne gøre dem fortjent til Guds kærlighed. ”Det er ikke, fordi I er større end alle andre folk, at Herren fattede kærlighed til jer og udvalgte jer; for I er det mindste af alle folk“ (5 Mos 7,7).

Mennesker ser på magt, visdom og selvtillid, når vi vælger ledere, men Gud bytter om på værdierne og vælger ikke de stærke og mægtige, men dem, der indser deres svaghed, dårskab og intethed, så ingen har noget at rose sig af for ham (1 Kor 1,26-31).

Men se alligevel på det privilegium, Israels folk havde: ”Gud ønskede at gøre Israel til et prisværdigt og herligt folk. De fik tildelt enhver åndelig fordel. Gud nægtede dem intet, der kunne hjælpe at danne den karakter, der ville gøre dem til hans sande repræsentanter.

Deres lydighed mod Guds lov ville give dem en fremgang og velstand, som ville vække forundring blandt nationerne i verden. Han, som kunne give dem visdom og dygtighed til al slags kunstfærdigt arbejde, ville vedblive at være deres lærer og ville forædle og højne dem, når de adlød hans love. Hvis de var lydige, ville de også blive skånet for de sygdomme, som plagede andre folk, og blive velsignet med gode forstandsevner. Herrens herlighed, hans majestæt og kraft skulle åbenbares i alt, hvad der hørte til deres fremgang og velstand. De skulle være et rige af præster og fyrster. Gud udrustede dem med alt, hvad der krævedes, for at de kunne blive den største nation på jorden.“ (Ellen White, Lys over hverdagen, 2. bind, s. 88-89).

**Til at tænke over**

`Hvilke paralleller kan vi finde mellem det, Gud gjorde for det gamle Israel og det kald, han gav dem, og hvad han har gjort for os og det kald, han har givet os som syvendedags adventister? Del dit svar med klassen på sabbatten.`
