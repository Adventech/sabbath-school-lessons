---
title:  Abraham, Guds folks fader
date:   03/10/2018
---

De tre store monoteistiske religioner, jødedommen, kristendommen og islam, betragter Abraham som deres fader. For de kristne er denne forbindelse et åndeligt fællesskab. Da Abraham blev kaldet til at forlade sit land i Mesopotamien, fik han at vide, at ”I dig skal alle jordens slægter velsignes“ (1 Mos 12,3; se også 1 Mos 18,18; 22,18). Velsignelsen kom gennem Jesus.

`Læs Hebr 11,8-19 og Rom 4,1-3 og Gal 3,29. Hvilke sider ved Abrahams tro omtales i disse tekster, og hvilken forbindelse har de med tanken om kristen enhed? Hvad kan vi med andre ord finde i disse tekster, som kan hjælpe os i dag til bedre at forstå, hvad en afgørende del af kristen enhed bør være?`

Som alle de troendes far giver Abraham os nogle af de grundlæggende elementer i kristen enhed. For det første udviste han lydighed. ”I tro adlød Abraham kaldet til at bryde op og drage til et sted, som han skulle få i eje, og han drog af sted uden at vide, hvor han kom hen“ (Hebr 11,8). For det andet fandt han håb i Guds løfter. ”I tro slog han sig ned i det forjættede land som i et fremmed land og boede i telte sammen med Isak og Jakob, medarvingerne til det samme løfte; for han ventede på byen med de faste grundvolde, hvis bygmester og skaber er Gud“ (Hebr 11,9-10). For det tredje troede han, at Gud ville give ham en søn, og at hans efterkommere en dag ville blive ligeså talrige som stjernerne. Og på grund af denne respons, retfærdiggjorde Gud ham ved tro (Rom 4,1-3). For det fjerde stolede han på Guds frelsesplan. Den største prøve på Abrahams tro kom, da Gud bad ham om at ofre Isak på Morijabjerget (1 Mos 22,1-9; Hebr 11,17-19).

Det Gamle Testamente omtaler Abraham som Guds ven (2 Krøn 20,7; Es 41,8). Hans liv i tro, hans urokkelige lydighed og hans tillid til Guds løfter gør ham til et eksempel på, hvad vores kristenliv bør være i dag.

**Til at tænke over**

`Tænk de næste par dage over dine handlinger og ord. Hvordan kan du forsøge at sikre dig, at alt, du siger og gør er et udtryk for din tro?`
