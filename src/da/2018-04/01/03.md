---
title:  Syndefaldets følger
date:   01/10/2018
---

Følgerne af syndefaldet var enorme. Adams og Evas ulydighed startede ødelæggelsen af et harmonisk gensidigt afhængighedsforhold mellem alle livsformer. Og endnu værre, det startede den uenighed, strid og splittelse blandt mennesker, som eksisterer også i dag. Disharmonien viste sig øjeblikkeligt ved, at Adam og Eva forsøgte at give andre skylden for syndefaldet (1 Mos 3,12-13). Og det er kun blevet værre siden.

`Læs 1 Mos 3,16-19; 4,1-15. Hvad i disse vers viser resultaterne af synd og dens følger for den harmoniske verden, Gud havde skabt?`

Adams ulydighed blev kilden til mange begivenheder og følger, som med tiden ramte hele Guds skaberværk. Selv naturens verden begyndte at lide under syndens følger. Medmenneskelige forhold blev også påvirket. Kain og Abel, to brødre, som burde have elsket og vist omsorg for hinanden, blev uvenner, fordi den ene ønskede at følge sine egne selviske tilbøjeligheder i stedet for den måde, hvorpå Gud havde bedt dem om at tilbede. Denne fremmedgørelse førte til vold og død. Men Kains reaktion var mere rettet mod Gud end mod Abel. Han var vred på Gud (1 Mos 4,5), og den vrede førte til fjendtlighed over for Abel. Ulydighed ødelagde medmenneskelige forhold endnu mere.

”Herren så, at menneskenes ondskab var stor på jorden, og at alt, hvad de ville og planlagde dagen lang, kun var ondt“ (1 Mos 6,5).

Den ondskab førte til sidst til Syndfloden og den ufattelige ødelæggelse af Guds oprindelige skaberværk, som var en følge af oversvømmelsen. Men selv ikke da havde Gud opgivet menneskeheden; han frelste en rest, Noa og hans familie, til at begynde på ny.

Efter Syndfloden gav Gud et løfte til Noa og hans familie. Regnbuen på himlen skulle altid minde dem om Guds omsorg og løfter, om hans godhed og barmhjertighed (1 Mos 9,12-17; Es 54,7-10). Gud indstiftede en pagt med Noa og genindførte sin oprindelige plan om at have en forenet menneskelig familie, der var tro mod ham og hans ord.

**Til at tænke over**

`På hvilke måder fører synd til disharmoni? Hvilke valg kan du foretage for at genoprette harmoni blandt dem, der påvirkes af dine valg?`
