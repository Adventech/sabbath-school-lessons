---
title:  Kærlighed som et grundlag for enhed
date:   30/09/2018
---

Et tydeligt budskab i skabelseshistorien i 1 Mosebog 1 og 2 er den generelle harmoni, som eksisterede ved afslutningen af skabelsesugen. Guds afsluttende ord om, at alt var godt (1 Mos 1,31), henviser ikke kun til den æstetiske skønhed, men også fraværet af ethvert element af ondskab eller uenighed, da Gud var færdig med at skabe denne verden og de mennesker, som skulle befolke den. Guds oprindelige hensigt i skabelsen indbefattede en harmonisk sameksistens og et gensidigt afhængighedsforhold mellem alle livsformer. Detvar en smuk verden, skabt til den menneskelige familie. Alt var fuldkomment og Skaberen værdig. Guds ideal og oprindelige hensigt for verden indbefattede harmoni, enhed og kærlighed.

`Læs 1 Mos 1,26-27. Hvad lærer disse vers os om menneskenes enestående stilling i forhold til resten af skaberværket på jorden, som det beskrives i 1 Mos 1-2?`

Første Mosebog siger, at Gud skabte mennesket i sit billede; det siges ikke om noget andet i skabelsesberetningen. ”Gud sagde: ”Lad os skabe mennesker i vort billede, så de ligner os!“ … Gud skabte mennesket i sit billede; i Guds billede skabte han det, som mand og kvinde skabte han dem“ (1 Mos 1,26-27). Selv om teologer i århundreder har debatteret, hvori dette billede helt nøjagtigt består, og hvordan Gud er, præsenterer mange skriftsteder Guds natur som kærlighed.

`Læs 1 Joh 4,7-8.16. Hvordan kan disse vers hjælpe os til at forstå, hvordan vi oprindeligt blev skabt, og hvilken indvirkning det må have haft på den oprindelige enhed ved Skabelsen?`

Gud er kærlighed, og fordi mennesker også kan elske – og på måder, som resten af skaberværket på jorden ikke kan – må det at være skabt i Guds billede indbefatte evnen til at elske. Men kærlighed kan kun eksistere i forhold til andre. Hvad det ellers måtte indbefatte at være skabt i Guds billede, må det indbefatte evnen til at elske og elske inderligt.
