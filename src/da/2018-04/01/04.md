---
title:  Endnu mere uenighed og adskillelse
date:   02/10/2018
---

`Læs 1 Mos 11,1-9. Hvad skete her, som forstærkede problemet med adskillelse og uenighed?`

De næste begivenheder, som Bibelen fortæller om efter Syndfloden, er opførelsen af Babelstårnet, forvirringen af sprog og spredningen af folkene, som indtil da havde talt et og samme sprog. Måske på grund af landets skønhed mellem floderne Eufrat og Tigris og på grund af den rige jord, havde nogle af Noas efterkommere besluttet at bygge en by og et højt tårn i Sinear, vore dages sydlige Irak (1 Mos 11,2).

Arkæologien har vist, at Mesopotamien var et tæt befolket område fra de tidligste tider. Blandt de folk, der boede der, var sumererne, som siges at være dem, der opfandt kunsten at skrive på lertavler. De byggede solide huse og var mestre i at producere smykker, værktøj og forskellige redskaber. Udgravninger har også afdækket mange tårnlignende templer, der var indviet til tilbedelse af forskellige guder.

De af Noas efterkommere, der slog sig ned i Sinear, glemte snart Noas Gud og det løfte, han havde givet om aldrig mere at ødelægge verden ved en oversvømmelse. Opførelsen af Babelstårnet var et vidnesbyrd om deres overlegne visdom og evner. Deres ønske om berømmelse og ry, om at ”skabe [sig] et navn“ (1 Mos 11,4), var et af motiverne for dette byggeprojekt. ”Det var Guds hensigt, at mennesker skulle have bevaret enhed gennem den sande religions fællesskab. Da afgudsdyrkelse og flerguderi brød denne indre åndelige forbindelse, mistede de ikke alene religionens enhed, men også samhørighedens ånd. Et projekt som Babelstårnet, som ved hjælp af ydre ting skulle forsøge at bevare den indre enhed, der var gået tabt, kunne aldrig lykkes.“ (The SDA Bible Commentary, 1. bind s. 284-285).

Adams og Evas fald havde knust menneskenes enhed og Guds oprindelige plan. Det førte til forvirring med hensyn til tilbedelse,   stor udbredelse af ondskab og umoral på hele jorden og i sidste ende til menneskehedens opdeling i mange forskellige kulturer, sprog og racer, som ofte har været på kant med hinanden lige siden.

**Til at tænke over**

`Hvilke praktiske ting kan vi gøre for at være med til at hele opdelingen i raser, kulturer og sprog, som skader os også inden for kirken?`
