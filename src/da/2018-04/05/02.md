---
title:  Forberedelsesdage
date:   28/10/2018
---

I de sidste timer, Jesus tilbragte sammen med sine disciple før sin død, lovede han, at han ikke ville efterlade dem alene. En trøster/talsmand, Helligånden, ville blive sendt til dem. Ånden skulle hjælpe dem til at huske mange af de ting, Jesus havde sagt og gjort (Joh 14,26) og lede dem til at opdage hele sandheden (Joh 16,13). Den dag, Jesus blev taget op til himlen, fornyede han dette løfte. ”I skal døbes med Helligånden om ikke mange dage … I skal få kraft, når Helligånden kommer over jer“ (ApG 1,5.8). Denne kraft ville gøre disciplene i stand til at vidne i Jerusalem, Judæa, Samaria og lige til jordens ende (ApG 1,8).

`Læs ApG 1,12-14. Hvad foretog disciplene sig i de ti dage?`

Vi kan forestille os denne periode på ti dage med intens åndelig forberedelse, en slags oase, hvor disse disciple deler deres minder om Jesus, hans gerninger, hans lære og hans mirakler med hinanden. ”De holdt alle i enhed fast ved bønnen“ (ApG 1,14).

”Mens disciplene ventede på opfyldelsen af løftet, ydmygede de deres hjerter i sand anger og bekendte deres vantro. Mens de genkaldte sig de ord, Kristus talte til dem før sin død, forstod de bedre meningen med dem. Sandheder, som de havde glemt, blev igen husket, og disse gentog de for hinanden. De irettesatte sig selv for deres vrangforestilling af Frelseren. Ligesom et optog passerede den ene scene efter den anden fra hans vidunderlige liv. Mens de mediterede over hans rene, hellige liv, følte de, at intet arbejde ville blive for vanskeligt, intet offer for stort, hvis de blot kunne bære vidnesbyrd i deres liv om skønheden i Kristi karakter. Åh, tænkte de, om de kunne få lov til at leve de sidste tre år om igen. Hvor anderledes ville de ikke handle! Hvis de bare kunne få Mesteren at se igen, hvor inderligt ville de ikke anstrenge sig for at vise ham, hvor højt de elskede ham, og hvor oprigtigt bedrøvede de var over, at have voldt ham sorg ved et vantroens ord eller handling! Men de blev trøstet af tanken om, at de var blevet tilgivet. Og de besluttede, at de så vidt det var muligt ville råde bod på deres vantro ved modigt at bekende ham for verden… Idet de tilsidesatte alle forskelligheder, alle ønsker om at være størst, sluttede de sig nært sammen i kristent fællesskab.“ (Ellen White, The Acts of the Apostles, s. 36-37).

**Til at tænke over**

`Hvad kunne du ønske at have mulighed for at gøre om med hensyn til din tro? Hvad kan du lære af dine beklagelser i fortiden, som kan hjælpe dig til at gøre fremtiden bedre?`
