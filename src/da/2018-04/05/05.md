---
title:  Gavmildhed og grådighed
date:   31/10/2018
---

Lukas fortæller os, at en af de naturlige følger af det fællesskab, som Jesu efterfølgere oplevede lige efter Pinsedagen, var deres gensidige støtte. ”Men alle de troende var sammen, og de var fælles om alt.  De solgte deres ejendom og ejendele og delte det ud til alle efter enhvers behov“ (ApG 2,44-45).

En sådan deling af alt var ikke et krav i fællesskabet, men en frivillig følge af deres kærlighed til hinanden. Det var også et konkret udtryk for deres enhed. Denne gensidige støtte fortsatte i nogen tid, og vi får flere detaljer i ApG 4 og 5.

Læs ApG 4,36-37. Det er i den sammenhæng, at Barnabas første gang introduceres. Han fremstår som en velstående mand, der ejede jord. Da han havde solgt sin mark til fordel for fællesskabet, bragte han pengene til apostlene. Barnabas fremstilles som et eksempel til efterfølgelse.

`Læs ApG 4,32-37; 5,1-11. Sammenlign Barnabas’ opførsel og holdning med Ananias’ og Safiras. Hvad gik galt for dette ægtepar?`

Ud over den synd at direkte lyve over for Helligånden, udviste de to også grådighed og begær.

Måske kan ingen synd hurtigere ødelægge fællesskab og broderkærlighed end selviskhed og grådighed. Hvis Barnabas er et godt eksempel på den første menigheds fællesskabsholdning, er Ananias og Safira det modsatte. Lukas er ærlig, når han deler denne beretning om mindre noble mennesker i samfundet.

I de ti bud (2 Mos 20,1-17) er det sidste om begær anderledes end de andre. Mens de andre taler om handlinger, der synligt overtræder Guds vilje for menneskene, taler det sidste bud om det, der er skjult i hjertet. Begærlighedens synd er ikke en handling; det er i stedet en tankeproces. Begær og dens makker selviskhed er ikke  en synlig synd, men en del af den syndige menneskelige natur. Det bliver kun synligt, når det udtrykkes i selviske handlinger, som vi fx ser det hos Ananias og Safira. På en måde er det sidste bud roden til det onde, der viser sig i de handlinger, der fordømmes i alle de andre bud. Deres begær gjorde dem modtagelige for Satans indflydelse og førte til, at de løj over for Gud. Det er ikke meget anderledes end det, Judas’ begær fik ham til at gøre.

**Til at tænke over**

`Hvordan kan vi fjerne begær og misundelse fra vores egne liv? Hvorfor er lovprisning og tak for, hvad vi har, en mægtig modgift mod dette onde?`
