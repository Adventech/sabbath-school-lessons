---
title:  Fra Babel til Pinsedagen
date:   29/10/2018
---

Dagene med åndelig forberedelse efter Jesu himmelfart kulminerede i begivenhederne på Pinsedagen. ApG 2,1 fortæller, at på denne  dag, lige før Helligånden blev udgydt over disciplene, var de alle samlet ”i enighed“ på samme sted.

I Det Gamle Testamente var pinsen den anden af tre store fester, som alle israelitiske mænd var forpligtet til at deltage i. Den blev fejret 50 dage efter påsken. Under denne fest frembar israeliterne førstegrøden af deres sommerfrugt som et takoffer til Gud.

Det er sandsynligt, at pinsen på Jesu tid også indbefattede en fejring af lovgivningen på Sinaj (2 Mos 19,1). Vi ser derfor den fortsatte betydning af Guds lov som en integreret del af det kristne budskab om Jesus, hvis død tilbyder alle, som angrer, tilgivelse for deres overtrædelse af Guds lov. Det er ikke så underligt, at en af de afgørende tekster om de sidste tider handler både om loven og evangeliet:   ”Her kræves der udholdenhed af de hellige, dem som holder fast ved Guds bud og troen på Jesus“ (Åb 14,12).

Ligesom på Sinaj bjerg, da Moses modtog De ti bud (2 Mos 19,1625; Hebr 12,18), skete der adskillige usædvanlige hændelser på denne Pinsedag. ”Og med ét kom der fra himlen en lyd som af et kraftigt vindstød, og den fyldte hele huset, hvor de sad. Og tunger som af ild viste sig for dem, fordelte sig og satte sig på hver enkelt af dem. Da blev de alle fyldt af Helligånden, og de begyndte at tale på andre tungemål, alt efter hvad Ånden indgav dem at sige“ (ApG 2,2-4).

`Læs ApG 2,5-13. Hvilken betydning har denne fantastiske begivenhed?`

Pinsefesten skulle være en glad fest, en takkefest til Herren for hans overflod. Måske er det årsagen til den falske beskyldning om fuldskab (ApG 2,13-15). Guds kraft viser sig især i miraklet, hvor de talte og hørte forskellige tungemål. Jøder fra hele Romerriget, som kom  til Jerusalem til denne fest, hørte budskabet om Jesus, Messias, på deres egne sprog.

På en særlig måde er Pinsedagen med til at tilbageføre den spredning af den oprindelige menneskelige familie og oprettelsen af etniske grupper, der for alvor begyndte ved Babelstårnet. Nådens mirakel begynder genforeningen af den menneskelige familie. Enheden i Guds kirke i global målestok vidner om, at det er Guds riges natur at genoprette det, der gik tabt ved Babel.
