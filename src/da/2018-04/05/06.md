---
title:  Husk de fattige
date:   01/11/2018
---

At dele de resurser, man havde, var et håndgribeligt udtryk for  enhed i den første menighed. Den gavmildhed, der beskrives i de tidlige kapitler i Apostlenes Gerninger, fortsætter senere med, at Paulus inviterer de menigheder, han havde stiftet i Makedonien og Akaia, til at give til de fattige i Jerusalem (se ApG 11,27-30; Gal 2,10; Rom 15,26; 1 Kor 16,1-4). Gaven til de kristne i Jerusalem viste, at menigheder, hvor de fleste var hedningekristne, havde omsorg og kærlighed over for deres brødre og søstre af jødisk herkomst i Jerusalem. På trods af forskellig kulturel og etnisk baggrund dannede de ét legeme i Kristus og glædede sig over det samme evangelium. Deres villighed til at dele med dem, der havde behov for det, viste ikke kun den enhed, der allerede fandtes i kirken. Den styrkede den.

`Læs 2 Kor 9,8-15. Hvad siger Paulus, at resultatet vil blive af den gavmildhed, som menigheden i Korinth udviste?`

Den enhed, som den tidlige kirke oplevede, viser os, hvad der også kan ske i dag. Men enhed opstod ikke uden forpligtelse fra de troende. Lederne i den tidlige kirke så det som en del af deres opgave at fremme enhed i Kristus. På samme måde, som kærlighed mellem mand, hustru og børn er en forpligtelse, der hver dag må næres, sådan er det med enheden blandt de troende. Den enhed, vi har i Kristus, bliver beskrevet på en række forskellige måder.

De indlysende elementer, der fremmede enheden i den tidlige kristne kirke, var bøn, tilbedelse, fællesskab, en fælles vision samt studiet af Guds Ord. De forstod ikke alene deres opgave med at forkynde evangeliet til alle folkeslag. De indså også, at det var deres ansvar at vise kærlighed til og omsorg for hinanden. Deres enhed viste sig i gavmildhed og gensidig støtte inden for deres eget lokale fællesskab og i større målestok mellem de forskellige menigheder, selv om store afstande skilte dem.

”Deres gavmildhed vidnede om, at de ikke havde modtaget Guds nåde forgæves. Hvad kunne skabe en sådan gavmildhed andet end Åndens helliggørelse? Både i de troendes og de ikke-troendes øjne var det et nådens mirakel.“ (Ellen White, The Acts of the Apostles,  s. 344).

**Til at tænke over**

`Hvordan har du og din menighed oplevet fordelene ved indbyrdes gavmildhed? Hvilke velsignelser får de, der giver til andre?`
