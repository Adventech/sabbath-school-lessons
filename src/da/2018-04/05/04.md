---
title:  Fællesskabets enhed
date:   30/10/2018
---

Som et resultat af Peters tale og appel om omvendelse og frelse, besluttede omkring tre tusind mennesker sig for at tage imod Jesus som Messias. Mange havde på afstand hørt om Jesus og var måske rejst til Jerusalem med håbet om at se ham. Nogle havde måske set Jesus og hørt hans budskab om Guds frelse, men havde ikke taget en beslutning om at blive hans efterfølgere. På Pinsedagen greb Gud på mirakuløs vis ind i disciplenes liv og brugte dem som vidner om Jesu opstandelse. Nu ved de, at mennesker kan få tilgivelse for deres synder i Jesu navn (ApG 2,38).

`Læs ApG 2,42-47. Hvilke aktiviteter udførte de tidligste Jesu efterfølgere som et fællesskab af troende? Hvad skabte den fantastiske enhed i fællesskabet?`

Det er bemærkelsesværdigt, at det første, som dette samfund af nye troende tog del i, var at lære fra apostlenes undervisning. Bibelundervisning er en vigtig måde at lægge grundlag for de nye troendes åndelig vækst. Jesus havde givet en befaling til sine disciple om at lære dem ”at holde alt det, som jeg har befalet jer“ (Matt 28,20).

Denne nye menighed tilbragte tid med at lære alt om Jesus fra apostlene. De hørte sikkert om Jesu liv og arbejde; hans undervisning, lignelser og taler; og hans mirakler. Alt blev forklaret som opfyldelsen af jødernes skrifter i profeternes bøger.

De tilbragte også tid i bøn og med brødets brydelse. Det er  uklart, om brødets brydelse er en direkte henvisning til nadveren  eller kun en henvisning til, at de spiste sammen, som ApG 2,46 synes at antyde. Omtalen af fællesskab antyder med sikkerhed, at de tilbragte tid sammen både i templet i Jerusalem, som stadigvæk var centrum for deres tilbedelse, og i deres private hjem. De kom meget tæt på hinanden. De spiste og bad sammen. Bøn er et livsvigtigt element i et trosfællesskab og altafgørende for åndelig vækst. Vi bliver fortalt, at ”de holdt fast ved“ disse aktiviteter.

Det standhaftige fællesskab skabte et godt forhold til andre i Jerusalem. De nye troende beskrives som nogle, der ”havde hele folkets yndest“ (ApG 2,47). Der er ingen tvivl om, at Helligåndens gerning i deres liv gjorde mægtigt indtryk på dem, der så dem, og tjente som et mægtigt vidnesbyrd om sandheden, Jesus som Messias.

**Til at tænke over**

`Hvad kan din menighed lære af det eksempel, vi finder her i forhold til enhed, fælleskab og vidnesbyrd?`
