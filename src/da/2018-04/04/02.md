---
title:  Velsignelser i Kristus
date:   21/10/2018
---

`Læs Ef 1,3-14. Hvad siger Paulus, at vi er blevet givet i Kristus?`

Jesu efterfølgere har meget at prise Gud for. I Kristus har Gud valgt at adoptere os som sønner og døtre, os der skal repræsentere ham for verden. Paulus bruger mange forskellige billeder til at beskrive vores nye forhold til Gud i Kristus. Blandt disse billeder anvendes adoption i denne uges studium med tema om enhed. I Kristus er vi blevet adopteret og tilhører Guds familie. Billedet med familien er også en henvisning til Guds pagt med Israels børn. I sammenhængen i Paulus’ brev er hedninger, der tager imod Jesus som Messias, også Guds børn, arvinger til de løfter, der blev givet til Israel (Rom 8,17; Gal 4,7). Fordelen ved dette forhold til Kristus, dette at ”være i Kristus“, er grundlæggende for al kristen enhed. Dette afsnit fortæller os, at det hele tiden har været Guds ønske at genforene hele menneskeheden i Kristus. Og i Guds familie er vi alle Guds børn, elsket og værdsat lige højt.

Nogle bliver forvirrede, når vi i dette afsnit læser om forudbestemmelse (Ef 1,5. 11). Løftet om, at Gud har udvalgt os til at blive frelst, synes også at antyde, at Gud har udvalgt nogle til fortabelse. Men det er ikke Bibelens lære. Gud havde derimod forberedt frelsesplanen, før verdens grundvold blev lagt, for at alle kunne blive frelst. ”For således elskede Gud verden, at han gav sin enbårne søn, for at enhver, som tror på ham, ikke skal fortabes, men have evigt liv“ (Joh 3,16; se også 1 Tim 2,6; 2 Pet 3,9). Gud ved på forhånd, hvem der vil tage imod hans tilbud om frelse; men det er ikke det samme som at forudbestemme den enkeltes valg. Frelsen tilbydes alle mennesker på basis af, hvad Jesus har gjort for os. Spørgsmålet er: hvordan reagerer vi på det tilbud? Gud bruger ikke tvang for at frelse nogen.

”I det himmelske råd blev der givet mulighed for, at mennesker på trods af, at de var lovbrydere, ikke skulle fortabes i deres ulydighed, men at de ved tro på Kristus som deres stedfortræder og sikkerhed kan blive Guds udvalgte, forudbestemt i Guds gode vilje til at blive adopteret som børn ved Jesus Kristus. Gud vil, at alle mennesker  skal frelses; der er sørget rigeligt for bodemidlet ved, at han gav sin enbårne søn som løsepenge for menneskene. De, som går fortabt vil gøre det, fordi de nægter at blive adopteret som Guds børn ved Jesus Kristus.“ (Ellen G. White Comments, The SDA Bible Commentary, 6. bind, s. 1114).
