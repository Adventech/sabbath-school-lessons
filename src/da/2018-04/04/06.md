---
title:  Medmenneskelige forhold i Kristus
date:   25/10/2018
---

Kristendommen handler om personforhold – vores forhold til Gud og til hinanden. Det giver ingen mening at hævde, at man har et dybt forhold til Gud, hvis dette forhold ikke har indflydelse på ens forhold til andre mennesker. Kristendommen kan ikke leves i et vakuum. De principper for enhed, som Paulus drøfter i sit brev til efeserne, kan også anvendes på vores forhold til andre.

`Læs Ef 5,15-21. Hvad siger Paulus til os i vers 21? Hvilke forhold er der mellem at underordne sig og enhed?`

Paulus’ formaning om at underordne os under hinanden hænger sammen med udtrykket ”lad jer fylde af Ånden“ i Ef 5,18. En måde, som viser, at vi er blevet fyldt af Ånden, er, at vi underordner os under hinanden. Det henviser til den korrekte ydmyge og hensynsfulde holdning, som vi bør have over for andre. Dette er selvfølgelig ikke en naturlig egenskab hos de fleste mennesker, men et resultat af, at Ånden bor i vores hjerter. Det er en gave fra den samme Ånd, som fastholder os i enhed i Kristus. Set ud fra den synsvinkel er dette at underordne sig et indre karaktertræk, som udtrykker vores ærefrygt for Kristus og hans offer for os.

`Læs Ef 5,22-6,9. Hvilken indflydelse på vores medmenneskelige forhold i hjemmet og på arbejdspladsen har den egenskab, at vi som kristne gensidigt underordner os under hinanden?`

Enhed i kirken hænger til en vis grad sammen med enhed i hjemmet. Paulus understreger, at enhed, kærlighed og respekt mellem mand og hustru bør genspejle Kristi kærlighed over for kirken – en selvopofrende kærlighed. En kristuslignende respekt i hjemmet så vel som i kirken kræves derfor af både ægtemænd og hustruer og menighedsmedlemmer. Denne kristuslignende egenskab viser sig også i forholdet mellem børn og forældre og mellem arbejdere og arbejdsgivere (slaver og herrer). Den harmoni og fred, der bør gennemsyre vores hjem, bør også gennemsyre vores menighedsliv.

**Til at tænke over**

`Hvilke principper kan vi finde i bibelteksterne fra i dag, som bedre kan hjælpe os til at forstå, hvordan vi skal forholde os (afhængigt af situationen) over for et familiemedlem eller en kollega?`
