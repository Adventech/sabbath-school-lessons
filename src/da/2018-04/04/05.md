---
title:  Kirkens ledere og enhed
date:   24/10/2018
---

”Hver enkelt af os har fået nåden givet som gave tilmålt af Kristus“ (Ef 4,7). Frelse er en gave, der gives til alle, som vil tage imod den, men nogle af Åndens gaver gives til bestemte mennesker i en bestemt hensigt.

`Læs Ef 4,11. Hvilke gaver giver Gud kirken, når det gælder dens ledelse?`

`Læs Ef 4,12. Hvad er ifølge dette vers Guds hensigt med at give særlige gaver til kirkens ledelse? Hvilken sammenhæng er der mellem de gaver?`

På en måde er alle kristne Guds og evangeliets forvaltere og tjenere. Kristi missionsbefaling i Matt 28,19-20 er givet til alle kristne om  at gå ud og gøre alle folkeslag til disciple, at døbe og at undervise.

Forkyndelsens opgave er ikke kun givet til nogle få udvalgte, såsom pastorer og/eller evangelister, men til alle, som bærer Kristi navn. Ingen kan påberåbe sig undtagelse fra opgaven med at udbrede evangeliet, og ingen menighedsleder kan hævde at have en enestående opgave. De åndelige gaver til menighedens ledelse har til opgave på en særlig måde at opbygge menigheden. Der er brug for menighedsledere til at fremme og opmuntre til enhed.

Paulus’ liste over gaver til kirkens ledelse fortæller os, at de roller også eksisterer for at udruste Guds folk til at nå de fortabte. Nogle inden for menigheden har fået et særligt kald til at hjælpe andre til  at udføre deres tjeneste for Kristus og til at opbygge Kristi legeme, ”indtil vi alle når frem til enheden i troen og i erkendelsen af Guds søn, til at være et fuldvoksent menneske, en vækst, som kan rumme Kristi fylde“ (Ef 4,13). Jesu eksempel i lederskab bør vejlede os i, hvordan vi skal udføre vores tjeneste. Jesus kom for at tjene andre, ikke for at lade sig tjene (Matt 20,25-28). Vi må gå hen og gøre ligeså.

Der er en stærk tendens hos os mennesker til at være uafhængige og ikke ønske at stå til regnskab over for andre. Især den vestlige verden er plaget af den opfattelse. Men Paulus minder os om, at ingen kristen står alene i denne verden, og at vi danner et troens fællesskab, som har åndelige ledere til at hjælpe og opmuntre hinanden  i vores fælles vandring. Sammen er vi alle en del af Kristi legeme.

**Til at tænke over**

`Hvilke åndelige gaver har du, og hvordan bruger du dem til at fremme enhed i din lokale menighed?`
