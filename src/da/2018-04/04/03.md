---
title:  Muren nedbrydes
date:   22/10/2018
---

Nogle af de største skel mellem mennesker skyldes forskel i race, etnicitet og religion. I mange samfund har man identitetskort, der angiver, hvilken etnisk gruppe eller religion man tilhører, og disse  skel hænger ofte sammen med privilegier eller restriktioner, som mennesker må leve med i deres hverdag. Når der opstår krig eller konflikter, bliver disse tegn på identitet og forskelle en katalysator for undertrykkelse og vold.

`Læs Ef 2,11-22. I denne tekst antyder Paulus en bedre vej for det kristne samfund. Hvordan påvirkes vores forskelligheder af vores enhed i Kristus? Hvad blev nedbrudt ved Jesu død på korset?`

Paulus indbyder efeserne til at huske, hvordan deres liv var, før de modtog Guds nåde i Kristus. Etniske, kulturelle og religiøse forskelle skabte fjendtlighed og konflikter mellem de forskellige folkegrupper. Men den gode nyhed er, at i Kristus er vi alle ét folk med en fælles frelser og Herre. Vi tilhører alle Guds folk. ”Men nu, da I er i Kristus Jesus, er I, som engang var langt borte, ved Kristi blod kommet nær“ (Ef 2,13).

Det gamle tempel i Jerusalem havde en adskillelsens mur, som angav, hvilke af de forskellige afdelinger i templet der kun var tilgængelige for etniske jøder. Den mur bar en inskription, der under dødsstraf forbød udlændinge at gå længere ind i helligdommen. Det var denne regel, Paulus blev beskyldt for at have overtrådt, da han gik ind i templet efter sine missionsrejser. Da Paulus blev arresteret, blev han anklaget for at have bragt en efeser ved navn Trofimus (ApG 21,29) ind i den jødiske del af templet. I sit brev til efeserne siger Paulus, at Kristus ”er vor fred. Han gjorde de to parter til ét, og med sin legemlige død nedrev han den mur af fjendskab, som skilte os“ (Ef 2,14).

I Kristus er de troende Abrahams efterkommere og modtager hjertets omskærelse. Den fysiske omskærelse, som Gud gav Abraham, pegede frem til den åndelige omskærelse, som de troende skulle få i Kristus (se 5 Mos 10,16). ”I ham blev I også omskåret, ikke med hånden, men ved at aflægge det syndige legeme, ved omskærelse til Kristus“ (Kol 2,11).

**Til at tænke over**

`Læs Ef 2,11-22 igen. På hvilke måder ser vi i vores egen kirke virkeligheden af det, Paulus skriver om? Hvilke udfordringer er der stadig?`
