---
title:  Enhed i ét legeme
date:   23/10/2018
---

Paulus er praktisk i sine inspirerede ord til Efeserne. Den enhed, som var mellem jøder og hedninger, mellem folk med forskellig kulturel og etnisk baggrund, er ikke kun et teoretisk begreb; det er en virkelighed, som kræver af os ”at leve, så det svarer til det kald, [vi] fik“ (Ef 4,1).

`Læs Ef 4,1-3. Hvad siger disse vers om, hvordan de kristne skal leve, så det svarer til deres kald i Kristus?`

Det praktiske resultat af disse dyder i det kristne liv er med til at ”fastholde Åndens enhed med fredens bånd“ (Ef 4,3). Disse egenskaber har alle deres rod i kærlighed (1 Kor 13,1-7). Den aktive udøvelse af kærlighed bevarer forholdet mellem brødre og søstre  og fremmer fred og enhed både i det kristne fællesskab og udenfor. Enhed i kirken udtrykker Guds kærlighed på enestående måder, som andre kan se. Kirken er kaldet til at være et sådant vidne, især i tider med konflikt, uenighed og krig.

`Læs Ef 4,4-6. Hvad er det vigtige tema i disse vers?`

I de første vers i Ef 4 udtrykker Paulus sin dybe interesse for enhed i kirken. Han fortsætter med en liste over de syv elementer, der forener de troende (Ef 4,4-6). Enhed er både noget, de kristne allerede har (Ef 4,4-6), noget, der hele tiden skal forbedres og vedligeholdes  (Ef 4,1-3), og det fremtidige mål, som vi arbejder frem imod (Ef 4,13). ”Apostlen formaner sine brødre til i deres liv at udvise den sand-hedens kraft, som han havde præsenteret for dem. Ved ydmyghed og mildhed, overbærenhed og kærlighed skulle de være eksempler på Kristi karakter og hans frelses velsignelser. Der er kun et legeme, og en Ånd, en Herre, en tro. Som lemmer på Kristi legeme bliver alle de troende levendegjort ved den samme ånd og det samme håb.

Splittelse i menigheden vanærer Kristi religion over for verden og giver sandhedens fjender anledning til at retfærdiggøre deres sag. Paulus’ formaninger blev ikke kun skrevet for kirken på hans tid. Gud havde til hensigt, at de skulle bevares til os også. Hvad gør vi for at fastholde Åndens enhed med fredens bånd?“ (Ellen White, Testimonies for the Church, 5. bind, s. 239).

**Til at tænke over**

`Hvilke valg kan foretage for at sikre, at du lever, så det svarer til det kald, du fik?`
