---
title:  Til videre studium
date:  26/04/2019
---

”Midt i et aktivt arbejdsliv holdt Enok urokkeligt fast ved sin samhørighed med Gud. Jo større og mere krævende hans arbejde var, jo mere vedvarende og inderlige blev hans bønner. Han blev ved med i visse perioder at trække sig tilbage fra al menneskelig kontakt. Efter at have tilbragt nogen tid blandt mennesker og arbejdet for at gavne dem gennem sin undervisning og sit eksempel, trak han sig tilbage for at tilbringe tid alene i hunger og tørst for den guddommelige kundskab, som kun Gud kan give. Idet han på denne måde havde fællesskab med Gud, kom han mere og mere til at genspejle det guddommelige billede. Hans ansigt strålede med et helligt lys, det lys, der skinner fra Jesu ansigt. Når han kom tilbage fra disse perioder med guddommeligt samvær, betragtede selv de ugudelige med ærefrygt himlens præg på hans ansigt“ (Ellen White, Gospel Workers, s. 52.) Selv om beretningen om Enok her er opmuntrende og siger noget stort om dem, der vælger at tage tid til at være alene, oplever mange at være alene uden selv at vælge det. De ønsker ikke at være alene. Vi kan altid have et rigt samvær med Gud, som er altid nærværende; men vi har alligevel brug for fællesskab og selskab med andre mennesker. Det er derfor vigtigt, at vi som en menighed er parate til at henvende os til dem, der måske sidder lige ved siden af os i kirken hver sabbat. Måske oplever de en periode med frygtelig ensomhed. Og hvis det er dig, der oplever en sådan ensomhed, henvend dig da til nogen, du føler, at du kan have tillid til, og fortæl dem, hvordan du har det. Mange gange kan man ikke ved at se på andre opdage, at de har det svært. For mange er det let at skjule sig bag en maske.

**Spørgsmål til drøftelse**:

`1.	Hvordan kan din menighed lære at blive mere følsom over for de behov, som ensomme mennesker har?`

`2.	”Ikke sådan at forstå, at jeg har manglet noget; for jeg har lært at nøjes med, hvad jeg har“ (Fil 4,11). Læs sammenhængen, hvori Paulus siger dette. Hvordan kan vi lære at sige det samme? Og hvorfor må vi være meget varsomme med, hvordan vi citerer denne sætning for mennesker, der virkelig har det svært?`

`3.	Tal sammen i klassen om tidspunkter, hvor I har oplevet dyb ensomhed. Hvad hjalp jer igennem? Hvad sårede jer? Hvad lærte I, som måske kan hjælpe andre?`