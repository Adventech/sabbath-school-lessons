---
title:  Ugift
date:  22/04/2019
---

En ung kvinde udtalte sig om fordelene ved ikke at være gift. ”To gange fik jeg mulighed for at rejse ud og arbejde på missionsmarken, og jeg svarede ja uden at tøve.“ Er man gift og har familie, har man måske brug for lidt mere tid, før man kan tage en sådan beslutning; for det involverer jo ikke kun en selv, men også ens ægtefælle og måske børn.

`Læs 1 Kor 7,25-34. Hvilke gode begrundelser giver Paulus for at forblive ugift?`

Mange mener, at det er Guds vilje, at de skal giftes. Han sagde trods alt: ”Det er ikke godt, at mennesket er alene.“ Alligevel har vi mange eksempler i Bibelen på mennesker, der ikke var gift, deriblandt vores største eksempel, Jesus Kristus.

Jeremias fik at vide, at han ikke skulle gifte sig (Jer 16,1-3). Vi ved ikke, om dette forbud nogen sinde blev ophævet; men det er tydeligt, at Jeremias var en stor profet, mens han var single.

Heller ikke Ezekiels civile stand synes at have været vigtig, selv om hans hustru døde pludseligt. Han fik ikke engang lov til at sørge over hende, men skulle fortsætte med den opgave, som Herren havde givet ham (Ez 24,15-18). Også profeten Hoseas oplevede et ægteskab, der gik i stykker; men han var i stand til at fortsætte sin tjeneste for Gud. Hans historie synes måske mærkelig for os. Gud bad ham om at gifte sig med en prostitueret, som Gud vidste ville forlade Hoseas til fordel for andre mænd (Hos 1-3). Vi kan se, at Gud forsøgte at illustrere den ensidige kærlighed, som han har for Israel og for os; men det må have været ekstremt vanskeligt og smertefuldt for Hoseas at være en lignelse for folket.

Ingen af disse eksempler handlede om civil stand. Gud var interesseret i en persons retskaffenhed, lydighed og evne til at sige det, som Gud ønskede, at personen skulle sige. Det er ikke her afgørende, om man er gift eller ugift.

`Til at tænke over. Hvordan kan du rent praktisk hjælpe dem, der ikke er gift, enten de er medlemmer af menigheden eller ej?`