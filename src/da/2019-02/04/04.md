---
title:  Når et ægteskab ophører
date:  23/04/2019
---

Bortset fra fysisk lidelse og død er familielivet måske det, der har været udsat for de mest ødelæggende følger af synden. Det er næsten blevet sådan, at udtrykket ”dysfunktionelle familier“ er blevet overflødigt. For hvilke familier er ikke i nogen grad dysfunktionelle?

Bortset fra døden er skilsmisse noget af det sværeste, en familie kan opleve. De, der gennemgår denne frygtelige erfaring, oplever hele spektret af følelser. Den første og måske mest almindelige er sorg. Afhængig af personen kan denne følelse med varierende intensitet vare fra flere måneder til flere år. Nogle oplever frygt; frygt for det ukendte, økonomiske bekymringer, frygt for ikke at være i stand til at klare sig. Nogle vil også gå igennem perioder med depressioner, vrede og selvfølgelig ensomhed.

`Læs Mal 2,16 Matt 5,31-32 Matt 19,8 1 Kor 7,11-13. Hvilke generelle principper mht. skilsmisse kan vi uddrage fra følgende bibelvers?`

”Som et af Jesu redskaber til at frelse verden er det også menighedens opgave at være til tjeneste for alle medlemmerne i alle deres behov og tage vare på den enkelte, så alle kan vokse og opnå en moden kristen erfaring. Dette gælder især, når medlemmer står over for afgørende beslutninger, som fuldstændig vil forandre deres liv, f.eks. ægteskab eller en smertefuld erfaring som skilsmisse. Hvis et par oplever, at deres ægteskab er ved at gå i stykker, bør både ægtefællerne, deres familie og de i menigheden, som har til opgave at hjælpe dem, gøre alt, hvad der er muligt, for at parterne kan forliges i overensstemmelse med de principper, Gud har givet os til genoprettelse af brudte forhold (Hos 3,1-3; 1 Kor 7,10-11; 13,4-7; Gal 6,1).

Menigheden eller andre led i kirkens organisation har materiale, som kan hjælpe medlemmerne til at opbygge stærke kristne hjem. Dette materiale indbefatter 1) programmer, som kan hjælpe forlovede par at forberede sig til ægteskabet, 2) undervisningsmateriale for ægtepar og familier og 3) materiale som kan give støtte til fraskilte og personer, som kommer fra opløste familier“ (Menighedshåndbogen, s. 170).

`Til at tænke over. Hvilke praktiske ting kan du gøre for at hjælpe nogen, der går igennem en skilsmisse?`