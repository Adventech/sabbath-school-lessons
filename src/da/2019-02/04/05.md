---
title:  Død og ensomhed
date:  24/04/2019
---

Nogen stillede engang følgende spørgsmål: Hvad er forskellen mellem høns og mennesker mht. døden? Svaret er, at i modsætning til høns, så ved vi mennesker på forhånd, at vi skal dø. Og denne viden om vores kommende død, gør en stor forskel på, hvordan vi lever nu.

Vi ved, at alle menneskelige relationer, også ægteskabet, før eller senere ophører på grund af vores store fjende, døden. Uanset hvor nært forholdet har været, hvor stor kærligheden og hvor dybt fællesskabet har været, eller hvor meget tid vi har tilbragt sammen, ved vi mennesker (i modsætning til hønsene), at døden kommer før eller senere. Døden gør en ende på alle vores personforhold. Dette har været menneskenes skæbne fra den første synd, og vil blive ved med at være det, indtil Jesus kommer igen.

Bibelen fortæller os ikke, hvem af de to, Adam eller Eva, der døde først; men det må have været særligt smertefuldt for den, der var tilbage, især fordi det fra begyndelsen ikke var meningen, at døden skulle være en del af tilværelsen. Hvis døden af et enkelt blad, som vi så i en tidligere lektie, fik dem til at sørge, hvordan må det så ikke have været, da ægtefællen døde?

Problemet i dag er, at vi er så vant til døden, at vi tager den for givet. Men det var aldrig meningen, at vi mennesker skulle dø. Og selv i dag har vi svært ved at finde mening med den.

`Læs Es 57,1 Åb 21,4 1 Thess 4,17-18 Matt 5,4 2 Sam 18,33 1 Mos 37,34. Hvad lærer disse tekster os om døden og om, hvordan mange har kæmpet med at forstå den?`

Vi er alle nødt til at indse, at ikke alene skal vi selv dø; men vi kommer også til at miste nogen, vi holder af, måske vores allernærmeste ven. Før eller siden kommer vi til at opleve en periode med ensomhed på grund af et andet menneskes død. Det er svært; det gør ondt; og i sådanne situationer kan og må vi holde fast ved Guds løfter. Hvad ellers har vi at holde fast ved i en verden fuld af synd, lidelse og død?

`Til at tænke over. Hvordan kan din menighed hjælpe dem, der oplever ensomhed på grund af tabet af en af deres nærmeste?`