---
title:  ”Hellere to end én“
date:  21/04/2019
---

`Læs Præd 4,9-12. Hvad er den grundlæggende tanke i disse vers? Hvilke generelle principper i tilværelsen tales der om?`

Meget få af os kan klare os alene. Selv om vi er enspændere og holder af at være alene, vil vi på et eller andet tidspunkt ikke alene ønske selskab, men til og med have brug for det. Vi blev skabt til fællesskab. Lykkelige de, som har nære familiemedlemmer, som kan give dem opmuntring og støtte, især i vanskelige situationer.

Desværre er der mennesker i vores menighed, på vores arbejdsplads, i de lokalområder, vi bor i, som ikke har nogen at vende sig til, ikke kun i vanskelige situationer, men bare for en snak ved dagens afslutning. Ensomhedsfølelser kan dukke op når som helst. ”Det sværeste tidspunkt for mig,“ sagde en ugift mand, ”er om søndagen. I løbet af ugen er jeg omgivet af kollegaer på arbejdet. På sabbatten møder jeg mennesker i kirken. Men om søndagen er jeg helt alene.“

`Læs Joh 16,32-33 Fil 4,11-13. Hvilke principper kan vi lære fra følgene bibeltekster, især i perioder, hvor vi måske oplever ensomhed?`

Som kristne kan vi ikke alene glæde os over, at Gud er virkelig, men også over, at vi kan have et virkeligt forhold til ham. Og vi kan finde trøst i den nære kontakt mellem Gud og os. Men det nære forhold, som Gud havde med Adam i Edens have, forhindrede ikke Gud i at sige: ”Det er ikke godt, at mennesket er alene“ (1 Mos 2,18). Gud vidste, at selv om Adam i en fuldkommen verden havde fællesskab med Gud, havde han stadig også brug for menneskeligt selskab. Og det har vi alle.

Men vi må vogte os for at tro, at mennesker ikke er ensomme, bare fordi de er omgivet af mange mennesker. Nogle af de mest ensomme mennesker bor i store byer, hvor de ofte har kontakt med andre. At være sammen med andre mennesker betyder ikke, at man ikke kan føle sig ensom og fremmedgjort og har brug for selskab.

`Til at tænke over. Det er ikke altid let at vide, hvem der føler sig ensom, fremmedgjort, afvist eller bare har det dårligt og har brug for en eller anden, om ikke andet så til at tale med. Hvordan kan du bevidst forsøge at blive mere opmærksom på, hvem der måske har det sådan?`