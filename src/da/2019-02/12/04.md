---
title:  En fred, der sejrer
date:  18/06/2019
---

`Læs 1 Kor 7,12-15 1 Pet 3,1-2. Hvilke råd indeholder Det Nye Testamente for ægteskaber, der er splittede på grund af religion?`

Velsignelsen ved at være en kristen forælder. I 1 Korintherbrev er de troende bekymrede over, om det kan være anstødeligt over for Gud at forblive gift med en ikke-troende ægtefælle, og om det kan medføre, at både de selv og deres børn bliver urene. Det er ikke tilfældet, siger Paulus. Ægteskabets hellighed og intimitet fortsætter også efter den ene parts omvendelse. En kristen ægtefælle ”helliger“ den anden partner og parrets børn. Ordet ”helliget“ bør forstås på den måde, at en ikke-troende ægtefælle kommer i kontakt med nådens velsignelser ved at leve sammen med sin kristne partner.

Men den hjerteskærende realitet er også, at den ikke-troende partner kan vælge at forlade ægteskabet. Selv om følgerne er alvorlige, siger Guds Ord, som altid holder fast ved menneskers frihed til at vælge, ”så lad det ske“. Den troende ”er ikke bundet i sådanne tilfælde“ (1 Kor 7,15).

Kaldet til at leve i fred. Guds Ord foretrækker tydeligt, at der på trods af udfordringerne i et åndeligt splittet hjem kan findes en udvej, så Kristi fred kan råde. Håbet er at bevare ægteskabet intakt, at vise evangeliets sejr midt i vanskelighederne og at fremme ægtefællens velbefindende, selv om han eller hun ikke er troende. Som ægtepar er de jo stadig ét.

`Hvor går grænsen for en ægtefælles ansvar over for en ikke-troende partner?`

Kærlighed, urokkelig troskab, ydmyg tjeneste og vindende vidnesbyrd fra den troendes side skaber størst sandsynlighed for at vinde en ikke-troende ægtefælle. Underkastelse i et kristent ægteskab udspringer af ærefrygt for Kristus (sml. Ef 5,21). Når en ægtefælle udviser kristen underkastelse over for en ikke-troende partner, må lydighed mod Kristus altid komme først. Trofasthed mod Guds krav i ens liv betyder ikke, at en ægtefælle skal finde sig i mishandling fra en voldelig partner.

`Til at tænke over. Kæmper nogen i din menighed med at leve sammen med en ikke-troende ægtefælle? Hvordan kan du evt. på en praktisk måde hjælpe vedkommende?`