---
title:  Familielivet skal deles
date:  19/06/2019
---

`Læs 1 Kor 4,16 Ef 5,1 1 Thess 1,6 Hebr 6,12; 13,7 3 Joh 11. Læg mærke til ordene ”efterligne“ eller ”ligne“ i disse vers. Hvad fortæller de om, hvordan man bliver kristen og vokser i sin kristentro? Hvad tror du, det siger om forholdet mellem eksempel og vidnesbyrd?`

Det Nye Testamentes eftertryk på efterligning bekræfter den vigtige rolle, som eksemplet spiller i oplæringsprocessen. Vi har en tendens til at komme til at ligne dem eller det, vi ser. Dette princip gælder i al almindelighed, men det gælder især i hjemmet, hvor efterligning er almindelig. Børn efterligner deres forældre og søskende; ægtefæller kommer ofte til at ligne hinanden. Denne kendsgerning giver et vigtigt fingerpeg om, hvordan ægtepar og familier kan vidne om deres kristne tro til andre ægtepar og familier.

Betydningen af social indflydelse. Vi vidner fra vores hjem, når vi skaber anledninger, hvor andre kan få indblik i vores hjemmeliv. Mange har ikke noget godt familieliv eller ægteskab at efterligne. I vores hjem kan de se, hvordan Jesus gør en forskel. ”Social indflydelse,“ skrev Ellen White, ”har en fantastisk kraft. Vi kan bruge den, hvis vi vil, som et redskab til at hjælpe mennesker, vi kommer i kontakt med“ (The Ministry of Healing, s. 354).

Når et ægtepar inviterer andre ægtepar til et måltid, samvær eller bibelstudium, eller når de sammen deltager i programmer, der skal berige ægteskabet, vil gæsterne se et eksempel. Når de ser gensidighed, bekræftelse, kommunikation, konfliktløsning og accept af forskelligheder, oplever de vidnesbyrd om et kristent familieliv.

`Læs Jer 17,9 Joh 2,25 Rom 3,23. Men hvad må vi i denne sammenhæng altid være på vagt over for?`

Følg kristne, der følger Kristus. Alle menneskelige eksempler er mangelfulde; og det kristne hjems vidnesbyrd handler ikke om at være et eksempel på absolut fuldkommenhed. Det Nye Testamentes opfattelse af efterligning er et kald til enkeltpersoner om at følge kristne, der følger Kristus. Det handler om, at mennesker vil tage imod den kristne tro, når de ser den komme til udtryk hos mennesker, som er lige så menneskelige og ufuldkomne, som de selv er.

`Til at tænke over. Hvad kan du gøre for at gøre dit hjem til et bedre eksempel på et vidnesbyrd for kristendommen?`