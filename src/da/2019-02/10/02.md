---
title:  Konflikter
date:  02/06/2019
---

`Læs Matt 7,5 Ordsp 19,11. Hvilke to vigtige principper kan hjælpe os til at undgå konflikter med andre?`

Ordsprogenes Bogs forfatter gør sig en meget klog observation: ”At yppe kiv er som at give vand frit løb; hold inde, før striden bryder løs!“ (Ordsp 17,14). Når en konflikt først er startet, kan den være meget vanskelig at afslutte. Ifølge Rom 14,19 kan vi afværge konflikter ved at stræbe efter to ting: det, der tjener freden, og det, der opbygger os. Disse principper er mindst ligeså vigtige inden for familien.

Nogle gange i en konflikt kan det blødgøre den anden part, hvis man erkender sit ansvar. Tag et skridt tilbage og overvej, om det hele er et skænderi værd. Ordsprogenes Bog siger: ”Et menneskes klogskab får ham til at holde igen på vreden, han sætter en ære i at bære over med overtrædelser“ (Ordsp 19,11). Tænk også over, hvilken forskel den igangværende konflikt vil gøre for dit liv om tre dage. Og endnu bedre, hvilken indflydelse vil den have om fem eller ti år? Hvor mange ægteskaber har ikke oplevet vanskelige perioder på grund af noget, som senere syntes ubetydeligt?

I stedet for at lade en konflikt trække ud i lang tid, bør du, når du taler med den anden person, en ægtefælle, et barn, en ven, en kollega, forsøge tydeligt at definere problemet eller spørgsmålet og holde dig til sagen. Konflikter kan ofte blive værre, når det spørgsmål, der startede konflikten, går tabt i vrede ord. Og i mellemtiden blandes tidligere konflikter og krænkelser ind i det hele, og dette kan være dræbende, især i et ægteskab. En måde at få en bedre og blødere start på en diskussion er at bekræfte jeres forhold. Lad den anden person vide, at du virkelig bryder dig om vedkommende og jeres forhold til hinanden. Når du har givet udtryk for dine positive følelser, kan du gå videre med det spørgsmål, konflikten drejer sig om. Men vær forsigtig med at bruge ordet ”men“. Hvis man begynder med en positiv tanke og dernæst siger ”men“, ophæves det, der lige er blevet sagt. Når du først har delt dine følelser, skal du lytte til den anden parts synspunkter, tænke over, hvad han eller hun har sagt, og kun da komme med et løsningsforslag, som har alles bedste for øje (Fil 2,4-5).

`Til at tænke over. Tænk tilbage på tidligere konflikter i dit liv, som nu virker tåbelige og meningsløse. Hvad kan du lære fra de erfaringer, som kan hjælpe dig til at forhindre, at noget lignende sker igen?`