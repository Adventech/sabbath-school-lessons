---
title:  Tilgivelse og fred
date:  06/06/2019
---

`Læs Matt 7,12. Tænk over alle de situationer i dit eget liv, både i og uden for familien, hvor du har brug for at følge dette princip. Skriv ned, hvilke situationer det måtte være, og beslut dig for, hvordan du i hver enkelt situation i tro kan følge det.`

Hebræerbrevets forfatter skrev: ”Stræb efter fred med alle og efter den helligelse, uden hvilken ingen kan se Herren“ (Hebr 12,14). Selv når vi gør alt det, der er nødvendigt, vil der være nogle mennesker, der har såret os, som stadigvæk ikke vil lytte og ændre deres opførsel. Måske vil nogle komme med en undskyldning; men andre vil ikke. Uanset, så er det til vores egen fordel, især hvis det drejer sig om et familiemedlem, at vi vælger tilgivelsens vej, som vi talte om tidligere.

Faktisk er tilgivelse en væsentlig del af konfliktløsning, især inden for familien. Når en person synder imod os, elsker Guds fjende at opbygge en mur imellem os og vedkommende, en vejspærring, som forhindrer os i at elske vedkommende på samme måde, som Kristus elsker os. Tilgivelse er et valg, som vi må foretage for at komme uden om den vejspærring.

”Vi får ikke tilgivelse, fordi vi tilgiver, men ligesom vi tilgiver. Grundlaget for al tilgivelse findes i Guds kærlighed, som vi ikke har gjort os fortjent til; men i vores opførsel over for andre viser vi, om vi har tilegnet os denne kærlighed. Derfor siger Kristus: ‘For den dom, I dømmer med, skal I selv dømmes med, og det mål, I måler med, skal I selv få tilmålt med’ (Matt 7,2)“ (Ellen White, Lys over hverdagen, 2. bind, s. 45).

Hvis det er os selv, der er skyldige, må vi forsøge at genoprette det brudte forhold til en anden person. Det kan betyde, at du skal opsøge den anden og fortælle vedkommende, at du angrer det, du gjorde, og bede om tilgivelse. Det er, hvad Jesus sagde: ”Når du derfor bringer din gave til alteret og dér kommer i tanker om, at din broder har noget mod dig, så lad din gave blive ved alteret og gå først hen og forlig dig med din broder; så kan du komme og bringe din gave“ (Matt 5,23-24). Det er godt, når nogen, der har såret os, undskylder og beder om tilgivelse. Det samme er tilfældet, når vi viser den samme omsorg for andre.

`Til at tænke over. Hvordan hjælper det dig til at tilgive andre, at du husker alt det, du selv er blevet tilgivet for?`