---
title:  Konflikt, mishandling, magt og kontrol
date:  05/06/2019
---

Af og til kan uløste konflikter og vrede udvikle sig til et meget negativt, ødelæggende og til og med voldeligt forhold. Mishandling kan forekomme i mange udgaver – fysisk, verbalt, følelsesmæssigt, psykisk, seksuelt, etc. Men enhver form for mishandling står i direkte modsætning til det centrale princip i Guds rige – uselvisk kærlighed.

`Læs 1 Joh 4,7-8 Kol 3,19. Hvilke vigtige lærdomme mht. medmenneskelige forhold finder vi i disse tekster?`

”Mænd, elsk jeres hustruer, og vær ikke hårde mod dem“ (Kol 3,19). Ordet ”hårde“ henviser på originalsproget græsk til at være vred eller bitter på sin ægtefælle, så det forårsager smerte, intenst fjendskab og had udtrykt over for den anden. Paulus gør det meget tydeligt, at en ægtefælle ikke må være fjendtlig eller brutal. Følelsesmæssig, seksuel og fysisk mishandling er ikke acceptabelt for en kristen ægtemand. Paulus gør det klart, at kærligheden er tålmodig og mild, den misunder ikke, praler ikke, er ikke stolt, gør intet usømmeligt, søger ikke sit eget, hidser sig ikke op, bærer ikke nag, glæder sig ikke over uret, men over sandheden. Kærligheden beskytter altid, tror altid, håber altid og bevarer altid. Ingen af de egenskaber, der beskriver kærlighed, kommer i nærheden af at tolerere eller godtage mishandling i nogen form eller grad.

I et sundt forhold føler begge parter sig beskyttede og trygge, vrede kontrolleres på en sund måde, og det er normen at tjene hinanden. Ofte vil de, der udsættes for mishandling, føle skyld, at de er ansvarlige for at have provokeret deres mishandler eller på en eller anden måde fortjener den mishandling, de udsættes for. Mishandlerne er ofte kontrollerende og kan få deres ofre til at føle sig ansvarlige. Sandheden er, at ingen fortjener at blive mishandlet af et andet menneske, og mishandleren er ansvarlig for sine valg og handlinger. Den gode nyhed er, at Bibelen tilbyder trøst, ikke skyld, til dem, der udsættes for mishandling. Hvis problemet er for stort, skal man ikke være bange for at søge hjælp udefra.

`Til at tænke over. Hvor er det tragisk, at nogle kulturer nærmest godkender mishandling af kvinder. Hvordan kan kristne gå fri af den slags kulturelle normer?`