---
title:  Nogle principper for ægteskabet
date:  03/06/2019
---

Ægteskabet er ligesom sabbatten en gave, som Gud gav menneskene helt tilbage i Edens have. Som syvendedagsadventister ved vi, hvad sjælefjenden har gjort og gør for at ødelægge både sabbatten og ægteskabet. Selv de bedste ægteskaber oplever fra tid til anden konflikter.

Her er nogle få principper, som kan hjælpe ægtepar igennem sådanne konflikter.

`Læs Ef 1,7. Hvilket vigtigt princip finder vi her, som må være en del af ethvert ægteskab?`

Du må lære at tilgive, især når din ægtefælle ikke fortjener det. Alle kan tilgive nogen, der fortjener det. Det er egentlig slet ikke tilgivelse. Sand tilgivelse er at tilgive dem, som ikke fortjener det, ligesom Gud i Kristus tilgiver os. Vi må gøre det samme. Ellers vil vores ægteskab, hvis det overlever, hvad det sandsynligvis ikke gør, føles som et helvede.

`Læs Rom 3,23. Hvilket afgørende princip fremsættes her?`

Du må acceptere, at du er gift med en synder, med en, som til en vis grad er blevet ødelagt både følelsesmæssigt, fysisk og åndeligt. Find dig i det. Accepter din ægtefælles fejl. Bed dig igennem dem. Måske er du nødt til at leve med dem; men du behøver ikke hele tiden at tænke på dem. Hvis du gør det, vil de sluge dig levende. En hellig og fuldkommen Gud accepterer os gennem Kristus, som vi er. Du, som næppe selv er hellig og fuldkommen, må gøre det samme over for din ægtefælle.

`Læs Fil 2,4-8. Hvilket andet vigtigt princip finder vi i denne tekst? Hvordan kan vi bruge det, ikke kun i ægteskabet, men i alle potentielt vanskelige forhold?`