---
title:  Til videre studium
date:  07/06/2019
---

”Alt for ofte står forældre ikke sammen i styringen af deres familie. Faderen, som kun er lidt sammen med sine børn og uvidende om deres temperaments særheder og tendenser, er hård og streng. Han kan ikke kontrollere sit temperament, men korrigerer med lidenskab. Det ved barnet, og i stedet for at dæmpe barnet ned fylder straffen det med vrede. Moderen tillader nogle gange forseelser at gå upåtalt hen, mens hun andre gange straffer hårdt. Børnene ved aldrig, hvad de kan forvente og fristes til at se, hvor langt de kan gå i deres ulydighed uden at blive straffet. På den måde sås ondskabsfrø, der vil spire og bære frugt“ (Ellen White, The Adventist Home, s. 314-315).

”Hjemmet skal være centrum for den reneste og mest ophøjede hengivenhed. Fred, harmoni, hengivenhed og lykke bør ihærdigt opelskes hver dag, indtil disse værdifulde ting bor i hjertet hos alle dem, der udgør familien. Kærlighedens plante må nøje plejes, ellers dør den. Ethvert godt princip må opelskes, hvis vi ønsker, at det skal trives i vores sjæl. Det, Satan planter i hjertet – misundelse, jalousi, onde antagelser, fordomme, selviskhed, begær og forfængelighed – må rykkes op med rod. Hvis disse onde ting får lov til at forblive i vores sjæl, vil de bære frugt, som vil gøre mange urene. Hvor er der mange, som dyrker de giftige planter, der dræber kærlighedens dyrebare frugter og forurener sjælen!“ (Ibid, s. 195-196).

**Spørgsmål til drøftelse**:

`1.	Læs følgende citat fra en artikel om ægteskab. ”‘For vi har ikke en ypperstepræst, der ikke kan have medfølelse med vore skrøbeligheder, men en, der er blevet fristet i alle ting ligesom vi, dog uden synd’ (Hebr 4,15). På samme måde som Kristus satte sig i vores sted for bedre at kunne forstå os, bør vi gøre det samme over for vores ægtefælle. Forsøg at se enhver given situation ikke kun fra din egen synsvinkel, men også fra din ægtefælles. Se, hvordan han eller hun betragter situationen, hvordan den påvirker ham eller hende, og hvorfor han eller hun føler, som de gør. Dette princip kan nå langt i at mildne vanskelige situationer.“ Hvordan kan vi anvende dette princip på alle områder, hvor der potentielt kunne opstå konflikter med andre?`

`2.	Drøft i klassen spørgsmålet: ”Er vrede altid en synd?“ Begrund dit synspunkt.`