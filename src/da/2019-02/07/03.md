---
title:  At blive ét gennem hans kærlighed
date:  13/05/2019
---

”Og Herren lade jer vokse og blive overstrømmende rige i kærligheden til hinanden og til alle“ (1 Thess 3,12)

Jesus bad til sin fader om, at hans efterfølgere måtte ”være ét, ligesom vi er ét“ (Joh 17,22). Opsummer det, Jesus siger her, og læg især vægt på den rolle, som kærlighed må spille for at kunne opnå denne enhed.

Jesus fokuserede her på enhed mellem sine efterfølgere. At erfare agape-kærlighed er alt afgørende for en sådan enhed. ”Agape“ er det ord, Bibelen benytter for Guds kærlighed både i denne bøn og mange andre steder i Det Nye Testamente. En sådan kærlighed er selve Guds natur (1 Joh 4,8), og den kendetegner Jesu efterfølgere (Joh 13,35). Guds kærlighed er ikke naturlig for det syndige menneskehjerte. Den kommer kun ind i vort liv, når Jesus gennem Helligånden bor i os (Rom 5,5; 8,9.11).

”I skal elske hinanden, ligesom jeg har elsket jer“ (Joh 15,12). Disciplen Johannes, som skrev disse ord, var engang ikke særlig elskelig, men stolt, magtbegærlig, kritisk og hidsig (Mark 3,17; Luk 9,54-55; se også Jesu liv, s. 206). Senere i livet huskede han, hvordan Jesus var blevet ved med at elske ham på trods af disse karaktertræk. Jesu kærlighed forvandlede gradvist Johannes og gjorde ham i stand til at elske andre i et kristent fællesskab. Han skrev: ”Vi elsker, fordi han elskede os først“ (1 Joh 4,19) og ”Når Gud har elsket os således, skylder vi også at elske hinanden“ (1 Joh 4,11).

`Til at tænke over. Læs 1 Kor 13,4-8. Prøv at indsætte dit navn hver gang ordet ”kærlighed“ forekommer. Passer det? Bed Jesus om gennem Helligånden at give dig disse kærlighedsegenskaber i dit liv. Hvilke forandringer kan Helligånden komme til at påvirke dig til at foretage, så du kan nå dette kristne ideal?`