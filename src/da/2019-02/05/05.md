---
title:  Er livet bedre på taget?
date:  01/05/2019
---

`Læs Ordsp 21,9.19; 27,15-16. Hvordan bruger Ordsprogenes Bog humor i sin beskrivelse af nogle af familielivets irritationsmomenter? Hvilken effekt har denne humor?`

En række ordsprog omtaler den måde, vi behandler hinanden på i vores nærmeste personforhold. De sikrer sig, at pointen opfattes ved at benytte let hånd og en smule humor. Eksempler er den ufølsomme ven, der ”synger festsange med trist hjerte“ (Ordsp 25,20) eller det familiemedlem, der står tidligt op og ”højlydt velsigner“ de sovende (Ordsp 27,14). Hustruer, der læser versene om stridbare kvinder, kunne måske godt tænke sig at tilføje nogle ”ordsprog“ om mænd også! De vil måske svare igen med at sige, at netop sådanne udsagn viderefører problemet med disse ordsprog ved kun at slå ned på kvinder, når mænd, som deler ansvaret for den hjemlige atmosfære, er ligeså gode til at være stridbare.

Det hjælper at have et glad hjerte. Humoristisk sans er godt for familielivet. Humor smører tilværelsens maskine og er med til at reducere stress og belastninger. ”Glad hjerte giver godt helbred, modløshed udtørrer knoglerne“ (Ordsp 17,22 ). Ordsprogenes Bog benytter noget af sin egen medicin i løbet af bogen og giver os lov til at le ad nogle af de måder at opføre sig på, som irriterer os. Når vi har smilet (eller ømmet os lidt, hvis vi føler os ramt), er vi måske bedre i stand til at tale om vaner og opførsel, der irriterer eller generer os. Men humor bør ikke benyttes for at minimere eller gå uden om spørgsmål, som kræver alvorlig opmærksomhed.

En lille smule feber kan være tegn på en alvorlig sygdom. Skænderier, brok og klage kan være tegn på, at der er undertrykt vrede hos et eller flere af familiens medlemmer. Måske skyldes det problemer med gensidig kommunikation i forholdet. Den klagende partner forsøger at modvirke følelsen af, at den anden partner udøver magt, kontrol og er uvillig. Hvis infektionen helbredes, vil symptomerne forsvinde. I familien skal medlemmerne, i stedet for at undgå problemerne eller hinanden, bygge på deres kærlighed til Gud og deres forpligtelse over for hinanden. De skal give udtryk for deres behov og følelser og ved at kommunikere finde frem til roden for deres vrede.

`Til at tænke over. Hvorfor har latter i hjemmet så stor betydning? Hvordan kan det bruges til noget godt, men hvordan kan det også forvrænges og bruges til noget ondt? Del dit svar med klassen på sabbatten.`