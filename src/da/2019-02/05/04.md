---
title:  Disciplin med kærlighed
date:  30/04/2019
---

`Læs Ordsp 10,17; 23,13-14; 29,1. Hvad lærer Ordsprogenes Bog om betydningen af disciplin og retledning af et barn?`

Somme tider straffer forældre deres børn, fordi de ønsker at lære dem, hvad der ikke er god opførsel. Eller de straffer dem for ulydighed eller udtrykker deres mishag, fordi de selv bliver skamfulde over børnenes opførsel. Men hvad er Guds hensigt med at straffe/disciplinere de yngste medlemmer i hans familie? Ordsprogenes Bog kobler disciplin sammen med håb for fremtiden (Ordsp 19,18). Gudfrygtige forældre ved, at børn har en syndig natur. Kun en eneste magt kan hjælpe dem, og det er Kristi magt (se Ellen White, Uddannelse, s. 29). Kristent forældreskabs opgave, retledning indbefattet, er at lede børnene til Gud.

Støtte for en spæd plante. Gennem Kristus er disciplin ikke opfattet som en straf, heller ikke som et udtryk for autoritet, men som en frelsende retledning. Det er Guds plan, at kærlige forældre, som ved, hvor stærk syndens magt er, skal lede deres børn til Kristus. Omsorgsfulde forældre retter venligt og bestemt, idet de tilbageholder og leder børnene gennem de første år, ligesom en gartner sørger for støtte til et nyplantet træ, indtil selvkontrol opstår og den unge begynder at stole på Gud og samarbejde med den guddommelige plan for frelse, vækst og modenhed.

`Læs Ordsp 13,24; 23,13-14. Hvilket budskab til forældre finder vi i disse tekster?`

Der er faktisk kun nogle få vers, der omtaler ”stokken“ (shebet på hebraisk) i forbindelse med at retlede børn. Inden for kristen litteratur om forældreskab er det en populær opfattelse, at forældre skal bruge stokken på samme måde, som den himmelske hyrde gør, når han leder sin flok (Sl 23,4). Andre steder peger Bibelen på tålmodig undervisning, konsekvent eksempel, god kommunikation og et nært forhold som væsentlige elementer, når det gælder børns opdragelse (5 Mos 11,18-19). Et barns følelse af at være elsket af sine forældre er altafgørende for, at disciplin kan få den ønskede effekt og retlede og frelse (Ordsp 13,24).

`Til at tænke over. Hvordan kan forældre rette op på deres forhold til børnene, hvis deres disciplin har forfejlet sin tiltænkte hensigt ved at være for barsk eller er blevet misforstået?`