---
title:  En virkelig rig hustru
date:  02/05/2019
---

`Læs Ordsp 31,10-31. Ordsprogenes Bog afsluttes med en lovprisning af en hustru med en ædel karakter. Nedskriv de egenskaber og kvaliteter, der roses.`

Kvinden, der beskrives, er meget speciel. Det samme er poesien. Hvert vers fra Ordsp 31,10 og fremefter begynder i rækkefølge med et af de 22 bogstaver i det hebraiske alfabet.

Ordsprogenes Bogs fremhævelse af betydningen af at gifte sig med en god ægtefælle genspejles i en sentens hos rabbineren: ”En mands hjem er hans hustru.“ ”En dygtig kvinde er sin mands krone, en, der gør ham skam, er som edder i hans knogler“ (Ordsp 12,4). Ved afslutningen af Ordsprogenes Bog finder vi dette idealistiske billede af en hustru med mange forskellige egenskaber. Tøjfremstilling, køb af ejendom, landbrug, styring af hjemmet og dets økonomi. Og samtidigt tager hun sig godt af sin familie. De elsker hende og lovpriser hende.

En så omfattende række af talenter bør ikke forventes i enhver kvinde. Det er heller ikke en målesnor, som ægtemænd skal måle deres hustru med. Ved at beskrive disse evner og egenskaber fortæller Ordsprogenes Bog, hvad der er mest betydningsfuldt og universelt relevant for både kvinder og mænd: pålidelighed, medfølelse, troværdighed, trofasthed, venlighed og flid. Hemmeligheden til et sådant liv er ifølge Ordsp 31,30, at hun ”frygter Herren“.

I Ordsp 31,10 kan det ord, der oversættes med ”dygtig“ have flere betydninger. Det kan også oversættes med ædel karakter, styrke, kraft eller velstand. I Sl 62,10 oversættes det med rigdom. I Jos 1,14 beskriver det Josvas tapre krigere. Boaz roser Ruth med ordet ”storartet“ (Ruth 3,11). I Ordsp 31,10 er der et spil på begrebet ”rigdom“. Sand rigdom består i karakter, integritet og gudsfrygt. Dette overgår langt den værdi, perler og juveler har.

`Til at tænke over. Tænk over, hvilke tapre og dygtige kvinder der har haft indflydelse på dit liv. Hvad ville du evt. tilføje til listen over egenskaber, dyder og evner hos gudfrygtige kvinder?`