---
title:  Elsk den rette kvinde
date:  28/04/2019
---

`Læs Ordsp 5,3-14. Lav en liste over de problemer og følger, som beskrives i denne tekst, som et seksuelt forhold før ægteskabet eller en udenoms-ægteskabelig affære fører til.`

En gudfrygtig person gemmer (hvis ugift) og reserverer (hvis gift) sin dybeste kærlighed og seksuelle intimitet til ægteskabet. Ordsprogenes Bog omtaler specifikt mænd; men den samme tanke udtrykkes i Højsangen, når det gælder kvinder (Højs 4,12-15). Forbudt kærligheds store tiltrækning må vejes op imod de frygtelige konsekvenser af en sådan synd. Tilfældige seksuelle forbindelser er uden forpligtelser og er derfor ikke ægte intimitet. Materielle, fysiske og følelsesmæssige resurser spildes. Og det vigtigste er, at vi skal stå til ansvar over for Gud for de valg, vi foretager i livet.

Seksuel intimitet, en af Guds største gaver til menneskene, er et privilegium, der kun tilhører ægteskabet (Matt 19,5; 1 Kor 7,3-4; Hebr 13,4). I Ordsprogenes Bog benyttes billedet med nærende vand i overflod som et smukt symbol på den glæde og tilfredsstillelse, et gift par kan opnå i deres fælles kærlighed. Modsætningen udtrykkes med vand, der strømmer hen ad gaden, som er følgen af utroskab. Udtrykket ”din ungdoms hustru“ (Ordsp 5,19) antyder, at selv når de to blive ældre, skal deres forpligtelse over for hinanden fortsætte. En mand bliver stadigvæk ”beruset“ af sin hustrus kærlighed (Ordsp 5,19).

I menneskenes syndige tilstand kan seksuelle instinkter lokke personer bort fra den guddommelige plan for seksualitet. Men Gud har også givet menneskene kraft til at ræsonnere og vælge. Disse fristelser kan blive overvældende, hvis de ikke hele tiden holdes nede. En fast beslutning om at følge den guddommelige plan om, at seksuel intimitet kun hører til inden for ægteskabet, kan forhindre udviklingen af et forbudt seksuelt forhold. Valget af livslang lydighed mod Guds plan for seksuel intimitet er ikke alene klogt; men det har også sin egen store belønning.

`Til at tænke over. Hvilke råd ville du give til en person, som kæmper med seksuelle fristelser, der kunne ødelægge et ægteskab?`