---
title:  Menneskelige relationer
date:  04/04/2019
---

Bibelen er fuld af relationer. Gud skabte os til at leve i forhold til andre. Meget få af os lever i fuldstændig isolation. Først af alt ville ingen af os være til uden andre mennesker. Selv efter fødslen har vi brug for andre til at tage sig af os, i hvert fald indtil vi når en vis alder, hvor vi i princippet bør være i stand til at leve på egen hånd. Og selv om vi kunne det, hvem ville ønske at gøre det? De fleste af os har brug for og længes efter selskab og venskab med andre mennesker. Selv om vi kan have kæledyr som venner, får vi trods alt de dybeste og mest meningsfyldte og livsforandrende forhold med andre mennesker. Det er derfor ikke mærkeligt, at familien og det indbyrdes forhold i familien har så stor betydning for os.

Fordi de fleste af os har kontakt med andre, ofte hele tiden, kan disse forhold ofte få indflydelse på rytmerne og forandringerne i vores tilværelse. Og det sker begge veje; andre mennesker har indflydelse på os, og vi har indflydelse på dem. Og enten vi er klar over det eller ej, kan dette samspil den ene eller den anden vej være god eller dårlig. Det er derfor vigtigt, at vi hele tiden er proaktive, så vores indflydelse på andre altid er god. Det gælder især dem, der står os allernærmest, og det er oftest vores egne familiemedlemmer.

`Læs Rom 15,7 Ef 4,2.32 1 Thess 3,12 Jak 5,16. Hvad siger disse tekster om vores forhold til andre?`

Princippet er ganske enkelt. Hvis vi opfører os godt, venligt og medfølende over for andre, vil vi have en positiv indflydelse på dem, så det faktisk kan føre til, at der sker en positiv forandring i deres liv. Ligesom Jesus forandrede menneskers liv på en meget positiv måde, kan vi også være med til at gøre noget lignende for andre. Og vi må huske, at vores indflydelse enten vil være god eller dårlig, også når den sker ubevidst. Og denne indflydelse er allerstørst i vores egen familie.

`Læs hvad Jesus siger i Luk 11,34 og Mark 4,24-25. Hvad fortæller disse udtalelser om betydningen af vores forhold til andre mennesker?`