---
title:  Skift i tilværelsen
date:  03/04/2019
---

Det er en kendsgerning, at vi mennesker er vanedyr. Og vi kommer let ind i et vanemønster, som er sværere at ændre, jo ældre vi bliver.

Forandring er ikke let for os. Hvor mange hustruer har ikke i mange år klaget: ”Jeg har forsøgt at ændre på min mand, men …“? Men Gud er interesseret i at forandre os, måske ikke så meget vores personlighed, men helt afgjort vores karakter. Det er en stor del af, hvad frelsesplanen går ud på: Gud forandrer os til nye mennesker i ham.

`Læs ApG 8,1-3; 9,1-22 Gal 1,15-17. Hvilken stor forandring skete med Saulus fra Tarsus, og hvordan foregik det?`

”Da Saulus helt overgav sig til Helligåndens overbevisende magt, så han de fejl, han havde begået i sit liv og indså, hvor omfattende Guds lovs krav var. Han, som havde været en stolt farisæer, som var sikker på, at han blev retfærdiggjort ved sine gode gerninger, bøjede sig nu ned for Gud med et lille barns ydmyghed og enkelhed, bekendte sin egen uværdighed og bønfaldt Gud om nåde gennem den korsfæstede og opstandne frelser. Saulus længtes efter at leve i fuldstændigt harmonisk forhold med Faderen og Sønnen; og i sit intense ønske om tilgivelse og accept af Gud, bad han med stor inderlighed…

Den angrende farisæers bønner var ikke forgæves. Hans hjertes inderste tanker og følelser blev forvandlet ved guddommelig nåde; og hans ædlere evner blev bragt i harmoni med Guds evige hensigter. Kristus og hans retfærdighed blev vigtigere for Saulus end hele verden.“ (Ellen White, The Acts of the Apostles, s. 119-120.)

Selv om vores egne omvendelseshistorier slet ikke er så dramatiske som Saulus’, bør vi alle have vores egen erfaring og historie om, hvordan Gud har virket i vores liv for at forandre os til den slags personer, som vi ved, at vi bør være. Processen kan tage lang tid, og til tider kan vi måske tvivle på, om der i det hele taget sker noget. I de situationer er det vigtigt for os at meditere over følgende to bibeltekster og tage Guds løfter til os.

`Læs Fil 1,6 Rom 8,1. Hvordan passer disse to løfter sammen i den kristnes erfaring?`