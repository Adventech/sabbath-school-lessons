---
title:  Det uventede
date:  02/04/2019
---

`Læs Job 1,13-19; 2,7-9. Hvad skete der med Job? Hvordan er hans erfaring noget, der i en eller anden grad sker for os alle på et eller andet tidspunkt?`

Den græske filosof Heraklit sagde, at ”det eneste sikre er forandring.“ Når alt ser ud til at gå godt, kan der pludseligt ske noget uventet. Det kan være tab af arbejde, sygdom, dødsfald, brand, en bilulykke.

Men ikke alle forandringer behøver at være negative. Måske fører en forfremmelse på arbejde til bedre økonomiske forhold. Eller måske møder du nogen, som ender med at blive din ægtefælle.

Uanset, om forandringen i vores ellers regelmæssige tilværelse er god eller mindre god, kan hele tilværelsen ændres på et øjeblik.

Job forventede slet ikke, at hans liv skulle ind i en ny fase. Bibelen beskriver ham som en, der var en ”retsindig og retskaffen og gudfrygtig mand, der holdt sig fra det, der var ondt“ (Job 1,1). Vi ved også, at han var gift, havde syv sønner og tre døtre, og at han var meget rig (Job 1,2-3). Når vi når til midten af Jobs bog har han lidt mindst seks store tab: sin ejendom, sine arbejdere, sine børn, sit helbred, sin hustrus støtte, sine venners opmuntring. Hele hans tilværelse er vendt på hovedet, og hans familieliv er knust.

Jobs situation var ekstrem; men hvem af os har ikke oplevet noget uventet, også på en meget negativ måde? Vores liv kan være helt ok; men pludselig og uden varsel forandres det hele, og vores liv og familiens liv bliver aldrig det samme igen.

Dette er ikke noget nyt. Adam og Eva forventede sandsynligvis ikke, at Abel blev slået ihjel, og Josef regnede ikke med at blive solgt som slave til Egypten. I begge beretninger var det familiemedlemmer, der var forrædere, og i begge blev familierne dybt berørt af det, der skete med andre familiemedlemmer. Bibelen er fuld af eksempler på mennesker, hvis liv og familier blev totalt forandret på grund af en uventet hændelse.

`Til at tænke over. Hvordan har din tro hjulpet dig midt i prøvelser, der uventet har forandret rytmen i din tilværelse?`