---
title:  Valg af ægtefælle
date:  10/04/2019
---

Hvis det er vigtigt at vælge sine venner med omhu, er det endnu vigtigere at være omhyggelig, når man vælger sin kommende ægtefælle. Adam var velsignet med, at Gud skabte hans livsledsager med sine egne hænder ud fra Adam selv. Adams valg var let; for Eva var kun den eneste kvinde, men hun var også en fuldkommen kvinde. Resten af os har det lidt vanskeligere; for ingen af os er fuldkomne, og der er mange flere at vælge mellem.

Men fordi valget af ægtefælle er vigtigt, har Gud heller ikke undladt at give os vejledning på dette område af livet. Ud over alle de vigtige trin, vi så på i mandagsafsnittet, er der nogle mere specifikke trin at følge i spørgsmålet om ægteskab. (Vi skal se mere nøje på hele spørgsmålet om ægteskab i lektion 6.) Bortset fra valget om at tjene Gud er spørgsmålet om valg af ægtefælle næsten altid det mest afgørende valg i de flestes liv, det der har de største konsekvenser.

`Læs Sl 37,27; 119,97 1 Kor 15,33 Jak 1,23-25. Hvilke generelle råd finder vi i de følgende tekster, som kan og bør anvendes af dem, der leder efter den rigtige partner at gifte sig med?`

Udover at lede efter den rette person at gifte sig med, skal du selv først være den rigtige person. ”Derfor: Alt, hvad I vil, at mennesker skal gøre mod jer, det skal I også gøre mod dem“ (Matt 7,12). Man kan finde en fantastisk eventuel ægtefælle, som har alle de egenskaber, man måtte ønske, men hvis den, der ønsker gode egenskaber i andre selv mangler dem, vil der opstå problemer.

Dette er ikke noget nyt hverken i ægteskabet eller i tilværelsen generelt. Paulus bruger en hel del tid i begyndelsen af Romerbrevet på at tale til dem, som fordømmer andre for at gøre det, som de også selv er skyldige i. Eller som Jesus sagde: ”Hvorfor ser du splinten i din broders øje, men lægger ikke mærke til bjælken i dit eget øje?“ (Matt 7,3).

`Til at tænke over. Hvor ofte ønsker du, at andre (måske din ægtefælle) har egenskaber, som du faktisk ikke selv har? Tænk over det.`