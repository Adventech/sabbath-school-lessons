---
title:  Til videre studium
date:  12/04/2019
---

Overalt i Bibelen opdager vi, at vi mennesker har frihed til at vælge. Selv Adam og Eva havde det før syndefaldet (1 Mos 3), og desværre valgte de forkert. Hvis syndfrie, fuldkomne skabninger kunne misbruge deres frihed til at vælge, hvor meget lettere er det ikke for skabninger som os, der er gennemsyret af synd, at gøre det?

Vi må også huske, at friheden til at vælge er netop det – frihed, og det betyder, at uanset hvor stort pres vi udsættes for, behøver vi ikke at vælge det forkerte. Gennem Guds kraft, der arbejder i os, kan vi foretage de rette valg med den frihed, som Gud har givet os. Det er derfor vigtigt, at vi nøje overvejer vores beslutninger, især dem der kan få indflydelse på vores familieliv. Kain brugte sin frihed til at vælge at slå sin bror ihjel, og det fik frygtelige konsekvenser for hans familie. Josefs brødre brugte deres frihed til at vælge at sælge ham som slave, og det ødelagde deres fars liv. ”Han genkendte den og udbrød: ‘Det er min søns kjortel! Et rovdyr har ædt ham! Josef er blevet sønderrevet!’ Så flængede Jakob sine klæder og lagde sæk om lænderne, og han sørgede over sin søn i lang tid. Alle hans sønner og døtre kom for at trøste ham, men han ville ikke lade sig trøste og sagde: ‘I sorg vil jeg gå ned i dødsriget til min søn.’ Og hans far græd over ham“ (1 Mos 37,33-35).

Overalt i Bibelen kan vi ligesom i tilværelsen finde eksempler på, hvordan familiemedlemmers frihed til at vælge indvirker på andre, som fx Kora, Datan og Abiram (4 Mos 16,1-32: se også Dan 6,23-24; 1 Mos 18,19).

**Spørgsmål til drøftelse**:

`1.	Hvordan har du brugt din frihed til at vælge? Hvad fortæller det om dig selv og dit forhold til Gud og til andre? Hvilke af de valg, du foretog, ville du ønske, at du kunne lave om?`

`2.	Hvilke bibelske personer foretog forkerte valg, og hvilke konsekvenser fik det for deres familier? Hvad kan vi lære af deres fejl?`

`3.	Vi har alle foretaget valg, vi fortryder. Hvorfor er evangeliet til så stor trøst i de situationer? Hvilke bibelske løfter kan du gøre brug af, når du føler dig ulykkelig og skyldig over forkerte beslutninger?`

`4.	Hvilke råd ville du give, hvis nogen spurgte dig om råd mht. ægteskab? Hvilke principper fra Guds Ord kan du henvise til for at hjælpe dem til at foretage det rette valg i en så vigtig situation?`