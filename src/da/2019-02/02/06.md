---
title:  Valg af livsvej
date:  11/04/2019
---

På et eller andet tidspunkt er vi nødt til at vælge, hvad vi ønsker at gøre med vores liv mht. arbejde eller karriere. Med mindre vi har arvet en masse penge eller arbejder fuld tid hjemme med at passe hus og familie, er de fleste nødt til at vælge, hvordan de skal tjene til livets ophold.

Vi lever selvfølgelig alle under visse forhold, der i stor grad kan begrænse vores valg mht. karriere. Men indenfor den sfære, vi lever i, kan vi foretage valg i forhold til vores arbejde, som især i forhold til vores vished om frelse i Jesus Kristus, kan tilføre vores tilværelse større mening og mål. Vi kan altså med andre ord gøre alt, hvad vi gør, til Guds ære.

`Læs Præd 2,1-11. Hvilken fejl begik Salomo, og kan vi lære noget af det i dag?`

Det er ikke nødvendigt at være rig for at blive fanget i den samme fælde, som Salomo gjorde. ”For kærlighed til penge er roden til alt ondt; drevet af den er nogle blevet ført bort fra troen og har voldt sig selv mange smerter“ (1 Tim 6,10). Man kan være fattig og elske penge lige så meget som en, der er rig.

Det er rigtigt, at vi har brug for at tjene til livets ophold, men uanset hvor meget eller lidt vi tjener, må vi ikke gøre jagten efter rigdom til det vigtigste i livet. Mange familier har lidt under følgerne af en far, der var så besat af at tjene penge, at han forsømte sin familie for at blive rig. Hvor mange børn eller ægtefæller ville ikke have foretrukket en mere beskeden tilværelse i stedet for et manglende forhold til deres far?

Fra skabelsen var det Guds hensigt, at arbejde skulle være en del af tilværelsen (1 Mos 2,15). Faren opstår, når vi gør vores arbejde til det vigtigste i vores liv, eller det bliver et middel til kun at skaffe os selv stor rigdom. Det var den fejl, Salomo begik. Han søgte efter mening i den side af tilværelsen, og selv om meget af det førte til en vis grad af tilfredsstillelse, opdagede han til sidst, at det var tomhed.

`Til at tænke over. Hvor mange mennesker ønsker ved afslutningen af deres liv, at de havde tilbragt mere tid på kontoret og mindre tid sammen med deres familie?`