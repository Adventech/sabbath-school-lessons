---
title:  En fri vilje, frie valg
date:  07/04/2019
---

Nogle kristne tror, at Gud har udvalgt nogle mennesker til at blive frelst, til og med før de blev født. Det betyder, at de, som til sidst går fortabt, gør det, fordi Gud i sin visdom (hævder de) foretog det valg, at disse mennesker skulle fortabes. Det betyder, at et sådant menneske vil blive fordømt, uanset hvilke valg det foretager.

Heldigvis er dette ikke en teologi, vi som syvendedags adventister accepterer. Vi tror, at Gud kalder alle, og at han fra evighed har udvalgt dem, som kommer til tro på Jesus til at blive frelst.

`Læs Ef 1,1-4 Tit 1,1-2 2 Tim 1,8-9. Hvad fortæller disse vers om at være udvalgt af Gud og om, hvornår Gud tog den beslutning?`

Ikke alle mennesker bliver frelst (Matt 25,41). Gud kalder alle og ønsker, at alle skal blive frelst (Tit 2,11); men han har givet os friheden til at vælge. Det betyder, at vi også kan vælge at sige nej til Gud.

`Læs Matt 22,35-37. Hvad lærer disse vers om frihed til at vælge?`

Gud tvinger ingen til at elske ham. Kærlighed er ikke kærlighed, hvis den ikke er frivillig. Man kan sige, at Bibelen er beretningen om, hvordan Gud gør alt for at vinde fortabte menneskers hjerter, men uden at tvinge nogen. Dette ses allertydeligst i Jesu liv og gerning. Vi ser, hvordan mennesker ved at bruge deres frihed til at vælge reagerede på ham. Nogle blev draget til ham; andre ønskede ham død.

Gud har kaldet os til frelse; men i sidste ende er vi nødt til at vælge at tage imod hans frelse. Af alle de valg, vi foretager i livet, er der ingen tvivl om, at vores valg om at tjene Gud eller ej er det, der har de største konsekvenser for os og dem, vi har indflydelse på (fx vores nærmeste familie).