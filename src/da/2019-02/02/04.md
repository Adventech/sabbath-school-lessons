---
title:  Valg af venner
date:  09/04/2019
---

Et af de vigtige valg vi foretager er valg af venner. Ofte planlægger vi ikke at blive venner med nogen. Venskaber opstår naturligt af sig selv, når vi tilbringer tid sammen med andre, som holder af de samme ting, som os.

`Læs Ordsp 12,26; 17,17; 18,24; 24-25. Hvilke principper ser vi her med hensyn til at vælge venner?`

Hvis vi ønsker at have venner, må vi selv være venlige. Af og til er mennesker alene, fordi deres gnavne, negative holdning skubber andre væk. ”Selv de bedste af os har disse ukærlige træk; og når vi vælger venner, bør vi vælge dem, der ikke vil tage afstand fra os, når de opdager, at vi ikke er fuldkomne. Der kræves gensidig overbærenhed. Vi bør elske og respektere hinanden på trods af de fejl og ufuldkommenheder, vi ikke kan undgå at opdage; for dette er i overensstemmelse med Kristi Ånd. Vi bør opøve ydmyghed, lære ikke at stole for meget på os selv og have en tålmodig mildhed over for andres fejl. Det vil dræbe al vores snæversynede selviskhed og gøre os overbærende og storsindede“ (Ellen White, Pastoral Ministry, s. 95).

En af de bedst kendte beretninger om venskab er den om David og Jonatan. Hvis Saul, Israels første konge og Jonatans far havde været trofast og lydig, kunne hans kongedømme have varet i mange generationer, og Jonatan kunne have efterfulgt ham på tronen. Men da Saul viste sig uværdig til sit kald, valgte Gud i stedet David som Israels nye konge og fratog Jonatan det, der ellers retmæssigt skulle have været hans. Vi ser her et klart eksempel på, hvordan forkerte valg hos et familiemedlem (Saul) fik følger for et andet familiemedlem (Jonatan).

Men Jonatan var ikke vred eller jaloux på David. I stedet valgte han at hjælpe David ved at beskytte ham mod sin far Sauls vrede. ”Jonatan følte sig tæt knyttet til David, og han elskede ham lige så højt som sig selv“ (1 Sam 18,2). Her har vi et mægtigt eksempel på ægte venskab.

`Til at tænke over. ”Far ikke vild! Slet omgang fordærver gode sæder“ (1 Kor 15,33). Hvordan har din egen erfaring været mht. venner, også dem, som ikke havde til hensigt at skade dig, men kom til at gøre det alligevel? Hvordan kan forkerte valg af venner skade vores familieforhold?`