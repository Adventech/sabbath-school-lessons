---
title:  Tab af sundhed
date:  26/05/2019
---

Vi befinder os tusinder af år fra livets træ, og det mærker vi alle sammen, især når det drejer sig om vores fysiske sundhed. Med mindre vi dør unge på grund af en ulykke, kommer vi alle sammen før eller siden til at møde den barske virkelighed, at vi forfalder.

Og hvor svært tabet af sundhed end er, er det endnu mere smertefuldt, når det rammer en person i familien. Hvor mange forældre har ikke ønsket, når de havde et sygt barn, at det var dem selv, der var syge, i stedet for barnet? Desværre har vi ikke det valg.

`Læs Mark 5,22-24.35-43 Matt 15,22-28 Luk 4,38-39 Joh 4,46-54. Hvad har alle disse beretninger tilfælles?`

I alle disse situationer, og utvivlsomt i mange andre også, bad et familiemedlem Jesus om hjælp for en anden i familien.

Vi ved, at vi lider, fordi vi lever i en syndig verden. Da synden kom ind i verden, medførte det ikke alene død, men også kronisk smerte, sygdom og plage. Vi oplever måske chok, vrede og fortvivlelse, når vi udsættes for en kronisk eller dødelig sygdom, og vi føler måske endda trang til at råbe: ”Min Gud, min Gud! Hvorfor har du forladt mig? Du er langt borte fra mit råb om hjælp og fra mit skrig“ (Sl 22,1). Ligesom David gjorde, er det en god ide at bringe vores spørgsmål, vrede og smerte til Gud.

På mange måder vil sygdom og lidelse forblive et mysterium, indtil døden endeligt bliver besejret ved Jesu genkomst. Samtidigt kan vi finde vigtige sandheder i Guds Ord. Da Job gennemlevede ubeskrivelig smerte, oplevede han et dybere og mere intimt forhold til Gud. Han siger: ”Jeg havde hørt rygter om dig, men nu har jeg set dig med egne øjne“ (Job 42,5). Paulus havde en eller anden kronisk sygdom, og den måde, han taklede det på, fortæller os, at lidelse kan udruste os, så vi kan trøste andre og give os medfølelse for andre, som har det svært. Det kan gøre os bedre i stand til at tjene andre (2 Kor 1,3-5), hvis vi vælger ikke at lade det knuse os.

`Til at tænke over. Hvilke løfter kan vi holde fast ved, hvad enten det er os selv eller vores familiemedlemmer, der lider under sygdom? Hvorfor er det vigtigt for os i sådanne situationer at holde fast ved, at vores Herre Jesus virkelig led på korset? Hvad fortæller hans lidelse på korset os om Guds evige kærlighed, midt i sygdomssituationer i vores familie?`