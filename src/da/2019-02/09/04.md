---
title:  Tab af tillid, 2. del
date:  28/05/2019
---

En anden måde, hvorpå tillid bliver ødelagt, er ved vold i familien. Forskning viser, at hjemmet er det sted, hvor mest vold finder sted i samfundet. Vold i familien rammer alle slags familier, også kristne hjem. Vold er enhver form for angreb – verbalt, fysisk, følelsesmæssigt, seksuelt og aktiv eller passiv forsømmelse – som begås af en eller flere personer imod et andet familiemedlem.

`Læs 1 Mos 37,17-28 2 Sam 13,1-22 2 Kong 16,3; 17,17; 21,6. Bibelen indeholder beretninger om vold i familien, selv blandt Guds folk. Hvad føler og tænker du, når du læser følgende tekster? Hvorfor tror du, disse beretninger er med i Bibelen?`

Voldelig opførsel er en persons bevidste valg om at udøve magt og kontrol over et andet menneske. Den kan hverken forklares eller undskyldes med alkoholisme, stress, behovet for at opfylde et seksuelt begær, behovet for bedre at kunne styre sit temperament eller offerets opførsel. Men ofrene er ikke skyldige i misbruget. Misbrugerne forvrænger og perverterer kærlighed, for ”kærligheden gør ikke næsten noget ondt“ (Rom 13,10). Professionel behandling kan føre til forandring i misbrugerens opførsel; men kun hvis vedkommende tager ansvar for sin opførsel og søger sådan hjælp. Og for dem, der vil åbne sig for Guds tilstedeværelse, er han i stand til at gøre langt mere for at hjælpe misbrugerne til at holde op med deres misbrug, angre deres holdning og opførsel, give erstatning på enhver tænkelig måde, og acceptere agape-kærlighedens egenskaber, som kan læge deres eget hjerte og lære dem at elske andre (sml. Ef 3,20).

`Til at tænke over. Prøv at sætte dig i en persons sted, som er blevet traumatiseret af vold. Hvilke ord om accept, trøst og håb ville du ønske at høre? Hvorfor er det vigtigt at sørge for sikkerhed og omsorgsfuld accept fremfor at komme med gode råd om, hvordan man kan få det bedre sammen med misbrugeren?`