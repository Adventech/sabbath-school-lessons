---
title:  Tab af liv
date:  30/05/2019
---

Som mennesker ved vi, at døden er sikker. Vi læser om den, vi ser den, og vi har måske også selv været tæt på at opleve den.

`Læs 1 Kor 15,26. Hvordan beskrives døden, og hvorfor på denne måde?`

Hvem af os har ikke erfaret, hvor stor en fjende døden er, når vi har mistet en af vores kære? Men på en måde har de døde det ”godt“. Hvis de lukker deres øjne i troen på Jesus, vil de i det, der for dem virker som et øjeblik, blive opvakt til udødelighed. ”For den troende er døden kun en lille sag… For den kristne er døden kun en søvn, et øjebliks stilhed og mørke. Livet er skjult med Kristus i Gud, og ‘når Kristus, jeres liv, bliver åbenbaret, da skal også I blive åbenbaret sammen med ham i herlighed’ (Kol 3,4)“ (Ellen White, Jesu liv, s. 572).

Det er de levende, især den dødes venner eller familie, som oplever den virkelige smerte og sorg i forbindelse med døden. Sorg er en naturlig og normal reaktion på tab. Det er den følelsesmæssige lidelse, vi oplever, når noget eller nogen, vi holder af, tages fra os.

Sorgprocessen er ikke den samme for alle; men i reglen gennemgår de fleste flere forskellige stadier. Den første og mest almindelige reaktion, når en af vores kære dør, er chok og fornægtelse, selv når døden har været forventet. Chok er vores emotionelle beskyttelse mod pludseligt at blive overvældet af tab, og det kan vare i op til to eller tre måneder. Vi kan også opleve en tid, hvor vi konstant overvældes af tanken om vores kære, selv mens vi er optaget af helt almindelige hverdagshandlinger. Ofte vil vores samtaler dreje sig om vores tab eller om den mistede. Denne periode kan vare fra seks måneder til et år.

Desperation og depression er en lang periode i sorgprocessen og måske den mest smertefulde og langtrukne fase for den sørgende. I denne periode accepter man gradvist, at tabet er en realitet. Man oplever måske en lang række følelser så som vrede, skyld, anger, tristhed og frygt. Men sorgen skal ikke fjerne al vores smerte eller minder. I de sidste faser af sorgprocessen begynder man at få en fornyet interesse i hverdagens aktiviteter og at fungere normalt fra dag til dag.

`Til at tænke over. Hvilke trøstende ord finder du i følgende bibelvers? Rom 8,31-39; Åb 21,4; 1 Kor 15,52-57.`