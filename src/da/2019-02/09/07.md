---
title:  Til videre studium
date:  31/05/2019
---

Mange har lidt under følgerne af deres misbrug og afhængighed. De er blevet slaver af deres begær og har mistet deres penge, arbejde, sundhed og frihed. Men Jesus kom for at fri os fra synd og al vores afhængighed, og hvis ”Sønnen får gjort jer frie, skal I være virkelig frie“ (Joh 8,36). Jesus lovede også, at han altid ville være med os (Matt 28,20; Es 43,2); så vi behøver ikke at kæmpe denne kamp alene. Vi må huske, at ”Krigen er Herrens“ (1 Sam 17,47), og han lover sejr (1 Pet 1,3-9). I dag kan du begynde på vejen til sejr over en hvilken som helst afhængighed og få den frihed, du ønsker, og som Gud ønsker for dig. Det betyder ikke, at der ikke bliver kampe, og det betyder heller ikke, at du ikke fra tid til anden kommer til at falde. Men den gode nyhed er, at så længe du ikke opgiver Herren, vil han ikke opgive dig. Og det er ikke forkert at søge professionel hjælp. På samme måde som Gud kan benytte professionelle læger til at hjælpe dig med sundhedsproblemer, kan han også benytte professionelle rådgivere og terapeuter til at hjælpe dig med afhængighedsproblemer.

”Når vi er omringet af vanskeligheder og prøvelser, bør vi flygte til Gud og med tillid forvente hjælp fra ham, som er mægtig til at redde os og stærk til at udfri os. Vi må bede om Guds velsignelse, hvis vi ønsker at modtage den. Bøn er en pligt og en nødvendighed; men forsømmer vi ikke lovprisning? Burde vi ikke oftere give tak til ham, som giver os alle vores velsignelser? Vi har brug for at opøve taknemmelighed. Vi bør jævnligt tænke over og beskrive Guds nåde og velsignelse og prise og herliggøre hans hellige navn, også når vi oplever sorg og prøvelser“ (Ellen White, Selected Messages, 2. bind s. 268).

**Spørgsmål til drøftelse**:

`1.	Hvilken rolle har tilgivelse i forbindelse med tab af tillid og i helbredelsen af et brudt personforhold? Matt 6,12-15; 18,21-22. ”Kærligheden … bærer ikke nag“ (1 Kor 13,5).`

`2.	Hvilken gavn er der i at dvæle ved og beskrive Guds nåde, når vi oplever sorg og prøvelser?`

`3.	Hvordan kan menigheden rent praktisk hjælpe dem, som kæmper med en eller anden form for tab?`