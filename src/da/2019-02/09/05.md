---
title:  Tab af frihed
date:  29/05/2019
---

Kun Gud ved, hvor mange millioner, ja milliarder af mennesker, der kæmper med en eller anden form for misbrug eller afhængighed. Selv i dag forstår videnskaben ikke helt, hvad der får nogle mennesker til at blive misbrugere, selv om man i nogle tilfælde faktisk kan se den del af vores hjerne, hvor ønsker og begær befinder sig.

Men desværre betyder lokaliseringen af vores misbrug ikke, at man kan befri os fra den.

Misbrug er hårdt for alle, ikke kun misbrugeren. Familiemedlemmer – forældre, ægtefælle, børn – lider alle meget, når et familiemedlem er bukket under for en magt, som de ikke ser ud til at kunne befri sig fra.

Narkotika, alkohol, tobak, hasardspil, pornografi, sex, ja til og med mad. Afhængighed af disse ting betyder et gradvist og stadigt større brug eller misbrug. Man bliver ude af stand til at standse, selv om man ved, at det er skadeligt. Ved at bruge sin frihed til at vælge ender man som slave af det, man er afhængig af, og mister i virkeligheden sin frihed. Peter har en enkel forklaring på, hvad afhængighed er, og hvad det fører til: ”De lover dem frihed, skønt de selv er slaver af fordærvelsen; for det, man ligger under for, er man slave af“ (2 Pet 2,19).

`Læs Luk 16,13 Rom 6,16 Jak 1,13-15 1 Joh 2,16. Hvad kan føre mennesker til misbrug?`

Synd og afhængighed eller misbrug er ikke nødvendigvis det samme. Man kan begå en synd uden at være afhængig af den; men ofte kan det desværre føre til afhængighed. Det er derfor bedre med Guds hjælp til at standse synden, før den fører til afhængighed. Den eneste varige løsning på syndens og afhængighedens problem er, at Gud giver os et nyt hjerte. ”De, som hører Kristus Jesus til, har korsfæstet kødet sammen med lidenskaberne og begæringerne“ (Gal 5,24). Paulus forklarer også for romerne, hvad det betyder at dø fra vores syndige, afhængige natur, så vi kan leve for Kristus (Rom 6,8-13), og tilføjer så: ”Men iklæd jer Herren Jesus Kristus, og vær ikke optaget af det kødelige, så det vækker begær“ (Rom 13,14).

`Til at tænke over. Hvem af os har ikke selv eller hos andre, måske til og med vores familiemedlemmer, kendt til den kamp, som misbrug og afhængighed fører til? Hvordan kan vi hjælpe mennesker til at indse, at det ikke er en indrømmelse af åndeligt nederlag, selv for kristne, hvis de har brug for professionel hjælp?`