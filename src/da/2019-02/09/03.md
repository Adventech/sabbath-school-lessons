---
title:  Tab af tillid, 1. del
date:  27/05/2019
---

Vi er alle syndige mennesker, som fungerer dårligt, og som på et eller andet tidspunkt vil komme til at svigte nogen, der troede, at de kunne stole på os. Og hvem af os har ikke været offer for, at andre, vi havde tillid til, svigtede os? Det er altid hårdt, når vi mister tillid til andre, og det er allerværst, når det sker inden for familien.

Nogle gange synes det lettest at opgive og flygte, når vi synes, at forholdet ikke er værd at genopbygge. Det er selvfølgelig ikke så let at gennemføre, når det drejer sig om et familiemedlem, fx en ægtefælle. Man kan måske sige, at et af formålene med ægteskabet er at lære os, hvordan vi kan genopbygge tillid, når den er blevet brudt.

`Læs 1 Pet 5,6-7 1 Joh 4,18 Jak 5,16 Matt 6,14-15. Når tilliden i et forhold er blevet ødelagt, hvordan kan både den og selve forholdet reddes og genoprettes?`

At genoprette tabt tillid er som en rejse; man må tage et skridt ad gangen. Rejsen begynder med en oprigtig erkendelse og bekendelse af sandheden, uanset hvad forseelsen gik ud på og uanset, hvem synderen var. Det er også nødvendigt at forstå, hvordan handlingerne har såret modparten.

Når utroskab er årsag til bruddet, begynder helingsprocessen, når den skyldige part bekender sin synd. Som en del af helingsprocessen må bekendelsen ledsages af fuldstændig åbenhed fra den skyldiges side. Intet må holdes skjult; for når det kommer frem, og det vil komme frem på et eller andet tidspunkt, vil det ødelægge den tillid, der blev genoprettet. Og anden gang tilliden brydes, er det meget vanskeligere at genopbygge den end første gang.

At genetablere tillid tager tid og tålmodighed. Jo alvorligere forseelsen er, jo længere tid vil det tage at reparere tilliden. Og man må acceptere, at det af og til virker, som om man går to skridt frem og tre tilbage. En dag kan det synes, som om der er håb for i morgen, og næste dag har man kun lyst til at løbe sin vej. Men mange har været i stand til at genopbygge deres brudte forhold og udvikle et dybere, mere intimt, mere tilfredsstillende og lykkeligere ægteskab.

`Til at tænke over. Hvis tilliden i ægteskabet er blevet genoprettet ved en sådan proces, findes der i denne proces principper, som kan anvendes i andre situationer, hvor tilliden er blevet brudt? Findes der situationer, hvor et forhold på trods af tilgivelse ikke længere kan eller bør genoprettes?`