---
title:  Aktiviteter og dialog
date:  31/05/2019
---

**Guds Ord**

* 	Man kan i store træk inddele de bibelske bønner i to. På den ene side lovprisning og tak – på den anden side klager og anmodninger. I den sidste gruppe henvender mennesker sig til Gud, fordi der er noget, de mangler. De kan have lidt tab, være ensomme, syge, under fjendtligt angreb etc., og de ønsker, at Gud skal komme til dem og hjælpe dem ud af deres situation.

* 	Det er interessant, at Bibelen indeholder omtrent lige så mange klager som lovsange. Eksempler er Sl 10, 13, 17 og 22. Find selv andre og læs nogle af disse klager sammen.
	* 	Hvorfor tror du, at Gud tillader alle disse klager? Hvad betyder det for salmisten – og for dig og mig – at Gud lader os udtrykke vores følelser i ord, når det går os dårligt?

` `

**Klassens aktiviteter**

* 	Lektien omtaler flere alvorlige konfliktsituationer. Inviter en professionel til klassen, som kan give orientering og hjælpe jer til at se, hvor I kan hjælpe, og hvor I ikke kan!
	* 	Få evt. et medlem af klassen til at undersøge statistikker i Danmark for forskellige former for afhængighed og dele resultaterne med klassen.

` `

**Mødet med dagligdagen**

* 	Tab indtræffer, hver gang vi bevæger os fra et område af livet til et nyt, hvad enten vi overordnet ser denne forandring som positiv eller negativ.
	* 	Det sker, når vi forlader barndommen, går fra skolelivet til arbejdslivet, fra arbejdslivet til pensionisttilværelsen. Det sker, når vi flytter fra et sted til et andet. Det sker, når vi mister venner og bekendte. Det sker, når et menneske fx holder op med at ryge, drikke, gå til fest etc. Tab indtræffer, fordi vi mister noget, og vores følelsesmæssige reaktioner ligner hinanden, hvad enten de er logiske eller ej.

* 	Lektien beskriver elementer i sorgprocessen. Selv om der altid er individuelle forskelle i vores reaktionsmønster, har det vist sig, at hovedtrækkene i denne sorgproces kan ses i alle former for tab!

` `

**Personligt kristenliv**

* 	Tænk over faserne i dit eget liv. Notér de situationer, hvor dit liv har ændret sig drastisk, og hvor du har været udsat for tab, også hvor du måske er gået over til noget, du opfatter som bedre.
	* 	Tænk over de følelser, du oplevede, i lyset af sorgprocessen. Kan du genkende elementer derfra?
	* 	Tænk over de mennesker, du møder, som oplever noget tilsvarende, og hvis handlingsmønster præges af det, uden at de selv er klar over det!

` `

**Uddybende spørgsmål**

* 	Hvad kan du og jeg og kirken gøre bedre for at give mennesker i sorg eller med tab mulighed for at udtrykke deres følelser i trygge rammer, uden at møde fordømmelse?

` `

* 	Prøv, om du/I kan komme i tanker om situationer, hvor en kollektiv gruppe sammen har behov for at udtrykke deres sorg eller klage?
	* 	Landet, kirken, familien?
	* 	Hvilke traditioner og ritualer tager vi evt. i brug i disse situationer, og hvilken effekt har de?

` `

* 	Overvej og drøft, hvordan faste traditioner eller ritualer kan hjælpe mennesker gennem forskellige former for tab!

` `

* 	Hvilke konfliktsituationer føler du/I, at I kan rådgive om, og hvilke situationer bør I holde jer fra og i stedet tilkalde professionelt uddannet hjælp?

` `

**Til at tænke over**

* 	Den kristne religion er enestående, fordi den i en vis forstand opstod som følge af et tab. Jesus døde og forlod sine nærmeste.

* 	I nadverens ritualer ”fejrer“ vi som kristne Jesu død. Vi mindes hans offer og bliver opmærksom på, at han ikke er her. Ved at udføre denne handling giver vi altså udtryk for tabet; men samtidig fortæller nadveren os om Jesu løfter og styrker os dermed i tilliden til fremtiden: Jesus kommer tilbage, og vi skal se ham igen.

**Noter**

` `
