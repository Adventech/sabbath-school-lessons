---
title:  Tag vare på Guds gave
date:  09/05/2019
---

Gud havde en særlig hensigt med at skabe menneskene som mand og kvinde (1 Mos 1,26-28). Mens de hver især er skabt i Guds billede, er foreningen i ægteskabet af de to modsatte køn til ”et kød“ på en særlig måde en genspejling af enheden i Guddommen. Foreningen af mand og kvinde giver også muligheden for at skabe et nyt liv, et oprindeligt udtryk for det guddommelige billede.

`Læs 3 Mos 20,7-21 Rom 1,24-27 1 Kor 6,9-20. Hvad er Bibelens holdning mht. seksuelle former, der ikke stemmer over ens med Skaberens plan?`

Skriften fordømmer alt, som forandrer eller ødelægger Guds billede i menneskene. Ved at forbyde visse seksuelle former, retleder Gud sit folk til de rette formål med seksualitet. Når menneskelige oplevelser konfronteres med Guds forordninger, bliver sjælen overbevist om synd.

`Læs Rom 8,1-14 1 Kor 6,15-20 2 Kor 10,5 Gal 5,24 Kol 3,3-10 1 Thess 5,23-24. Hvilke råd gives kristne troende i forhold til deres og andres seksualitet i en syndig verden?`

De troende venter på frigørelse fra syndens ødelæggelse ved Jesu genkomst. De venter i tro, og betragter sig selv som døde over for synden ved Jesu død på korset og levendegjort i ham ved hans opstandelse. Gennem vedvarende bøn, årvågenhed og Åndens kraft behandler de deres syndige natur som korsfæstet, og ønsker at adlyde Kristus også i deres tanker. De anerkender, at Gud ejer deres legemer og deres seksualitet, og bruger dem i overensstemmelse med hans guddommelige plan.

Gud tilgiver dem, der angrer deres synd (1 Joh 1,9). Evangeliet gør mennesker, som før levede i promiskuitet og syndige seksuelle handlinger, i stand til at blive en del af de troendes samfund. På grund af den omfattende forandring, synden har forårsaget i menneskenes seksualitet, er nogle måske ikke i stand til helt at opleve fuld genoprettelse på dette område af den menneskelige erfaring. Nogle vælger fx at leve et liv i cølibat frem for at blive involveret i et seksuelt forhold, som er forbudt i Guds Ord.

`Til at tænke over. Hvordan forholder jeg mig til homoseksuelle personer? Har den homoseksuelles eget syn på sin seksualitet nogen indflydelse på mit svar?`