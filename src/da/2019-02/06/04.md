---
title:  At kende i kærlighed
date:  07/05/2019
---

Mange har set temaet ”tilbage til Eden“ i Højsangens Bog. Selv om det par, der beskrives, ikke er den første mand og kvinde, minder digtet os om den første have. Guds plan om, at de skulle være ”et kød“ (1 Mos 2,24-25) beskrives gennem smukke metaforer og symboler.

`Læs Højs 4,7-5,1 1 Kor 7,3-5. På hvilken måde præsenterer Højsangen en forpligtelse til gensidighed i ægteskabets intime forhold? Hvordan ligner dette Paulus’ undervisning i Korintherbrevet?`

Salomo inviterer hende: ”Kom med mig“ (Højs 4,8). Hans brud svarer. Senere inviterer hun ham: ”Min elskede skal komme til sin have“ (4,16). Og han svarer (5,1). Skriften lærer os her, at der ikke skal være nogen form for tvang eller manipulation i dette intime forhold. Begge går frivilligt og med kærlighed ind i det. ”Min have“ er ”hans have“.

Både Salomo og Shulamit har navne, der er afledt af det hebraiske shalom, ”fred“ eller ”helhed“. Deres beundring er gensidig (4,1-5; 5,10-16). Balancen i deres forhold kommer til og med frem i den poetiske stil med parallelle linjer og vers. Pagtsudtrykket ”Min elskede er min, og jeg er hans“ (2,16) minder om Edens sprog: ”Nu er det ben af mine ben og kød af mit kød“ (1 Mos 2,23).

`Læs 1 Mos 4,1.25 1 Sam 1,19 Luk 1,34 Joh 17,3 1 Kor 8,3. I mange oversættelser, bl.a. den danske fra 1931, beskrives den ægteskabelige forening som ”at kende“. Hvordan er det med til at gøre vores opfattelse af vores forhold til Gud rigere?`

Bibelen bruger ”at kende“ om den intime forening mellem mand og hustru. I dette kærlige ”kendskab“ tilbydes de mest skjulte indre dybder af deres personlighed til den anden. Det er ikke alene to legemer, men også to hjerter, der forenes til ”et kød“. At kende beskriver også forholdet mellem det enkelte menneske og Gud. For den observante kristne giver ægteskabets enestående og kærlige kendskab med dets samhørighed, forpligtelse og grænseløse glæde et dybt indblik i det mest ophøjede og hellige mysterium, nemlig foreningen mellem Kristus og menigheden.