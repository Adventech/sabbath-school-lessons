---
title:  Aktiviteter og dialog
date:  10/05/2019
---

* 	Læs sammen, hvad skabelsesberetningen i 1 Mosebog 1-2 fortæller om mennesket og dyrene som skabte væsener, fx 1 Mos 1,20-21.26-28; 2,7,21-24.
	* 	Hvad kan man ud fra denne beretning slutte mht. værdien af den fysiske side af menneskets tilværelse?
	* 	Hvordan skal vi som adventister se på fænomener som askese og cølibat?

* 	Mennesket drives af drømme og længsler. Nogle af disse længsler er direkte forbundet, med det vi er som skabninger, med vores fysiske behov.
	* 	Er seksuelle længsler i overensstemmelse med Guds vilje? Hvornår er de det? Hvornår er de det evt. ikke?

* 	Skal/kan alle selv gode længsler i livet altid opfyldes?
	* 	Hvordan skal jeg som kristen tackle den udfordring, det evt. er, at jeg, hvad end grundene kan være, ikke kan/har lov til at opfylde mine seksuelle længsler og drømme?

* 	Tænk over de længsler, der har motiveret og drevet dig gennem livet. Tænk over, hvilke der har været stærkest i forskellige faser af dit liv?
	* 	Er eller har nogle af dine længsler været i konflikt med Guds vilje og hans længsler for dit liv?

* 	I 1 Mos 2,7 kaldes mennesket for ”et levende væsen“. Nøjagtigt det samme udtryk (på hebraisk næfæsh khajjah) bliver i 1 Mos 1,20-21 og 24 brugt også om dyrene, først havdyr, så landdyr.

* 	Et andet udtryk bruges om mennesket i 1 Mos 2,7, når det siges, at Gud blæste ”livsånde“ i menneskets næsebor. Men også dette udtryk (hebraisk nishmat khajjim) er brugt om dyrene i fx 1 Mos 7,22.

* 	Der er altså intet i menneskets konstitution som sådan, der adskiller det fra dyrene, og mennesket er ikke født med nogen udødelig ”sjæl“. Mennesket er et hele, og vores identitet bestemmes af vort forhold til Gud; men vi forbliver skabninger, og Gud har skabt os til at nyde og glæde os over vores fysiske tilværelse.

* 	Højsangens Bog er en smuk bog at læse, men ikke en let bog at forstå. Hebraisk poesi er i sig selv vanskelig at gengive på vores sprog, og der er i bogen mange ord og udtryk, som vi ikke genfinder andre steder i Det Gamle Testamente. Selv dens opbygning er indviklet.
	* 	Der er dog ingen tvivl om, at den giver udtryk for længslen efter kærlighed. Og nogle forskere påpeger, at bogens vekslen mellem mandens og kvindens stemme (som ikke er let at se på dansk) foregår i en serie af 3 på hver 7 udsagn. Og alle disse udsagn afsluttes med forventning om, håb om eller længsel efter, at den elskede skal komme, og kærligheden virkeliggøres (jf. 2,8; 5,1-7; 8,13-14). For den, der længes efter at forstå mere af Højsangen, kan man glæde sig til udgivelsen af kommentaren til denne kærlighedssang i Syvende Dags Adventistkirkens kommende nye, internationale bibelkommentar.

* 	Ordet, som traditionelt er blevet oversat med ”sjæl“ i Det Gamle Testamente (hebraisk næfæsh); men som den nye danske oversættelse i 1 Mos 2,7 korrekt gengiver med ”væsen“, har en bred vifte af betydninger. Interessant er det, at ordet kan bruges om et ”dødt menneske“, altså et ”lig“ (4 Mos 6,6; 9,6-7; 19,11). Det understreger med al tydelighed, at ordet ikke betegner noget udødeligt.
	* 	Betydningen af noget udødelig og ikke-legemligt blev cementeret i den vestlige kulturs opfattelse af menneskenaturen med King James versionens oversættelse til ”living soul“ i stedet for ”living creature/being“.

**Noter**

``