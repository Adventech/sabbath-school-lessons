---
title:  Menneskets natur er en helhed
date:  05/05/2019
---

`Læs 1 Mos 2,7 Sl 63,2; 84,3 1 Kor 6,19-20 1 Thess 5,23. Hvordan vil du ud fra disse tekster beskrive Bibelens syn på menneskets legeme?`

Nogle religioner tror på dualisme, en filosofi, som ser menneskekroppen som et problem for åndens liv. Kroppen betragtes som ond, mens ”ånden“ er god. I Bibelen betragtes mennesket som en helhed, og dets seksuelle egenskaber hører til denne helhed. Mennesket blev et udeleligt, ”levende væsen“ (1 Mos 2,7). Salmisten overgiver sig helt og fuldt i tilbedelse af Gud (Sl 63,2; 84,2). Hele personen skal helliges, sættes til side til den hellige hensigt, som Gud har tiltænkt.

`Læs Højs 1,2.13; 2,6; 5,10-16; 7,1-9. I Højsangen ser vi et positivt syn på menneskekroppen i forhold til seksuel forbindelse. Hvordan kommer denne holdning til udtryk i versene her?`

I denne hellige tekst bliver menneskekroppen beundret. De fysiske sider ved ægteskabets kærlighed er ikke noget at skamme sig over. Et bredt spektrum af følelser præsenteres åbenlyst.

I mange kulturer er det almindeligt, at der er store seksuelle tabuer. Det kan derfor være vanskeligt for ægtepar at kommunikere med hinanden på en sund måde mht. deres intime forhold. Børn i kristne familier bliver også ofte frataget muligheden for at lære om sex i et kristent hjem, hvor gudgivne værdier kan sammenkobles med nøjagtige oplysninger. Bibelens åbenhed omkring seksualitet opfordrer Guds folk til en større grad af velbefindende omkring dette emne, så denne væsentlige side af tilværelsen bliver behandlet med den respekt og værdighed, som en så stor gave fra Skaberen fortjener.

`Til at tænke over. Hvordan kan vi beskytte os mod kulturelle og moralske kræfter, som enten gør sex til intet mere end nedværdigende dyriske lyster eller vender det til noget skamfuldt, som man aldrig må tale om? Hvordan viser Bibelen os, at begge yderligheder er forkerte?`