---
title:  Kærlighed på det rette tidspunkt
date:  08/05/2019
---

Læs Højs 4,8-5,1. Højs 4,16 og 5,1 danner centrum af bogen og beskriver på en måde bogens klimaks som fuldbyrdelsen af Salomos og Shulamits ægteskab.

`Læs Højs 4,12.16; 5,1; 8,8-10. Hvad henviser Salomo til i disse vers?`

I Højsangens Bog finder vi nogle af de mest overbevisende tilkendegivelser af Guds plan om, at man skal være seksuelt afholdende indtil ægteskabet. Et af de stærkeste beviser er en henvisning til Shulamits barndom, hvor hendes brødre spekulerer på, om hun er ”en mur“ eller ”en dør“ (Højs 8,8-9). Vil hun med andre ord forblive ærbar indtil hun bliver gift (en mur), eller promiskuøs (en dør)? Som voksen kvinde bekræfter hun over for sin mand, at hun har bevaret sin ære og renhed: ”Jeg er en mur“ (8,10). Han bekræfter faktisk, at hun var jomfru op til deres bryllupsnat, ved at sige, at hun er ”en lukket have … en forseglet kilde“ (4,12). Fra egen erfaring kan hun rådgive sine veninder til at bevæge sig meget forsigtigt frem imod kærlighed og ægteskab. I Højsangen henvender Shulamit sig tre gange til en gruppe kvinder, der omtales som ”Jerusalems døtre“ og råder dem til ikke at vække kærlighedens stærke følelser til live, før det rette tidspunkt (2,7; 3,5; 8,4), dvs. før de befinder sig sikkert inden for ægteskabets intime pagt, som hun gør det.

For anden gang i sangen inviterer den elskede sin brud til at komme med ham (2,10; 4,8). Før brylluppet kunne hun ikke tage imod hans invitation, men nu er det hende, der inviterer ham til sin have (4,16) og han accepterer med glæde (5,1). Han er ikke alene tiltrukket af hendes skønhed; hun har også stjålet hans hjerte (4,9). Han er beruset af hendes kærlighed (4,10), og han sprudler af glæde over, at hun er hans og ingen andens, nu og for evigt: ”En lukket have er du, min søster, min brud, en lukket have, en forseglet kilde“ (4,12). I sin forening med denne perfekte kvinde oplever han, at han har nået det lovede land: ”Dine læber drypper af nektar, min brud, honning og mælk er under din tunge; dine klæders duft er som duften fra Libanon“ (4,11).

`Hvilke gode nyheder er der for dem, der fortryder, at de har valgt at udtrykke deres seksualitet på den forkerte måde? Joh 1,9; Sl 103,12; Es 55,7; Joh 8,11.`
