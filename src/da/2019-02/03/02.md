---
title:  Uforberedt
date:  14/04/2019
---

En ting må man lade Bibelen. Den forsøger ikke at forskønne menneskelivets virkelighed. Tværtimod afslører den livet i al dets barskhed og til tider rene og skære smerte og fortvivlelse. Med undtagelse af de første få sider i Bibelen og de afsluttende i Åbenbaringsbogen maler Guds Ord et trist billede af menneskeheden. Paulus overdrev ikke, da han skrev: ”alle har syndet og har mistet herligheden fra Gud“ (Rom 3,23).

`Læs 1 Kor 10,1-13. Hvilke advarsler, men også hvilke løfter, finder vi her?`

Mange af vores handlinger er ganske enkelt den måde, vi reagerer på forandringer. Vi møder hele tiden forandringer; udfordringen for os som kristne er at reagere på dem med tro, idet vi stoler på Gud og viser tillid gennem lydighed, selvom vi fristes til ikke at gøre det.

”Den største mangel i denne verden er manglen på mænd – mænd, der ikke vil lade sig købe eller sælge, mænd, som i deres inderste sjæl er tro og ærlige mænd, der ikke er bange for at kalde synden ved dens rette navn, mænd, hvis samvittighed er lige så trofast over for pligten som magnetnålen over for polen, mænd, der vil holde fast ved det rette, om så himlene skulle styrte sammen“ (Ellen White, Uddannelse, s. 57). Disse ord var lige så sande for det gamle Israel, som de var på Ellen Whites tid, og de er også sande for os i dag.

`Læs ApG 5,1-10 1 Mos 16,1-2.5-6 Matt 20,20-22. Hvilke fejl begik menneskene i disse tekster, da de stod over for forandringer, og hvad kan vi lære af deres fejl?`

Forandringer kommer, og de medfører ofte fristelser, udfordringer og til tider også frygt. Det er derfor vigtigt, at vi er iført den åndelige rustning, så vi kan møde dem på den rette måde. Og uanset om disse forandringer kommer uventet, eller de kun er den typiske del af tilværelsen, har vi brug for at være forberedt på, hvad der kommer, både det synlige og det usynlige.