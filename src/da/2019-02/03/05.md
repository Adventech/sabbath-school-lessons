---
title:  Forberedelse til alderdommen
date:  17/04/2019
---

”Vore leveår kan være halvfjerds, eller firs, hvis kræfterne slår til, men al deres stolthed er elendighed og ulykke; hastigt går det, så flyver vi bort“ (Sl 90,10). Disse ord fra Moses minder os om livets ubønhørlige gang. Som årene kommer og går, begynder vi at se og mærke forandringer i vores krop. Vores hår bliver gråt eller falder af; vi begynder at blive langsommere; og småskavanker bliver en del af vores hverdag. Hvis vi er gift og har børn, kan det være, at vores børn selv får børn, og vi kan glæde os over børnebørn. De tidligere faser i vores liv har hjulpet os til at forberede os til denne sidste fase.

`Læs Sl 71. Hvad lærer denne salme os om ikke kun at forberede os til alderdommen, men til livet i al almindelighed?`

I salme 71 er salmisten en ældre person, som oplever udfordringer i livet, men som er lykkelig, fordi han altid har sat sin lid til Gud. I generelle vendinger deler denne salmes forfatter tre vigtige lektier, han har lært, mens han bevægede sig frem imod denne fase i livet.

1. Personligt kendskab til Gud. Lige fra ungdomstiden (Sl 71,17) var Gud salmistens sikre tilflugt (71,1.7) og frelser (71,2). Gud er hans klippe og borg (71,3), hans håb og tilflugt (71,5). Han taler om Guds store gerninger (71,16-17), hans styrke og magt (71,18) og alle de store ting, han har gjort (71,19). Han udbryder: ”hvem er som du, Gud?“ (71,19). De daglige samtaler med Gud, mens vi studerer hans ord og standser op og tænker over alt det, han gør for os, vil gøre vores erfaring med ham stadigt dybere.

2. Gode vaner. Sunde spisevaner, motion, vand, sollys, hvile, etc. vil hjælpe os til at nyde livet længere og bedre. Læg specielt mærke til, hvordan salmisten henviser til vanen med at have tillid (71,3), lovsynge (71,6) og håbe (71,14).

3. Passion for Guds mission. Personen i salme 71 så ikke frem til at være doven på sine gamle dage. Selv i alderdommen fortsatte han med at prise Gud (71,8) og fortælle andre om ham (71,15-18).

`Til at tænke over. Hvis du er ældre, tænk over nogle af fordelene ved at være det. Hvad har livet lært dig, som du kan dele med dem, der er yngre?`