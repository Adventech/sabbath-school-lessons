---
title:  Forberedelse til ægteskab
date:  15/04/2019
---

En af de største forandringer for et menneske er at blive gift. Men alle bliver selvfølgelig ikke gift. Jesus, vores største eksempel, blev det for eksempel ikke. Og mange andre bibelske personer gjorde det heller ikke.

Men mange bliver gift, og derfor er Bibelen ikke tavs, når det gælder ægteskabet, som er en af de største forandringer i livet.

Det første sociale arrangement, der omtales i Bibelen, er ægteskabet. For Gud er ægteskabet så vigtigt, at de samme ord, han sagde til Adam og Eva om ægteskabet, findes tre andre steder i Bibelen. ”Derfor forlader en mand sin far og mor og binder sig til sin hustru, og de bliver ét kød“ (1 Mos 2,24; se også Matt 19,5; Mark 10,7; Ef 5,31). Disse tekster fortæller os, at når et menneske indgår ægteskab, skal det allervigtigste personforhold i dets liv være forholdet til ægtefællen. Det skal også være vigtigere end forholdet til deres forældre. En af grundene til, at ægteskabet mellem en mand og en kvinde betyder så meget for Gud, er at det er et billede på det forhold, der eksisterer mellem Guds søn, Jesus, og menigheden, hans brud (Ef 5,32).

Når man opfører et hus, er det vigtigt at standse op og beregne udgifterne (Luk 14,28-30); hvor meget mere bør man ikke gøre det, når man opretter et hjem? Et hus bygges af mursten og cement, jern og træ, ledninger og glas. Men hvad der bygger et hjem op, behøver ikke være materielt.

`Læs 1 Kor 13,4-8 Gal 5,22-23. Nævn nogle egenskaber, der er vigtige for alle sider af tilværelsen, men i særlig grad for dem, der forbereder sig på at blive gift.`

Ægteskabsforberedelser må begynde med os personligt og individuelt. Men samtidigt må vi nøje betragte vores kommende ægtefælle for at se, om vedkommende vil komplementere os på en god måde. Er han/hun en samvittighedsfuld arbejder (Ordsp 24,30-34)? Har han/hun et hidsigt temperament (Ordsp 22,24)? Har vi den samme tro (2 Kor 6,14-15)? Hvad synes min familie og mine venner om min kommende ægtefælle (Ordsp 11,14)? Lægger jeg kun vægt på følelser, eller er min tro vigtigst (Ordsp 3,5-6)? Svarene på disse spørgsmål kan betyde en lykkelig eller en bedrøvelig fremtidig tilværelse.

`Til at tænke over. Tænk over nogle gode ægteskaber. Hvilke principper ser du, som også kan anvendes i andre relationer end ægteskabet?`