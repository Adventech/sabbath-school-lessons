---
title:  Forberedelse på at dø
date:  18/04/2019
---

Medmindre vi lever, når Jesus kommer igen, er der en forandring, som vi alle kan forvente, nemlig den allerstørste forandring fra liv til død. Sammen med ægteskab og fødsel har ingen forandring større indvirkning på familien end et familiemedlems død.

`Læs 1 Kor 15,24-26. Hvad lærer disse vers os om døden?`

Mange gange kommer døden uventet og tragisk. Hvor mange mænd, kvinder og til og med børn vågner om morgenen kun for at lukke deres øjne inden solnedgang, ikke kun for at sove, men i døden. Eller vi vågner om morgenen, men inden solnedgang har vi mistet et familiemedlem.

Ud over at sikre os, at vi i troen er forbundet med Kristus og hele tiden dækket med hans retfærdighed (se Rom 3,22), kan vi ikke forberede os til en død, vi ikke forventer, hverken vores egen eller en af vores kæres.

Men hvad ville du gøre, hvis du vidste, at du kun havde nogle få måneder igen at leve i? Vi ved aldrig med sikkerhed, hvornår døden vil indtræffe, men vi kan vide, hvornår vi nærmer os afslutningen på vores liv. Det er derfor vigtigt at forberede både os selv og vores familie på det uundgåelige.

`Læs 1 Kong 2,1-4. Det er nogle af de sidste ord, som David udtalte til sin søn Salomo. Hvilke lærdomme kan vi hente herfra om at forberede sig til døden, både for os selv og vores familiemedlemmer?`

Ved første øjekast kunne vi sige: Hvor hyklerisk! David, som myrdede Urias efter at have gjort hans kone gravid i en udenomsægteskabelig affære (se 2 Sam 11) opfordrer sin søn til at vandre ad Herrens veje. På den anden side var det måske lige netop på grund af denne synd og de frygtelige konsekvenser, det medførte, der gjorde Davids ord så stærke. Han forsøgte uden tvivl på sin egen måde at advare sin søn mod den dumhed, som havde medført så meget sorg. David lærte på den svære måde nogle vanskelige lektier om, hvad synden koster, og han håbede utvivlsomt at skåne sin søn for den samme sorg, som han selv havde erfaret.