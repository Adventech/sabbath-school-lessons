---
title:  En førstegenerations tro
date:  12/06/2019
---

`Læs Dom 2,7-13. Hvilken troskrise opstod i Israel, efter at Josva og hans samtidige var døde?`

Studier om, hvordan værdinormer og trospunkter i organisationer så som kirker overføres til efterfølgende generationer, viser, at grundlæggerne har et meget højt niveau af forpligtelse over for deres trospunkter. De var de første til at kæmpe for dem. Men i løbet af en eller to generationer mister mange synet af principperne bag ved værdierne. Måske støtter de stadigvæk organisationen, men ofte kun af vane. I endnu senere generationer har vanerne en tendens til at krystalliseres til traditioner. Og grundlæggernes glød er ikke længere til stede.

`Læs Joh 1,12-13; 3,7 1 Joh 5,1. Det er blevet sagt, at Gud ikke har børnebørn, kun børn. Hvad tror du, det betyder?`

En almindelig metode for overførsel af værdinormer ned igennem mange generationer af kristendommen har været, at de ældre ganske enkelt fortæller de unge, hvad de tror. Men at finde ud af, hvad ens forældre tror, eller hvad kirken tror, er ikke en personlig tro. At være kristen er mere end at tilhøre en organisation med en historie og et dogme. Sand tro er ikke nedarvet; det er ikke noget, der naturligt videregives fra en generation til den næste. Hver enkelt er nødt til selv at kende Kristus. Det er begrænset, hvad forældre kan gøre. Menigheden som et hele, og forældre i særdeleshed, må gøre alt, hvad de kan for at skabe omgivelser, der vil få de unge til at ønske at tage de rette beslutninger, men til syvende og sidst bliver en generation frelst eller mistet for evangeliet en person ad gangen.

`Til at tænke over. Joe, som voksede op med ateisme, blev medlem af Syvende Dags Adventistkirken som voksen efter en dramatisk omvendelseserfaring. Han giftede sig med en adventistkvinde, og de fik et par børn, som de selvfølgelig opdrog i den kristne tro. En dag, mens han tænkte over sine børns åndelige tilstand, sagde han: ”Jeg ville ønske, at mine børn havde den samme erfaring, som jeg havde.“ Hvad ville du have sagt til ham, hvis du havde været til stede?`