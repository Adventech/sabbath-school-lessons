---
title:  Hold fast ved det gode
date:  09/06/2019
---

I evangeliets udbredelse over alt på kloden møder de kristne mange forskellige kulturer og skikke, hvoraf mange har at gøre med familieliv og sociale forhold. Et af de store spørgsmål for kristne missionærer handler om, hvordan de skal forholde sig til forskellige kulturelle normer om mange forskellige emner, deriblandt familieforhold, som de selv måske finder ubehagelige.

`Læs ApG 10, 1-28.34-35. Hvad kan vi lære om behovet for at overvinde vores egne barrierer og fordomme, når vi møder andre kulturer?`

Kristus døde for hvert eneste menneskes synd over alt på jorden. Men mange kender ikke denne store sandhed endnu. At bringe denne nyhed med en invitation til at tage imod er de kristnes mission. Og da Gud ikke gør forskel på mennesker, er de kristne kaldet til at behandle alle med respekt og integritet og give dem en chance for at tage imod evangeliet, som også er for dem.

`Læs ApG 15, 19-20.28-29 1 Kor 2,2 1 Thess 5,21-22. Hvilken konklusion kom de første kristne missionærer til med hensyn til at forkynde evangeliet for andre kulturer? Hvilket princip finder vi beskrevet i teksterne?`

Selv om alle kulturer genspejler de menneskers syndige tilstand, som lever i den, kan mange kulturer indeholde synspunkter, der er forenelige med Skriften og til og med nyttige for evangeliets udbredelse. Et eksempel er den værdi, mange dele af verden sætter på nære forhold i familien og lokalsamfundet. De kristne kan fremhæve og styrke det, der er godt og i overensstemmelse med bibelske principper.

Men samtidigt må man ikke gå på kompromis med Guds sandhed. Kristendommens historie viser desværre, at kompromis og tilpasning til kulturen har ført til et lappetæppe af pseudo-kristen tro, som giver sig ud for at være sand kristendom. Satan hævder at være denne verdens gud og spreder med glæde forvirring. Men Jesus har løskøbt verden, og hans Ånd vejleder hans efterfølgere i hele sandheden (Joh 16,13).

`Til at tænke over. Hvor meget af din tro er dannet af din kultur, og hvor meget er bibelsk sandhed? Hvordan kan vi lære at skelne mellem disse to ting? Vær forberedt på at drøfte dette i klassen på sabbatten.`