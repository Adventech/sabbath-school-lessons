---
title:  Kulturens magt over familien
date:  10/06/2019
---

”Jeg har jo udvalgt ham til at pålægge sine sønner og sin slægt at følge Herrens vej og øve ret og retfærdighed, så Herren kan lade det ske, som han har lovet Abraham“ (1 Mos 18,19).

Selv om familier kommer i mange udgaver, er de samfundets byggestene. Mange af de særlige kulturelle kendetegn i forskellige samfund er derfor direkte knyttet til familielivet. I en gammel kultur var det fx opfattet som en mands pligt at spise sine døde forældres lig; i en anden skulle en mand, der ønskede at gifte sig, bringe et indtørret hoved fra en rivaliserende stamme som gave til brudens far. Selv i moderne tider er der stor variation i det, der har at gøre med børn, kurmageri, skilsmisse, ægteskab, forældreskab, osv. Når vi forkynder vores budskab i forskellige kulturer, er vi nødt til at lære, hvordan vi skal forholde os til dem på en måde, der ikke skaber unødvendige problemer samtidigt med, at vi ikke går på kompromis med Bibelens lære. Og vi må også være meget opmærksomme på de kulturelle indflydelser, som påvirker vores familier herhjemme.

`Læs 1 Mos 16,1-3 1 Mos 35,1-4 Ezra 10 1 Kong 11,1. Hvordan påvirkede kulturen familielivet i disse eksempler – og hvilke principper kan vi uddrage?`

Ingen af os lever i et vakuum. Vi og vores familier bliver alle sammen påvirket af den kultur, vi lever i. Vores ansvar som kristne er at eksistere i vores kultur, så godt vi kan, og bevare det, der er i harmoni med vores tro samtidigt med, at vi så meget som muligt tager afstand fra det, der er i konflikt med den.

`Til at tænke over. Hvilke sider ved den kultur, du lever i, er en hjælp for familielivet og i harmoni med Bibelen? Hvilke sider er det ikke? Hvordan kan du bedst muligt tilpasse din tro til din kultur uden at gå på kompromis med de grundlæggende sandheder?`