---
title:  Forældreskab som skaber disciple
date:  22/05/2019
---

`Læs 1 Mos 18,18-49 1 Sam 3,10-14. Bemærk kontrasten mellem disse to fædre. Hvad var resultatet af deres måde at være forældre på?`

Det er forældrenes ansvar at gøre deres børn til Jesu disciple. Der findes forældre som mener, at den rette måde at undervise og rette på deres børn er gennem fysisk straf – jo mere, des bedre (Ordsp 22,15; 23,13; 29,15). Skriftsteder som disse er blevet misbrugt til at udsætte børn for misbrug og tvinge dem til total underkastelse, men det har også ført til oprør både mod forældre og Gud.

Bibelen lærer forældre at styre deres børn med venlighed (Ef 6,4; Kol 3,21) og oplære dem i retfærdighed (Sl 78,5; Ordsp 22,6; Es 38,19; Joel 1,3). Vi bør som forældre være gode eksempler, som børnene kan følge (1 Mos 18,19; 2 Mos 13,8; Tit 2,2). Vi opfordres til at styre vores hjem godt (1 Tim 3,4-5. 12) og opdrage vores børn (Ordsp 29,15.17) samtidigt med, at vi genspejler Guds kærlighed (Es 66,13; Sl 103,13; Luk 11,11).

Desværre fortæller Bibelen beretninger om forældreskab, der gik helt galt. Isak og Rebekka gjorde stor forskel på deres sønner Esau og Jakob (1 Mos 25,28), og senere forkælede Jakob Josef (1 Mos 37,3). Eli irettesatte ikke sine sønner, selv om han var en religiøs leder (1 Sam 3,10-14). Samuel, som blev opdraget af Eli, endte med selv at blive en meget mangelfuld far (1 Sam 8,1-6). Ved at bryde ægteskabet og beordre et mord viste kong David sine børn et ulykkeligt eksempel. Kong Manasse ofrede sine børn til afguder (2 Kong 21,1-9) ligesom kong Akaz (2 Kong 16,2-4).

Men vi finder heldigvis også eksempler på gode forældre i Bibelen. Mordokaj var en fantastisk adoptivfar for Hadassa, dronning Ester (Est 2,7), og Job bad regelmæssigt for sine børn (Job 1,4-5). Fra alle disse eksempler, både gode og dårlige, kan vi hente lærdomme om forældreskab.

`Til at tænke over. Hvad kan vi lære af de bibelske eksempler på forældreskab? Hvordan kan vi anvende nogle af disse principper i vores omgang med dem, der ikke er vores børn?`