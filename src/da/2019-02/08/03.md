---
title:  Enlige forældre
date:  20/05/2019
---

Enlige forældre er et udbredt fænomen i nutidig, vestlig kultur. I tidligere tider tænkte man måske på en enlig forælder som en, der havde fået et barn uden for ægteskab. Men den tid er forbi.

Bibelen indeholder også beretninger. Hagar blev presset til at få barn med Abraham og derefter tvunget til at flygte med det (1 Mos 16,3-4; 21,17). Batseba blev gravid på grund af en magtfuld mands seksuelle tilnærmelser (2 Sam 11,4-5). Elias blev sendt til byen Sarepta for at hjælpe en enlig mor, som var enke (1 Kong 17,9). Og da Jesus begyndte sit arbejde, var Josef død, og Maria var enke og enlig forælder. ”Døden havde skilt hende fra Josef, med hvem hun havde delt sin viden om det hemmelighedsfulde ved Jesu fødsel. Nu var der ikke mere nogen, som hun kunne betro sit håb og sin frygt. De sidste to måneder havde været meget sørgelige“ (Ellen White, Jesu liv, s. 93).

At være enlig forælder er måske en af de mest udfordrende opgaver noget menneske kan have. Mange møder vanskeligheder så som at holde styr på deres økonomi, evt. omgang med den anden forælder, eller ganske enkelt at finde tid til sig selv eller til at være sammen med Gud. Og mange spekulerer måske over, om de nogen sinde vil opleve kærlighed igen.

`Læs Jer 31,25 Matt 11,28 Jer 29,11 Jer 32,27 Ordsp 3,5-6 Es 43,1-2. Hvilke løfter kan alle, også enlige forældre, tage til sig fra disse vers?`

Som menighed er det vores ansvar at hjælpe enlige forældre. Jakob skrev: ”En ren og ægte gudsdyrkelse er, for Gud, vor Fader, at tage sig af faderløse og enker i deres nød og bevare sig selv uplettet af verden“ (Jak 1,27). Og man kan tilføje, at det i princippet også gælder ”enlige forældre i deres vanskeligheder.“ Det behøver ikke at dreje sig om økonomisk hjælp. Vi kan fx sørge for, at de får fri en gang imellem ved at passe deres børn, så de kan udføre andre opgaver, hvile, bede og studere Guds ord. Vi kan være vejledere for deres børn eller hjælpe dem med forskellige reparationer i deres hjem. På mange måder kan vi være Guds hænder, der hjælper og støtter enlige forældre.

`Til at tænke over. Hvad kan du gøre for at opmuntre og hjælpe enlige forældre, uden at dømme dem for årsagen til, at de er i den situation?`