---
title:  Glæden og ansvaret ved forældreskab
date:  21/05/2019
---

`Læs Sl 127. Hvad er det grundlæggende budskab i denne korte salme? Hvilke vigtige principper kan vi finde, som vi kan anvende i vores eget liv?`

Når du ønsker at tilberede en af dine yndlingsretter, følger du en opskrift. Når du tilsætter de rigtige ingredienser og udfører de forskellige trin i korrekt rækkefølge, vil du de fleste gange opnå det ønskede resultat. Men at være forældre er ikke som at lave mad. Ikke to børn er ens, og selv om du gør alt på samme måde, vil de ende med at blive forskellige. Det kan skyldes barnets køn, alder eller yngre søskende, temperament eller andet. I Guds plan vil forældre lede og oplære deres børn til at elske og adlyde ham (5 Mos 6,4-9; Sl 78,5-7). Guds anvisning til forældre er: ”Tilskynd drengen til at følge den vej, han skal gå“ (Ordsp 22,6) – ikke til hele tiden holde øje med børnene for at sikre sig, at de aldrig foretager forkerte valg.

Selv om vi ønsker at se vores børn udvikle sig fra små nuttede og hjælpeløse mennesker til uafhængige og fremgangsrige voksne, er vores ultimative ansvar, at de kommer til at kende, elske og tjene Jesus Kristus. Som forældre kan vi følge den plan for åndelig udvikling i vores børn, som vi finder i 5 Mos 6. Denne plan indeholder fire vigtige forudsætninger: At vi kender ”Herren vor Gud“ (5 Mos 6,4), at vi elsker ham af hele vores hjerte (6,5), at vi sætter pris på hans ord (6,6), og at vi deler det med vores børn, som vi selv ved om ham (6,20-23).

5 Mos 6 fortsætter med at fremsætte to vigtige principper. For det første ”lær og tal“-princippet (5 Mos 6,7). At lære handler om formel uddannelse, men at tale handler om uformel oplæring. I begge tilfælde foregår kommunikation af bibelske sandheder inden for forholdet mellem forældre og børn. Faste tidspunkter for direkte oplæring kan ske ved familieandagter, når vi studerer Guds Ord sammen med børnene. Den uformelle oplæring springer spontant op i hverdagssituationer, og den er faktisk vigtigere end den formelle undervisning. Sådanne situationer kan blive meget effektive redskaber til at videregive Bibelens sandheder (1 Mos 18,19). Det andet princip er ”bind og skriv“-princippet (5 Mos 6,8-9). Åndelige sandheder må forbinde vores handlinger (”hånd“) og holdninger (”pande“); men de skal også skrives på vores private (”dørstolperne“) og offentlige (”porte“) tilværelse. De må bevæge sig fra vores hjerter til vores hjem, og fra vores hjem ud til verden.