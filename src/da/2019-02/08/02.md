---
title:  Barnløse forældre
date:  19/05/2019
---

`Læs 1 Mos 18,11 1 Mos 30,1 1 Sam 1,1-8 Luk 1,7. Hvad er fælles for disse personer? Hvordan besvarede Gud deres længsler?`

Børn er en velsignelse. Men af en eller anden grund bliver ikke alle velsignet med børn. Nogle håber på og beder om en familie, og Gud giver dem, hvad de ønsker. Nogle gange sker det helt mirakuløst ligesom i Saras tilfælde; andre, som er ligeså indtrængende i deres bønner til Gud, møder kun en total stilhed. Hver gang de ser venner takke Gud for deres svangerskab og deres nye babyer, gør det deres egen sorg større, når de tænker over deres egen tomme rede. Selv et uskyldigt spørgsmål som ”Hvor mange børn har du?“ er en smertefuld påmindelse om den eksklusive klub, som de, der er uden børn, er udelukket fra, selv om de gerne ville være med.

De, som har været igennem en sådan erfaring, bør indse, at Gud forstår deres sorg. Salmisten siger om Gud: ”Du fører bog over min elendighed, mine tårer er samlet i din lædersæk, de står i din bog“ (Sl 56,9). Selv om han synes at være tavs, siger Bibelen, at ”som en far er barmhjertig mod sine børn, er Herren barmhjertig mod dem, der frygter ham“ (Sl 103,13).

Nogle mennesker vælger af forskellige årsager ikke at få børn. Det er forståeligt i en verden som vores, med så megen lidelse, smerte, ondskab og mulige ulykker, at nogle vælger ikke at bringe flere mennesker til verden. I nogle tilfælde vælger mennesker at adoptere i stedet for selv at føde børn. På den måde kan de opfostre børn, som allerede er i verden, og ofte give dem muligheden for et meget bedre liv, end de ellers ville have haft.

Verden er kompliceret, og vi vil sandsynligvis møde alle mulige slags mennesker i alle mulige slags situationer i forhold til det at få eller ikke få børn. Uanset hvilken situation vi befinder os i med hensyn til spørgsmålet om børn, kan vi leve med forvisningen om Guds kærlighed til os og hans ønske om det bedste for os. Men lad os også huske at være så følsomme, vi kan, over for dem, som af en eller anden grund ikke har børn.

`Til at tænke over. Jesus fik aldrig selv nogen børn. Ligger der en lærdom i det for os, og i så fald, hvilken?`