---
title:  Kæmp for dit fortabte barn
date:  23/05/2019
---

`Læs Ordsp 22,6. Hvordan forstår du dette vers? Er det en garanti, et løfte eller en mulighed?`

Nogle gange gør du alt det, du skal som forælder – bruger tid på at lære dine børn de rigtige ting, lever i overensstemmelse med dit kendskab til Gud, sender dem i en god skole, kommer regelmæssigt i kirke, er involveret i missionsaktiviteter sammen med dem – og alligevel ender de med at forlade den tro, du har oplært dem i. Smerten er ulidelig, og du kan måske ikke et eneste øjeblik finde hvile i din bekymring for deres frelse. Men det er ikke nødvendigvis forældrenes fejl. Børn har deres egen vilje og er til syvende og sidst selv ansvarlige over for Gud for deres handlinger.

Nogle forstår ordene ”når han bliver gammel, vil han ikke vige fra den“ som et løfte, en garanti for, at den rette måde at opdrage et barn på altid vil føre til barnets frelse. Men Ordsprogene giver os ofte principper, ikke altid ubetingede løfter. Hvad vi kan lære fra denne tekst er, at de lektier, der læres i barndommen, vil vare hele livet. Alle børn når en alder, hvor de enten godtager eller afviser forældrenes arv som deres egen. De forældre, som sørger for at give deres børn en gudfrygtig opdragelse, har forvisningen om, at det, de har lært deres børn, altid vil være en del af dem. Hvis eller når børnene går deres egne veje, vil de frø, der er blevet plantet i deres hjerter, blive ved med at leve i dem og kalde dem hjem. Vores valg er at være gode forældre; hvordan børnene bliver, er deres valg.

Hvad skal forældre gøre, når et barn går på afveje? Overlad i inderlig bøn dit barn til Gud. Hvis nogen forstår din smerte, er det Gud, hvis milliarder af børn har vendt ham, den fuldkomne forælder, ryggen. Du kan støtte dit fortabte barn med kærlighed og bøn og være parat til at stå ved dets side, når det kæmper med Gud.

Vær ikke for genert til at bede om hjælp og forbøn; giv ikke dig selv skylden; og lad være med at fokusere så meget på den fortabte, at du glemmer resten af familien. At være forælder til et fortabt barn kan splitte hele familien; så byg en samlet front sammen med din ægtefælle og sæt tydelige grænser for dit barn. Husk, at Gud elsker dit barn endnu mere, end du gør. Se fremad mod en lysere fremtid og accepter, at dit barn er Guds vedvarende opgave.

`Til at tænke over. Det er helt naturligt i en sådan situation at føle, at det er din skyld. Men selv om du har begået fejl, er det bedre at fokusere på fremtiden og på Guds løfter. Læs Fil 3,13.`