---
title:  Hjerter vendes ved Jordan
date:  26/06/2019
---

Ud over Gabriels forudsigelse (Luk 1,17) og Jesu bekræftelse (Matt 11,14; 17,12-13) fastslår evangelieforfatterne, at Johannes Døber var den budbærer, som skulle bane Herrens vej (Matt 11,10; Mark 1,2; Luk 7,27; sml. Mal 3,1).

`Læs Matt 3,2.8; 14,4 Mark 1,4 Luk 3,3.8-9. 11.13-14. Læg mærke til hovedtemaerne i Johannes’ budskab. Hvordan var hans budskab med til at ”vende hjerter“?`

Ligesom en landmand pløjer jorden for at gøre den i stand til at modtage såsæden, fordømte Johannes synd og formanede syndere til at omvende sig. Vores menneskelige natur er sådan, at vi uden selvransagelse, uden en erkendelse af vores sande tilstand, ikke føler behov for noget bedre. Johannes’ budskab vendte folk til Guds kravs hellighed og deres behov for hans fuldkomne retfærdighed. Sand omvendelse kendetegnes altid ved ydmyghed og henvendelse til Gud om hjælp til at forandre ens opførsel. Ved at blotlægge overfladiskheden og det selvcentrerede hykleri hos de mennesker, som hævdede at være Abrahams børn, forsøgte han at give dem en dybere forståelse af deres fædres tro.

`Læs Joh 1,35-37; 3,27-30. På hvilken måde banede Johannes’ budskab vej for Jesus?`

Johannes var blevet vist, at Jesus var Guds lam. Da han bekendtgjorde Jesus på denne måde (Joh 1,29. 36), vendte han i bogstavelig forstand folket til Herren. Andreas og en anden af Johannes’ disciple, evangelisten Johannes, som skrev om, hvad der skete den dag, forlod Johannes Døber og blev Jesu disciple. Elias’ budskab peger ikke kun på nødvendigheden af omvendelse, det identificerer også ham, som frelser fra synd, skaber begejstring for ham og leder mennesker til ham.

`Hvad tror du, Johannes Døber ville sige til dig, hvis kan kom ind i dit hjem?`