---
title:  Hjerter vendes ved alteret
date:  25/06/2019
---

`Læs 1 Kong 18,20-45. Skriv ned, hvad denne episode egentlig handler om. Hvordan kan principperne i denne beretning anvendes om familielivet, selv om sammenhængen er helt anderledes?`

På Karmels bjerg længtes Elias efter en fornyelse af pagten fra folkets side, hvor de ville vende tilbage til deres fædres tro. Dette ville føre til helbredelse for deres eget liv, deres hjem og deres land.

Aftenofferets tid. Efter at de hedenske præster havde lidt nederlag med deres offer, blev det Elias’ tur. Han var meget bevidst om sine handlinger. Tidspunktet på dagen fokuserede på Guds frelsesplan, som den viste sig i helligdomstjenesten (sml. 2 Mos 29,41). Invitationen: ”Kom hen til mig!“ (1 Kong 18,30) minder os om Frelserens invitation til syndere (sml. Matt 11,28). Forældre, som sørger over et barn, der er kommet på afveje, forsikres om, at Gud elsker deres barn lige så meget, som han elskede Israels folk. Gud arbejder uophørligt med at drage vildfarne børn til sig.

Elias’ fokus på Jahves alter møder sit modstykke i vores tid, når Jesus og hans frelsende nåde opløftes i familien. Familieandagt giver mulighed for at tale med Gud i bøn, at tale om ham med hinanden, at modtage frelsens gave på ny og at give vores hjerter tid til at meditere over hans lærdomme.

Elias’ forventede svar ville være et tegn på, at Gud havde taget imod dem igen. 1 Kong 18,37 siger: ”Så dette folk kan erfare, at det er dig, Herre, der er Gud, og at du har vendt deres hjerte.“ Vi kan ikke vende vores hjerter til Gud; vi kan kun svare på Guds nåde, som han frit giver os.

Den altopslugende ild faldt, ikke over de skyldige, men på offeret. Det peger frem på Jesus, som blev ”gjort til synd for os, for at vi kunne blive Guds retfærdighed i ham“ (2 Kor 5,21). Bekendelse og pris brød frem på folkets læber. De falske præster blev henrettet, fordi de ikke svarede på Guds kald. Og dernæst gjorde forfriskende regn en ende på forbandelsen over landet.

`Til at tænke over. Hvilken tilstand befinder dit hjems ”alter“ sig i? Hvordan kan du ”genopbygge alteret“ i dit hjem, hvis det trænger til det?`