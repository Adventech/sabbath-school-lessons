---
title:  Aktiviteter og dialog
date:  28/06/2019
---

**Guds Ord**

* 	Bibelen bruger familien som et billede på mange forskellige måder. Ord som ”husstand“ (Ef 2,19) dækker familiebegrebet og bruges her om Guds kirke. Bibelen taler om Gud som fader, søn, ven, elsker etc.

* 	Find og læs sammen sådanne bibeltekster og drøft den varierede anvendelse hos Bibelens forfattere.

` `

**Klassens aktiviteter**

* 	Her ved kvartalets slutning er det naturligt at opsummere.
	* 	Del med hinanden to eller tre punkter, hvor I synes, I har lært noget i kvartalets løb, eller fået et nyt perspektiv på et emne.
	* 	Del bibeltekster, som I nu ser på en ny måde.

` `

**Uddybende spørgsmål**

* 	Hvordan definerer du begrebet ”familie“? Hvem hører med i din familie?

` `

* 	Elias-budskabet beskriver, hvorledes vi ved vores forkyndelse skal vende tilbage til vore forfædres tro, tilbage til de gode, gamle stier!
	* 	Hvori består denne tro? Hvordan skelner vi mellem tro og traditioner?
	* 	Bør vort ideal for menighedens tro og praksis være det, vore pionerer troede, og den måde, vore pionerer levede på?
	* 	Hvis det er tilfældet, hvilket tidspunkt i historien skal vi så vælge? 1950? 1920? 1901? 1863? 1844? Vi vil opdage, at vores pionerer gennemgik en udvikling; de ændrede synspunkter og praksis på mange områder i løbet af deres levetid.

` `

* 	Hvad finder du/I er de altafgørende elementer af vores tro som adventister, elementer, der definerer os, og uden hvilke vi ikke længere ville være syvendedags adventister?

` `

**Forstå det bedre**

* 	Som begreb har ”familien“ gennemgået en enestående forandring. Ordet ”familia“ er oprindeligt latin og er derfra indgået i de fleste europæiske sprog. Men indtil slutningen af 1700-tallet blev det aldrig brugt i vores moderne betydning om kun den enhed, der består af far, mor og børn – som vi ofte har kaldt kernefamilien. Familie var før det altid mere. I dag står vi så med et samfund, hvor der er flere enlige forældre, end nogen kultur nogensinde tidligere har oplevet.

* 	Bibelens husstande, eller husholdninger, bestod generelt af mange flere mennesker, en af grundene naturligvis, fordi det økonomisk var vanskeligt at klare sig uden et sådant større bofællesskab. De ældre generationer levede også i almindelighed sammen med de yngre, indtil de døde.

* 	Ord som far og søn havde en langt videre betydning i de semitiske sprog end hos os i dag. De kunne betegne forfædre eller afkom i mange generationer – ligesom en ”far“ kunne være en lærer, en forgænger i et embede, og ”søn“ kunne betegne en repræsentant for en anden person, en elev i en skole etc.
	* 	Denne bredere betydning af disse ord kaster også lys over forholdet mellem Gud som Faderen og Jesus som Sønnen. Han er Guds enestående repræsentant over for mennesker; i ham ser vi Gud som en person. Men der er naturligvis ikke tale om, at Faderen i bogstavelig forstand har fået sig et afkom.

` `

**Til at tænke over**

* 	Som adventister tilhører vi en bevægelse. Vi bygger på ”Bibelen alene“. Vi har ingen fastlagt trosbekendelse, men tror på et begreb, vi har kaldt ”en nærværende sandhed“. Vi ønsker at anvende Bibelens budskab på en måde, der er relevant netop i vores tid og i vores situation.

* 	Vi er åbne for nye studier og nyt lys over Bibelen, men fastholder en grundvold og nogle afgørende søjler, som vi finder bibelske, og uden hvilke vi ville miste vores identitet og kald. Grundvolden er Kristus og hans ord, og søjlerne er blevet defineret som sabbatten, Jesu genkomst, læren om helligdommen og vores forståelse af menneskets natur.

**Noter**

` `
