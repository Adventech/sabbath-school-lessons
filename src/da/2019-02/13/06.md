---
title:  Hjerter vendes i de sidste tider
date:  27/06/2019
---

På en måde opfatter vi syvendedagsadventister os selv i Johannes Døbers rolle. Han, som udråbte reform og omvendelse, beredte vejen for Jesu første komme. Vi som en bevægelse ser det som vores opgave at gøre det samme før Jesu andet komme.

`Læs Luk 1,17. Hvordan udtrykker disse ord vores budskab?`

Vores himmelske far har ved Jesu kors vendt sine børns hjerter til sig selv og til hinanden. Eliasbudskabet trygler familier om at tro denne ufattelige gode nyhed (2 Kor 5,18-21; Ef 2,11-18), og om at være mennesker fyldt med nåde, hvor Ånden frembringer en kærlighedshøst i deres liv.

Verden trænger desperat til en demonstration af uselvisk omsorg, vedvarende forpligtelse og urokkelig overgivelse til Gud. Ved Guds nåde kan kristne familier tilbyde en sådan demonstration. Men vi må huske, at det budskab, vi har til verden, gælder også for os selv. Før evangeliets principper om enhed, kærlighed og selvopofrelse viser sig iblandt os, især i vores familier, vil der ikke være nogen kraft i vores forsøg på at dele dette budskab med andre. Det er ikke nok med mange velformulerede taler eller bibelske præsentationer. Verden har brug for at se den omvendelse, de vendte hjerter, den kærlighed og den overgivelse, vi taler om, komme til udtryk i vort liv. På samme måde som Johannes Døber havde en kraft, der forandrede menneskers liv og gjorde hans forkyndelse effektiv, kan vi gennem Guds nåde gøre det samme, men kun i samme grad, som vi er villige til at samarbejde.

Gennem Jesus er vi en del af himlens familie (Ef 3,15). Uanset om vi er en familie af en eller flere, er vi kaldet til at være vidner for den Gud, vi bekender os til at tjene. Og intet kan gøre vores vidnesbyrd mere effektivt end at vise verden, hvordan en familie, uafhængigt af dens størrelse, ved hjælp af evangeliets kraft kan være.

`Til at tænke over. Hvad kan du gøre for at vise dem, der står dig nærmest, at du elsker dem?`