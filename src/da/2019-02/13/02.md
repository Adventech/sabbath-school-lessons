---
title:  Profetien om vendte hjerter
date:  23/06/2019
---

`Læs Mal 3,23-24 Matt 11,14-15; 17,10 Mark 6,15 Luk 1,17. Sammenlign forudsigelsen om Elias’ komme med Det Nye Testamentes henvisninger til den begivenhed.`

På Malakias’ tid blev Guds appel til folket: ”Vend om til mig, så vil jeg vende om til jer“ mødt med det arrogante svar: ”Hvordan skal vi vende om?“ (Mal 3,7). Den frustrerede profet forkyndte, at de ville blive givet endnu en mulighed for vækkelse. Ved at minde om den reform, som begyndte med vækkelsen under Elias (1 Kong 18,37), forudsagde Malakias, at Elias igen skulle komme for at ”vende fædres hjerte til deres sønner og sønners hjerte til deres fædre“ (Mal 3,24).

Der udviklede sig en jødisk tradition om, at Elias personligt ville komme som en budbringer for Messias (sml. Matt 17,10; Mark 6,15). Men Det Nye Testamente præsenterer Johannes Døber som en opfyldelse af den profeti (Matt 11,14-15; Luk 1,17).

`Hvad tror du udtrykket ”vende hjerte“ betyder?`

Der findes flere forskellige mulige anvendelser af disse vers. Det henviser til forsoningen mellem Israels folk og Gud. Gud som Fader (Es 63,16) har vendt sig fra sin vrede mod sine børn (Mika 7,18-19) og kalder dem til at vende om til ham (Es 44,22; Mal 3,7). Det henviser til senere generationers forbindelse med deres forfædre gennem en fornyelse af pagten. Det profetiske kald til Guds folk om at følge patriarkernes tro blev gentagne gange givet i Det Gamle Testamente. Om landet skulle blive ved med at være et velsignet sted at bo var direkte afhængigt af troskab mod pagten (5 Mos 4,29-31). Det henviser til genoprettelsen og fornyelsen af familieforhold. Forholdet mellem forældre og børn er en praktisk tilkendegivelse af troskab mod pagten med Gud. Også her er opfyldelsen af ansvaret mellem forældre og børn direkte forbundet med en vedvarende arv af landet og Guds velsignelser (Ordsp 2,21).

`Til at tænke over. Hvilken forbindelse er der mellem et genoprettet forhold til Gud og genoprettede familieforhold? Hvorfor må det ene gå forud for det andet?`