---
title:  Den sidste nadver
date:   09/09/2024
---

`Hvordan og hvorfor kommer det, der nu sker, til at spille en central rolle i kristendommen? Mark 14,22-31; 2 Mos 24,8`

Af Mark 14,12 fremgår det, at det var den første dag under de usyrede brøds fest, da man slagtede påskelammet, og altså torsdag aften i påskeugen.

I forbindelse med påskemåltidet indstifter Jesus nadveren. Nadveren har rod i påskefejringen, hvorunder jøderne fejrede udfrielsen af Egypten og pagtslutningen på Sinaj. For at besegle pagten stænkede Moses i sin tid blodet fra brændofrene på folket, idet han erklærede: ”Dette er pagtens blod, den pagt, Herren har sluttet med jer på grundlag af alle disse ord“ (2 Mos 24,8).

Påskelammet er ikke en del af den nadverhandling, som Jesus her indstifter, for Jesus selv er Guds lam (se også Joh 1,29). Brødet symboliserer hans legeme, og den nye pagt (se Jer 31,31-34) besegles med hans blod symboliseret ved bægeret. Som Jesus siger: ”Dette er mit blod, pagtens blod, som udgydes for mange“ (Mark 14,24).

Samtlige disciple vil svigte ham, indskyder Jesus, og henviser til Zak 13,7, hvor hyrden rammes, og fårene spredes. Budskabet er nøgternt og nedslående, men ikke uden håb, for endnu engang henviser Jesus til opstandelsen. Jesus lover disciplene, at han vil gå i forvejen for dem til Galilæa – et løfte, som får stor betydning for dem, da det gentages af en ung mand ved den tomme grav (Mark 16,7).

Men budskabet om, at de vil svigte Jesus, falder ikke i god jord hos disciplene. Særligt Peter protesterer. Selvom alle andre skulle svigte, erklærer han, vil han forblive loyal, hvortil Jesus alvorligt svarer, at inden hanen galer to gange, vil Peter forråde ham tre gange. Og netop forudsigelsen af Peters svigt kommer til at spille en væsentlig rolle i den videre beretning om Jesus’ forhør og Peters fornægtelse.

`Til eftertanke. Har du højtideligt lovet Gud noget, som du alligevel ikke overholdt? Hvad har du lært af det?`