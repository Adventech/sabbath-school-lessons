---
title:  Aldrig glemt
date:   08/09/2024
---

`Hvilke to handlingsforløb sidestilles her og med hvilken effekt? Mark 14,1-11`

Ifølge Mark 14,1 er der to dage til påske. Mødet har altså fundet sted enten tirsdag aften eller onsdag. Tid og sted for pågribelsen af Jesus er altså på plads. Spørgsmålet er nu, hvordan de i praksis skal bære sig ad, og løsningen på det problem kommer fra en helt uventet kant.

Her har vi den femte rammefortælling i Markusevangeliet (se bibelstudie 3). Plottet imod Jesus danner rammen om beretningen om kvinden, der salver Jesus med kostbar olie, og i de to handlingsforløb bliver hovedaktørerne således modbilleder på hinanden.

Markus afslører ikke, hvem kvinden er, men hendes overdådige gave til Jesus står i skærende kontrast til Judas’ forræderi. Hun er ukendt. Han er en af de tolv. Værdien af hendes gave fremgår klart, men hvad Judas får for sit forræderi står endnu hen i det uvisse.

Markus forklarer ikke hendes handling, men gæsterne ved middagen er rystede over det, som i deres optik er spild af kostbar salve. Hun har jo hældt det, der omtrent svarer til en fuld årsløn ud over Jesus. Jesus derimod forsvarer hende. ”Hvor som helst i hele verden evangeliet prædikes,“ erklærer han, ”skal også det, hun har gjort, fortælles til minde om hende“ (Mark 14,9). Og ja, takket være Jesus’ anerkendelse har samtlige evangelister medtaget beretningen om kvinden med nardussalven. Det, som hun gjorde, vil aldrig blive glemt.

Heller ikke Judas’ forræderi vil nogensinde blive glemt. Markus antyder, at Judas var drevet af griskhed, mens Johannes siger det direkte (Joh 12,4-6).

Markus spiller på ordet ”god/godt“ for at fremhæve kontrasten mellem hovedaktørerne og deres motiver. Hun har gjort en ”god“ gerning mod mig, siger Jesus, og de fattige kan i altid gøre ”godt“ imod (Mark 14,6-7). Hendes handling, fortsætter han, er en del af evangeliet – de ”gode“ nyheder, som skal prædikes i hele verden (Mark 14,9). For sit vedkommende søgte Judas at finde en ”god“ lejlighed til at forråde Jesus. Trods onde hensigter er Judas og rådet her uforvarende med til at at fremme Guds gode planer.

`Til eftertanke. Kan Rom 8,28 være med til at kaste lys over det, som denne beretning forvarsler?`