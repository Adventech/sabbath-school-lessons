---
title:  Getsemane
date:   10/09/2024
---

`Hvad beder Jesus om i Getsemane, og hvad svarer Gud? Mark 14,32-42`

Efter påskemåltidet i Jerusalem krydser Jesus og disciplene Kedron med kurs mod en have på Oliebjerget. ”Getsemane“ er hebraisk for ”olieperse“, og man må derfor gå ud fra, at der lå en olieperse i nærheden. Nøjagtigt hvor haven lå vides ikke, for i forbindelse med belejringen af Jerusalem i år 70 e.Kr. fældede romerne samtlige oliventræer i området.

Jesus efterlader disciplene ved indgangen til haven, men tager Peter, Jakob og Johannes med sig ind i haven, indtil han også efterlader dem for at gå det sidste stykke alene. Den fysiske afstand, som Jesus lægger til disciplene, kommer således til at symbolisere den ensomhed, der siden kendetegner hans lidelseshistorie.

Jesus beder om, at han må slippe for at drikke lidelsens bæger, men kun såfremt det er Guds vilje (Mark 14,36). Jesus tiltaler Gud på aramæisk, og ordet abba, som Markus her oversætter ”fader“, er ikke, sådan som nogle hævder, et barns kælenavn for far. I så fald havde ordet været abi (se Raymond E. Brown, _The Death of the Messiah_, Anchor Bible Reference Library [New York: Doubleday, 1994], vol. 1, s. 172, 173). Ikke desto mindre har det uden tvivl betydning, at tiltaleformen ”Abba, fader“ indikerer en nær familiær relation.

Jesus beder om at blive fritaget for lidelsens bæger, men underlægger sig samtidigt Guds vilje (se også Fadervor i Matt 6,10), og af resten af lidelseshistorien fremgår det tydeligt, at Guds svar er ”nej“. Kun ved at tømme lidelsens bæger kunne Jesus frelse verden.

Det, der er svært, bliver langt mere udholdeligt, når vi støttes af nære venner. I Fil 4,13 henviser Paulus til ”ham, der giver mig kraft“, men sommetider overser vi, at han allerede i næste sætning udtrykker sin taknemmelighed til dem, der gør ”fælles sag med mig i min nød“. Netop den opbakning savner Jesus i Getsemane. Tre gange søger han trøst hos disciplene, men de sover fra det hele. Da Jesus endelig vækker dem, er det lige før, han pågribes. Han er klar, men det er disciplene bestemt ikke.