---
title:  Svigt
date:   11/09/2024
---

`Hvad sker der her, som er altafgørende for frelsesplanen? Mark 14,43-52`

At Jesus forrådes af en af sine nærmeste, er mildest talt chokerende. Evangelierne giver ikke nogen detaljeret beskrivelse af Judas’ bevæggrunde, men Ellen White påpeger følgende: ”Judas nærede af naturen en stor kærlighed til penge; men han havde ikke altid været så ond, at han kunne gøre noget som dette. Han havde dyrket pengebegæret, indtil det blev drivkraften i hans liv. Kærligheden til penge var stærkere end hans kærlighed til Kristus. Ved at blive slave af en enkelt last overgav han sig selv til Satan for at blive drevet til det yderste i synd“ (_Jesu liv_, s. 628).

Forræderi foragtes af alle, selv dem, der gør brug af forrædere (se også Matt 27,3-7). Men Judas føjer spot til skade ved at forråde Jesus med et kys, som om han tror, at han på den måde kan skjule sine forræderiske hensigter for Jesus og de øvrige disciple.

I det kaos, som opstår i kølvandet på Jesus’ pågribelse, er der en, der trækker sit sværd (Ifølge Joh 18,10.11 er det Peter) og hugger øret af ypperstepræstens tjener, hvorefter Jesus går i rette med folkeskaren, der nu i al hemmelighed gør det, som de ikke vovede at gøre i al offentlighed, dengang Jesus stillede sig frem og underviste på tempelpladsen. Men, slutter Jesus, ”det sker, for at Skrifterne skal opfyldes“ (Mark 14,49). Trods menneskers onde hensigter, slår Markus fast, at det er Guds vilje, der sker.

Samtlige disciple flygter over hals og hoved. Det gælder også Peter, der ikke desto mindre dukker op senere, da han følger Jesus på afstand og roder sig ud i problemer. Derudover nævner Markus i kapitel 14 vers 51 og 52 en ung mand, der også følger Jesus. Den beretning findes ikke i nogen af de øvrige evangelier, og nogle hævder – uden at det kan verificeres – at den unge mand muligvis er Markus selv, der ender med at løbe nøgen derfra. Man kan sige, at han i stedet for at forlade alt for at følge Jesus, forlader alt for at flygte fra Jesus.

`Til eftertanke. Fordi han lod sig slavebinde af én enkelt last, endte Judas med at forråde Jesus. Hvis du har en last, hvor vigtigt er det, at du tager afstand fra synden og tillader Gud ved sin nåde at sætte dig fri?`