---
title:  Hvem er du?
date:   12/09/2024
---

`Hvordan adskiller Jesus’ reaktion sig fra Peters? Hvad kan vi lære af kontrasten mellem de to? Mark 14,60-72`

I Mark 14,53-59 forhøres Jesus af det jødiske råd, men ingen af deres anklager holder, for vidneudsagnene er tydeligvis det pure opspind og stemmer på ingen måde overens.

Endelig rejser ypperstepræsten sig og tiltaler Jesus direkte. Til at begynde med besvarer Jesus ikke hans spørgsmål, men da præsten tager ham i ed over for Gud (se Matt 26,63) og spørger ham direkte, hvorvidt han er Messias, svarer Jesus uden omsvøb, at det er han. I sit svar henviser Jesus til Dan 7,13.14 – til menneskesønnen, der sidder ved Gud den Almægtiges højre hånd, og som kommer i himlens skyer. Ved de ord flænger ypperstepræsten sine klæder og forlanger, at Jesus omgående dømmes skyldig til døden, hvilket rådet samstemmende gør, hvorefter de spytter ham i ansigtet, dækker hans ansigt og slår ham, mens de spottende opfordrer ham til at profetere.

Alt imens Jesus således taler sandt, står Peter udenfor og lyver. I denne sjette og sidste rammefortælling i Markusevangeliet er kontrasten mellem de to hovedaktører og deres reaktioner markant. Jesus’ vidneudsagn er sandt, Peters er falsk. Tre gange giver Peter omgivelserne svar på tiltale og nægter under eder og forbandelser noget som helst kendskab til Jesus.

Netop da galer hanen for anden gang, og Peter, der husker, hvad Jesus tidligere har sagt om, at han samme nat ville forråde sin Herre tre gange, bryder grædende sammen. Ironien er til at tage og føle på. Med bind for øjnene opfordres Jesus til at profetere. Hensigten er at gøre ham til grin, da han jo ikke har mulighed for at se, hvem der angriber ham, men i det samme opfylder Peter på gårdspladsen nedenfor profetien fra aftenen før. Peters fornægtelse af ethvert kendskab til Jesus bliver således i sig selv et bevis på, at Jesus er Messias.

`Til eftertanke. Hvem af os kan sige sig fri for indimellem at svigte kaldet til at følge Jesus? Hvordan vil du trøste og opmuntre én, der erkender at have svigtet Jesus, trods et ærligt ønske om at følge følge ham?`