### Markusevangeliet

Markus begynder sit evangelium med at slå fast over for læseren, at Jesus er Messias, Guds søn (Mark 1,1), men af beretningerne fremgår det, at de færreste i hans samtid fattede, hvem han var, og hvad han var kommet for at udrette – bortset altså fra de dæmonbesatte, der ikke var et sekund i tvivl. Dæmonerne genkender ham tydeligvis og skælver.

Men Jesus forbyder dem konsekvent at afsløre hans sande identitet. Hvorfor mon? Messiashemmeligheden i Markusevangeliet har i århundreder været et teologisk mysterium. Hvad kan hensigten med dette hemmelighedskræmmeri mon være?

Markusevangeliet rummer ikke bare hemmeligheder, men er også fuld af enestående åbenbaringer. Faktisk er der hele vejen igennem bogen en vekselvirkning mellem hemmelighed og åbenbaring, og det, der i begyndelsen var skjult, står, efterhånden som beretningen om Jesus nærmer sig sin kulmination, mere og mere klart.

Markusevangeliet kan inddeles i to. Første del, kapitel 1 til 8, kredser om det vigtige spørgsmål: Hvem er Jesus? Her fremgår svaret af det, som Jesus siger og gør: gang på gang besejrer han det onde, han giver de undertrykte håb, og han kender tydeligvis svaret på en lang række vigtige eksistentielle spørgsmål. Han beviser altså med al ønskelig tydelighed, at han er den Messias, som jøderne i århundreder har set frem til.

Det er dog først hen mod midten af bogen, at andre end de dæmonbesatte sætter ord på, hvem Jesus er. ”Du er Kristus,“ erklærer Peter i Mark 8,29 og bekræfter dermed Jesus’ identitet.

Anden halvdel af Markusevangeliet, fra kapitel 8 vers 31 og frem til slutningen af bogen, besvarer ikke alene dette spørgsmål, men også beslægtede spørgsmål. Hvad er Jesus f.eks. kommet for at gøre, og hvad skal det hele ende med? Svaret på det spørgsmål er chokerende. Jesus stiler nemlig direkte mod korset, og disciplene, der jo så frem til en Messias, som ville besejre romermagten og igen sætte Israel på verdenskortet, gør sig ingen forestillinger om, at det er sådan, det kommer til at ende.

Der går altså lang tid, før disciplene begynder at fatte, hvor det bærer hen, og selv da skøjter de behændigt udenom emnet, indtil de rystede og mundlamme tvinges til at se sandheden i øjnene.

Jesus vælger til disciplenes store bekymring at konfrontere de religiøse ledere til trods for, at han jo udmærket ved, at de søger en anledning til at skaffe ham af vejen. Og disciplene, der lige til det sidste håber på, at Jesus vil træde i karakter og med magt indstifte gudsriget, er mildest talt chokerede, da han i stedet anholdes, dømmes og henrettes.

Men det er så sandelig ikke, fordi Jesus på nogen måde forsøger at skjule for dem, hvor det bærer hen. Gentagne gange forklarer han dem formålet med sin død og opstandelse – sidste gang i forbindelse med påskemåltidet, hvor han henviser til brødet og vinen som symboler på hans blod (Mark 14,22-25). Jesus erklærer med sin død, at han betaler ”løsesummen for mange“ (Mark 10,45).

Det fremgår dog også af beretningen om Jesus’ sidste dage og timer, at heller ikke Jesus er 100 % afklaret mht. det, der venter ham. I Getsemane kæmper også Jesus med uvisheden (Mark 14,32-42), og på korset råber han fortvivlet: ”Min Gud, min Gud! Hvorfor har du forladt mig?“ (Mark 15,34). Markus beskriver levende det mørke, som Jesus måtte igennem for at frelse os, men gør det samtidig klart for læseren, at korset i sig selv ikke var endemålet. Allerede inden sin død sætter Jesus disciplene stævne i Galilæa efter opstandelsen og lægger planer for etableringen af menigheden.

Markusevangeliet er enestående i den forstand, at Markus stort set uden fortællerkommentarer lader Jesus’ egne ord og handlinger tale for sig selv. Læseren får således et kort, koncist og ikke mindst forunderligt indblik i, hvem Jesus af Nazaret var, og hvad han kom for at udrette.

_Thomas R. Shepherd, PhD, DrPH, er senior forskningsprofessor i Det Nye Testamente ved Andrews University. Han og hans kone Sherry har to voksne børn og seks børnebørn._