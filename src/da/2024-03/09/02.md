---
title:  Triumftog
date:   25/08/2024
---

`Hvad sker der her? Mark 11,1-11; Zak 9,9-10`

Halvdelen af beretningen handler om, hvordan Jesus sender to disciple afsted til den nærmest landsby efter et æselføl. Hvorfor mon Markus vælger at dvæle ved netop den detalje?

Her stilles der skarpt på Jesus’ profetiske evner. Indtoget i Jerusalem er altså helt i overensstemmelse med Guds vilje. Men endnu mere væsentligt henviser denne del af beretningen til profetien i Zak 9,9.10 om den fremtidige konge, der sagtmodigt drager ind i byen på ryggen af et æselføl, ligesom Salomo i sin tid gjorde det, da Adonija forsøgte at tilrane sig tronen, og David sørgede for at komme ham i forkøbet (1 Kong 1,32-48).

Jerusalem er bygget i bjergrigt terræn og ligger således ca. 740 meter over havoverfladen. Byens samlede areal var på ca. 1 km2, hvoraf tempelområdet dækkede lidt over en tiendedel, og indbyggertallet lå et sted mellem 40 og 50 tusinde. Dertil kommer de store skarer af tilrejsende, der i forbindelse med påsken valfartede til byen. Jesus selv ankom fra østsiden. Han kom fra Oliebjerget og red efter al sandsynlighed ind gennem Den Gyldne Port, ”helligdommens ydre østport“, der i dag er muret til (se Ez 44,1), direkte mod templet. Hele byen var i oprør, for ingen kunne være i tvivl om, hvad ridtet ind i Jerusalem symboliserede, og råbene fra skaren, der fulgte Jesus, genlød i gaderne. ”Hosianna“ råbte de – et udtryk, der oprindeligt betød ”frels nu“, og siden kom til at betyde ”pris Gud“.

Hemmelighedskræmmeriet er tilsyneladende forbi. Nu rider Jesus åbenlyst og i lighed med fortidens konger ind i Jerusalem. Vel ankommet til tempelpladsen ser han sig omkring, men da det er sent på dagen, trækker han sig tilbage til Betania for sammen med sine disciple at tilbringe natten der.

`Til eftertanke. Valget af et æselføl som ridedyr er forbundet med ydmyghed. Æslet var ridedyr for almenbefolkningen, hvorimod konger og fyrster på Jesus’ tid benyttede heste. Hvorfor er ydmyghed så centralt i kristendommen? Hvad er det eneste, som vi, set i lyset af korset, kan prale af?`