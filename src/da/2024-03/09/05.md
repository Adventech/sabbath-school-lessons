---
title:  Kejserens krav og gudsrigets velsignelser
date:   28/08/2024
---

`Hvad sker der her, og hvad lærer Jesus os? Mark 12,13-27`

De religiøse ledere forsøger dog fortsat at få Jesus til at gøre eller sige noget, som de kan bruge imod ham enten over for myndighederne eller over for folket. Denne gang konfronterer de Jesus med spørgsmålet om skat. Nægtede man at betale, var det i de romerske myndigheders øjne en alvorlig forseelse i lighed med åbent oprør, og straffen var hård.

Med sit svar, giv ”kejseren, hvad kejserens er, og Gud, hvad Guds er“, undgår Jesus ikke bare den fælde, som de sætter for ham, men han får også sagt noget om den kristnes indstilling til øvrigheden. ”Han stod med den romerske mønt i hånden, hvorpå kejserens navn og billede var præget og erklærede, at da de levede under beskyttelse af den romerske magt, måtte de yde denne magt den støtte, den forlangte, så længe det ikke kom i modstrid med en overordnet pligt. Men skønt de fredeligt skulle underkaste sig landets love, så burde de til alle tider først og fremmest være tro over for Gud“ (Ellen White, _Jesu liv_, s. 525).

Herefter stiller de Jesus et spørgsmål vedrørende de dødes opstandelse. Sadukæerne var en gruppe præster, som kun anerkendte Mosebøgernes autoritet og ikke troede på opstandelsen fra de døde. Syv brødre, beretter de, gifter sig en efter en med samme kvinde for at sikre sig, at ejendommen forbliver i familiens eje. Ifølge Moseloven kunne en bror gifte sig med sin brors enke for på den måde at sikre ham en arving (se 5 Mos 25,5-10).

Sadukæerne sætter problemet på spidsen for at illustrere, hvor bizar tanken om de dødes opstandelse er i deres optik, men Jesus angriber deres logik på to punkter. Alt er som bekendt muligt for den mægtige Gud, og i øvrigt er spørgsmålet om ægteskab ikke relevant i himlen. Desuden kalder Gud sig i Mosebøgerne Abrahams, Isaks og Jakobs Gud, og da Gud ikke er Gud for de døde, men for de levende, kan det udsagn kun være sandt, hvis Gud har tænkt sig at opvække dem fra de døde.

`Til eftertanke. Hvad vil du svare, hvis nogen spørger dig, om du har erfaret Guds kraft?`