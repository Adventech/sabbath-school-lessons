---
title:  Til videre studium
date:   30/08/2024
---

Læs Ellen White, _Jesu liv_, kap. 64, 65 og 66, ”Det jødiske folk besegler sin skæbne“, ”Templet bliver atter renset“ og ”En ny konfrontation“.

”Den handling, Kristus udførte, da han forbandede træet, som var skabt ved hans egen magt, skal betragtes som en advarsel til alle menigheder og alle kristne. Ingen kan leve efter Guds lov uden at tjene andre. Men der er mange, der ikke udlever Kristi barmhjertige, uselviske liv. Mange, der tror, de er gode kristne, forstår ikke, hvad det vil sige at tjene Gud. De planlægger og studerer, som det passer dem selv. De handler kun efter deres eget forgodtbefindende. Kun den tid, hvor de kan samle sammen til sig selv, er værdifuld for dem. Sådan er deres målsætning i alle livets forhold. De tjener ikke andre, men kun sig selv. Gud skabte dem til at leve i en verden, hvor der skulle udføres uegennyttigt arbejde. Han tilsigtede, at de skulle hjælpe deres medmennesker på alle mulige måder. Men jeg’et er blevet så stort, at de ikke kan se noget andet. De har ingen føling med menneskeheden. De, som således lever for sig selv, ligner figentræet, der så ud til at være meget værdifuldt, men som ikke bar frugt. De overholder den ydre gudsdyrkelse, men uden anger og tro. De hævder at ære Guds lov, men de mangler lydighed. De taler, men handler ikke. I dommen, der blev afsagt over figentræet, viser Kristus tydeligt, hvor han hader dette tomme hykleri. Han siger, at den, som synder åbenlyst, er mindre skyldig end den, der foregiver at tjene Gud, men som ikke handler derefter“ (Ellen White, _Jesu liv_, s. 508-509).

**Spørgsmål til drøftelse**

`Tænk over den dybere betydning af det, som Jesus gør, da han renser templet. Kan der drages paralleller til menigheden i dag? Hvis vi som Jesus skulle ”rense templet“, hvordan ville det så se ud i praksis?`

`Jesus henviser igen og igen til Skrifterne og deres opfyldelse. Siger det noget om profetiernes vigtighed, og hvem der står bag dem?`

`Hvordan bør forholdet være mellem kirke og stat? Kan det, som Jesus siger i Mark 12,13-17, belyse spørgsmålet?`

`Find skriftsteder, der henviser til de dødes opstandelse. Hvorfor er troen på opstandelsen så vigtig for os?`