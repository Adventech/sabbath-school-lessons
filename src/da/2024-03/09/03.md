---
title:  Et forbandet træ og et renset tempel
date:   26/08/2024
---

`Hvilken dybere betydning rummer disse begivenheder? Mark 11,12-26`

Næste morgen, da Jesus var undervejs fra Betania til Jerusalem, blev han sulten, og ca. 3 km fra byen fik han øje på et figentræ, hvis blade var sprunget ud. I forventningen om, at træet, som bladene indikerede, bar frugt, så Jesus frem til at få stillet sin sult. Men træet bar ingen frugt. ”Aldrig mere i evighed skal nogen spise frugt af dig!“ udbrød Jesus og forbandede figentræet. Det lignede absolut ikke Jesus at reagere på denne måde, men det, han siden gør, er på alle måder langt mere opsigtsvækkende.

Beretningen fortsætter på tempelpladsen, hedningernes forgård, hvor man handlede med offerdyr (en praksis, som ypperstepræsten Kajfas for ganske nyligt havde indført). Jesus rydder tempelpladsen, så de tilbedende igen kan få ro til at søge Gud, men de, der er ansvarlige for offersystemet, opfatter hans handling som et angreb.

Med citater fra Det Gamle Testamente irettesætter Jesus dem på det skarpeste for at vanhellige templet. Templet, erklærer Jesus, skal være et ”bedehus for alle folkeslagene“ (Es 56,7) og dermed også for hedningerne, der jo var henvist til tempelpladsen. Men de jødiske ledere har, fortsætter Jesus, forvandlet templet til ”en røverkule“ (Jer 7,11). Herefter forlader Jesus byen sammen med disciplene (Mark 11,19).

Næste dag er de igen på vej ind til byen (se Mark 11,20-26), da disciplene til deres store forbavselse opdager, at figentræet fra i går er visnet fra roden. Som svar forklarer Jesus dem noget om bøn og tilgivelse, men hvad skal det alt sammen betyde?

Teksten i sin helhed udgør den fjerde rammefortælling i Markusevangeliet (se studie 3). I sådanne beretninger kan der forekomme hovedaktører, som selvom de minder om hinanden, handler stik modsat, ligesom der også kan forekomme hovedaktører, der synes at være hinandens modsætninger men alligevel handler ens. I denne beretning er der klare paralleller mellem figentræet og templet, men Jesus forbander figentræet og velsigner templet, og ironisk nok er det de religiøse ledere selv, der i deres iver efter at rydde Jesus af vejen, sætter en endelig stopper for den offertjeneste, som de så nidkært forsvarer.

`Til eftertanke. Er der områder af dit liv, hvor Jesus har grebet ind, eller hvor du har brug for, at Jesus griber ind og renser ud?`