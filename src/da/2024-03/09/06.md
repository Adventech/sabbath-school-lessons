---
title:  Det største bud
date:   29/08/2024
---

`Hvilket væsentligt spørgsmål stiller den skriftkloge, og hvad svarer Jesus? Mark 12,28-34`

Hidtil har vi fået det indtryk, at stort set alle de religiøse ledere er fjendtligt indstillet over for Jesus. Særligt i Jerusalem, hvor Jesus åbent anklager dem for vanhelligelse af templet – jødernes stolthed – er Jesus langt fra populær hos den religiøse elite. En skriftklog, der er åben overfor det, som Jesus siger, og tager det til sig, er således et særsyn, og man må beundre både hans mod og ærlighed. Det havde været langt lettere for ham at læne sig tilbage og følge udviklingen på afstand, men det gør han ikke.

Med sit spørgsmål om, hvad der er det vigtigste bud, rammer den skriftkloge noget helt centralt, og Jesus’ svar er enkelt og ligetil. Han citerer den jødiske trosbekendelse (shema) fra 5 Mos 6,4.5: ”Du skal elske Herren din Gud af hele dit hjerte og af hele din sjæl og af hele dit sind og af hele din styrke“ – altså med alt, hvad du er. Dernæst, fortsætter Jesus med et citat fra 3 Mos 19,18, skal du ”elske din næste som dig selv“.

Det kan virke selvmodsigende, når Bibelen på denne måde pålægger nogen at elske, for kærlighed kan vel næppe tvinges igennem. Men her kan det højne forståelsen at sætte sig ind i den kulturelle kontekst for Femte Mosebog. Formuleringen ligner den, som man brugte, når man indgik aftaler eller udfærdigede fredstraktater. At ”elske“ henviser til, at man trofast vil overholde betingelserne i aftalen. Så selv om der meget vel kan være tale om ægte kærlighed og nært venskab parterne imellem, henviser ordet ”elske“ her i højere grad til den måde, hvorpå kærligheden kommer til udtryk i praksis.

Den skriftkloge lægger ikke skjul på, at han værdsætter svaret, og man kan levende forestille sig de misbilligende blikke fra hans kolleger, der aldrig kunne drømme om at give Jesus en sådan anerkendelse. Også Jesus giver udtryk for, at han værdsætter mandens ærlighed. ”Du er ikke langt fra Guds rige,“ erklærer han. Nu mangler der bare, at den skriftkloge erkender, hvem Jesus er, og er villig til at følge ham.

`Til eftertanke. Hvordan lærer vi at elske Gud og vores næste som os selv? Hvordan rummer korset nøglen til at efterleve disse bud?`