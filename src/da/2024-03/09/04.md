---
title:  Hvem har givet dig lov til det?
date:   27/08/2024
---

`Hvordan udfordrede de religiøse ledere Jesus, og hvad var hans respons? Mark 11,27-33`

Dagen efter rensningen af templet konfronteres Jesus på tempelpladsen af de religiøse ledere, der forlanger at få at vide, hvem der har bemyndiget ham til at handle, som han gør. De er for så vidt ligeglade med svaret. For dem handler det kun om at stille en fælde for Jesus. Påstår han, at han er bemyndiget af Gud, vil de argumentere, at Gud aldrig nogensinde ville give en almindelig tømrer den slags beføjelser, og hvis han erkender, at det var hans egen idé, er han jo tydeligvis vanvittig.

Men Jesus gennemkuer dem. Kun hvis de kan svare ham på, hvorfra Johannes Døber fik sin bemyndigelse, vil han sige, med hvilken ret han handler, som han gør, og nu er det de religiøse ledere, der har et problem. Hvis de siger, at Johannes fik sin bemyndigelse fra Gud, kan Jesus med rette spørge dem, hvorfor de så ikke troede ham, og svarer de, at Johannes fik sine ideer fra mennesker, risikerer de at blive angrebet af tilhørerne. De har ikke andet valg end at tie stille, og dermed behøver Jesus heller ikke at besvare deres spørgsmål.

`Hvilken lignelse fortæller Jesus i den forbindelse, og hvordan reagerer de religiøse ledere på den? Mark 12,1-12`

Lignelsen om en vingård, en ejer og de bønder, som han i forbindelse med en udenlandsrejse forpagter gården til, har klare paralleller til lignelsen om vingården i Esajas’ Bog kapitel 5, hvor Gud anklager Israels folk for deres troløshed. Ingen – og da slet ikke de religiøse ledere – kan således være i tvivl om, hvad Jesus her sigter til.

Af uransagelige årsager nægter vinbønderne at give ejeren det, der tilkommer ham. I stedet mishandler de hans tjenere og slår dem ihjel. Til sidst sender vingårdsejeren sin egen søn i den tro, at ham vil bønderne i det mindste respektere, men sådan går det ikke. De overbeviser sig selv om, at hvis de slår sønnen ihjel, bliver vingården deres – en logik, der er så forkvaklet, at man dårligt kan have ondt af dem, når de får deres velfortjente straf.

Med lignelsen advarer Jesus de religiøse ledere mod det, der venter dem, hvis de ufortrødent fortsætter ad den vej, som de er sat ind på. Det er en kærlig opfordring til at vende om, mens der endnu er tid, som nogle af tilhørerne blankt afviser og andre tager imod.