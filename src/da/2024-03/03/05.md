---
title:  Rammefortælling del 1
date:   17/07/2024
---

`Hvad forbinder beretningerne her? Mark 3,20-35`

Her finder vi den første rammefortælling eller ”sandwichfortælling“ i Markusevangeliet. Passagen tager afsæt i en fortælling, som afbrydes af en anden, og først når den anden fortælling er fortalt, vender fortælleren tilbage og afrunder den første.

Jesus’ slægtninge bestemmer sig for at få styr på Jesus, som i deres optik er gået fra forstanden (Mark 3,21), men beretningen afbrydes af de skriftkloge fra Jerusalem, der anklager Jesus for at stå i ledtog med djævelen. Fokus for dagens studium vil være den beretning, som afbryder den første, altså kapitel 3 vers 22-30.

I Markusevangeliet 3,22 anklager de skriftkloge Jesus for at helbrede folk ved Satans hjælp. Jesus imødegår i første omgang anklagerne med et spørgsmål: ”Hvordan skulle Satan kunne uddrive Satan?“ Det giver ingen mening, at Satan skulle få noget ud af at modarbejde sig selv. Splid i kongeriger såvel som familier fører kun til deres opløsning, og den risiko er Satan trods alt for klog til at løbe. Nej, truslen mod ”den stærke“ må komme udefra, siger Jesus. Hvis den stærkes hus skal plyndres, må ejeren først bindes og uskadeliggøres, og det er netop, hvad Jesus er i færd med. Som en tyv bryder han ind i Satans hus, binder mørkets fyrste og frigiver de tilfangetagne.

`Hvad er den utilgivelige synd? Hvad vil det sige, at man gør sig ”skyldig i en evig synd“? Mark 3,28-30`

Den utilgivelige synd er synd mod Helligånden – at kalde det, som Helligånden udretter, for Satans værk. Jesus retter tydeligvis anklagen i vers 28 og 29 mod de skriftkloge, der jo påstår, at Jesus er besat af en uren ånd (vers 30), når det jo i virkeligheden er Guds Ånd, der virker igennem ham. De, der påstår, at det, som Gud gør, er djævelens værk, overhører bevidst Helligåndens stemme, og så længe de gør det, kan Gud ikke nå igennem til dem.

`Til eftertanke. Hvorfor er frygten for, at du kan være kommet til at begå den ”utilgivelige synd“ i sig selv et bevis på, at det har du ikke?`