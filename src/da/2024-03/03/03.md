---
title:  En ny discipel og spørgsmålet om faste
date:   15/07/2024
---

`Hvem var Levi, Alfæus’ søn, og hvorfor var det næppe velset, at Jesus gjorde ham til discipel? Mark 2,13-22`

Skatteopkrævere på den tid var tjenestemænd ansat af myndighederne eller af den romerske besættelsesmagt. De var upopulære blandt jøderne i Judæa, fordi de meget ofte udnyttede deres position til at berige sig på deres landsmænds bekostning, og ifølge renhedstraktaterne, Taharos, i Mishnaen, en samling kommentarer til Moseloven, blev alle i huset urene, såfremt en skatteopkræver trådte indenfor. Det er derfor ikke overraskende, at de skriftkloge misbilligende spørger: ”Hvorfor spiser han sammen med toldere og syndere?“

Men hvad har Jesus at sige til det? Han affejer ikke spørgsmålet, men vender det på hovedet, idet han henviser til, at det jo er de syge og ikke de raske, der har brug for en læge. Med andre ord: Jeg er en læge, der tager sig af åndelige lidelser, og derfor bør jeg være der, hvor der er brug for mig.

Markusevangeliet 2,18-22 introducerer et nyt tema. Af de fem beretninger, hvor Jesus er i opposition til de religiøse ledere, kommer vi nu til den tredje – ”pålægget“, det centrale. Emnet er faste: Hvorfor faster Jesus’disciple ikke i modsætning til både Johannes Døbers og farisæernes disciple? Jesus besvarer spørgsmålet med en lignelse, hvori han sammenligner sin tilstedeværelse med en bryllupsfest, og det ville jo være underligt, hvis gæsterne fastede midt under bryllupsfejringen. Men, fortsætter Jesus, der kommer et tidspunkt, hvor brudgommen bliver taget fra dem (en henvisning til korset), og da vil der være al mulig grund til at faste.

Jesus udbygger sit argument med to illustrationer, som igen fremhæver kontrasten mellem hans lære og de religiøse lederes lære: Ukrympet stof på en gammel kappe versus ny vin i gamle lædersække. Åbenbart var de religiøse ledere blevet så korrupte og forstokkede, at deres lære var uforenelig med den rene og uforfalskede lære, som Jesus stod for. Selv sandheden kan med tiden blive så forvansket, at vi taber den af syne.

`Til eftertanke. Er der også i dag nogen, der ligesom skatteopkræverne dengang er udelukket fra ‘det gode selskab’ – mennesker, hvis levevej og levevis vi helst ikke vil associeres med? Hvordan bærer vi os ad med at ændre vores indstilling til dem?`