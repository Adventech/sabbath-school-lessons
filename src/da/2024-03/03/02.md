---
title:  Helbredelsen af den lamme mand
date:   14/07/2024
---

`Hvad bad den lamme mand om, og hvad fik han? Mark 2,1-12`

Manden var lam og totalt afhængig af hjælp udefra, så vennerne blev nødt til at bære ham hen til Jesus. Jesus så deres tro, bemærker Markus, da de brød taget op og firede deres ven ned for fødderne af Jesus (Mark 2,5). Ligesom kærlighed viser troen sig i handling, og her har vi et tydeligt eksempel på, hvordan troen kan se ud i praksis.

Manden kom tydeligvis til Jesus med et fysisk behov, men i første omgang tager Jesus fat på noget helt andet. ”Dine synder tilgives dig,“ er det første Jesus siger til manden. Den lamme mand siger ingenting, men de religiøse ledere har en del at skulle have sagt (i hvert fald i tankerne) til denne udtalelse fra Jesus. Blasfemi, tænker de. Han spotter Gud og hævder at have beføjelser, der ene og alene tilhører Gud.

Jesus møder deres uudtalte protester med et argument, der retorisk ligner rabbinernes egen måde at argumentere på, nemlig ”fra mindre til større“. Det er for så vidt let nok at sige, at et menneskes synder er tilgivet, men knapt så enkelt at få en lam mand på benene igen. Hvis Jesus ved Guds kraft kan få den lamme til at gå, må det være beviset på, at han rent faktisk kan tilgive synder.

`Hvordan belyser denne tekst forskellen mellem Jesus og de religiøse ledere? Mika 6,6-8`

De religiøse ledere havde glemt, hvad der er vigtigt, nemlig retfærdighed, kærlighed og lydhørhed over for Gud. De var så optaget af at forsvare deres egen opfattelse af, hvem og hvordan Gud er, at de ikke så det, som Gud gjorde lige for øjnene af dem. Intet tyder på, at deres indstilling over for Jesus ændrede sig som en følge af det, de her var vidne til, og det trods overvældende beviser på, at Jesus var sendt af Gud. Ikke alene havde han tydeligvis læst deres tanker (hvordan gik det lige til?), men de havde også været vidne til, at en mand, som beviseligt var lam, på et ord fra Jesus sprang på benene.

`Til eftertanke. Hvordan kan vi undgå at gå i samme fælde som disse mænd? Hvordan undgår vi, at religionen bliver så meget en formssag, at vi glemmer det væsentlige? (Se Jak 1,27).`