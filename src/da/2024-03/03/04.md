---
title:  Herre over sabbatten
date:   16/07/2024
---

I Markusevangeliet 2,23-24 anklager farisæerne disciplene for at overtræde sabbatsbuddet. Ifølge jødisk tradition er der 39 former for arbejde, som ikke må udføres på sabbatten, og efter farisæernes opfattelse havde disciplene forbrudt sig mod disse.

`Hvad siger Jesus til farisæernes anklage? Mark 2,23-28`

Jesus minder dem om, at David, da han var på flugt fra Saul, jo spiste de hellige skuebrød, som kun præsterne havde lov til at spise (1 Sam 21,1-6). Man fjernede skuebrødene om sabbatten, så det er meget muligt, at Davids flugt var sket netop på hviledagen, og, argumenterer Jesus, hvis det kunne forsvares, at David og hans mænd spiste skuebrødet, kunne det vel også forsvares, at Jesus’ disciple plukkede aks for at stille sulten.

Endvidere, fortsatte Jesus, var det meningen, at sabbatten skulle gavne menneskeheden og ikke omvendt, og det er ikke bare noget, han tror, men som sabbattens herre ved han det.

`Hvordan illustrerer Jesus, at sabbatten skulle gavne menneskeheden? Mark 3,1-6`

Endnu engang er Jesus i konflikt med de religiøse ledere angående hviledagen. (Læg mærke til, at konflikten ikke drejer sig om, hvorvidt sabbatten er hellig, men snarere om, hvad det vil sige at helligholde den.) De religiøse ledere søger efter en anledning til at anklage Jesus for sabbatsbrud, såfremt han vælger at helbrede på hviledagen, men Jesus tager kampen op. Skal man gøre godt eller gøre ondt, spørger han, redde liv eller slå ihjel? Og svaret er indlysende: at redde liv og at gøre godt vil altid være det rigtige at gøre – også på hviledagen.

Derefter helbreder Jesus manden til stor ærgrelse for de religiøse ledere, der straks samles for at diskutere, hvordan de skal få Jesus skaffet af vejen. Ironisk nok lægger de planer om at slå Jesus ihjel på netop den dag, hvis hellighed de så nidkært hævder at forsvare.

`Til eftertanke. Hvilke grundlæggende principper om helligholdelse af hviledagen kan vi udlede af disse beretninger? Hvordan kan principperne hjælpe os med at helligholde hviledagen i dag? Kan man helligholde hviledagen ved hverken at gøre godt eller ondt?`