---
title:  Rammefortælling del 2
date:   18/07/2024
---

`Hvorfor mente Jesus’ slægtninge, at han var gået fra forstanden? Mark 3,20-21`

Det er ganske alvorligt, når først man anklager nogen for at være psykisk ustabile. Typisk er der sket noget, der tyder på, at han eller hun er ude af stand til at tage vare på sig selv. Her bekymrer det Jesus’ slægtninge, at han end ikke tager sig tid til at spise, og de ser det som deres pligt at overtage ansvaret. Her afbrydes fortællingen af beretningen om de skriftkloge, der anklager Jesus for at stå i ledtog med djævelen.

I begge beretninger er der nogen, der tager afstand fra Jesus, fordi de vurderer, at der er noget helt galt med ham. Familien mener, at han er gået fra forstanden, og de skriftkloge påstår, at han er i ledtog med djævelen.

`Hvad forlanger familien af Jesus, og hvad er hans reaktion? Mark 3,31-35`

Der er noget ved denne beretning, der skurrer i vores ører. Hvem afviser sin mor og sine brødre, når de kommer på besøg? Problemet er bare, at det, som Jesus’ familie i dette tilfælde forlanger af ham, er stik imod Guds vilje. Jesus benytter anledningen til at udvide begrebet ”familie“ og give det en ny betydning.

Måden, hvorpå Markus sidestiller de to beretninger, er meget sigende. Et hus i splid med sig selv, siger Jesus i den midterste fortælling, kan ikke bestå, og netop sådan forholder det sig tilsyneladende med Jesus’ egen familie. Hans familie, hans hus, er i splid med sig selv, men med en ny definition af, hvad det vil sige at være familie, løser Jesus problemet. Hans familie er dem, der, som han, gør Guds vilje (se Luk 12,53; Luk 14,26).

`Til eftertanke. Mange kristne har i tidens løb oplevet, at familien tog afstand til dem, og alle, der har stået i den situation, ved, hvor hårdt det er. Markusevangeliet forsikrer os om, at Jesus gennemlevede det samme. Han ved, hvor smertefuldt det er, og hos ham er der trøst at hente for enhver, der føler sig forladt.`