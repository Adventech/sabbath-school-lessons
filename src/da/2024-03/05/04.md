---
title:  En følelsesmæssig rutsjetur
date:   30/07/2024
---

`Hvad kendetegner Jairus? Mark 5,21-24`

De religiøse ledere ville helst ikke associeres med Jesus (se Mark 1,22; Mark 3,2.6; Luk 13,14), så noget tyder på, at Jairus er desperat – så desperat, at han ligefrem falder på knæ for Jesus. Og årsagen til hans desperation er noget, som alle, der selv har børn, kan sætte sig ind i, for hans datter er døende. Men han er overbevist om, at Jesus kan hjælpe, og Jesus reagerer da også prompte. Uden et ord vender han om og slår følge med faderen.

`Hvad sker der, mens de er på vej hjem til Jairus? Mark 5,25-34`

Beretningen afbrydes af endnu en hjerteskærende beretning om en kvinde, der har været syg i 12 rædselsfulde år. Her er endnu en rammefortælling som den i Mark 3,20-35 (se tilbage på dette kvartals 3. bibelstudium). I dette tilfælde er det kontrasten mellem Jairus og kvinden, der er i fokus.

Kvinden sniger sig uset ind på Jesus og berører fligen af hans kappe, og straks er hun rask. Alligevel vender Jesus sig om og spørger: ”Hvem rørte ved mit tøj?“

Selvom kvinden er blevet rask, frygter hun nu, at Jesus er vred på hende. For hende føles det uden tvivl som lidt af en følelsesmæssig rutsjetur. Men Jesus ønsker ikke bare at helbrede hendes krop, men også hendes sjæl.

Men nu tilbage til Jairus (se Mark 5,35-43). Også han får sig noget af en følelsesmæssig rutsjetur. Kun forældrene samt Peter, Jakob og Johannes får lov til at følge med til synagogeforstanderens hjem. Pigen er ikke død, siger Jesus, hun sover, hvorefter han jager hele den ”larmende hob“ på porten og træder ind i pigens værelse, tager hendes hånd og siger: ”Lille pige, jeg siger dig, rejs dig op!“ Ordet Talitha betyder egentlig ”lam“ – et kæleord, som forældre brugte, når de talte til deres barn. Igen beder Jesus vidnerne om at tie stille med det, som de har set, og Markus præsenterer således endnu engang læseren for spørgsmålet om Jesus’ sande identitet og vekselvirkningen mellem det skjulte og det åbenbarede, hvoraf det tydeligt fremgår, at det inden længe vil være indlysende for enhver, hvem Jesus er.