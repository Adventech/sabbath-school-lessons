---
title:  Stormen på søen
date:   28/07/2024
---

`Hvad sker der her, og hvad fortæller beretningen os om, hvem Jesus er? Mark 4,25-41`

I begyndelsen af kapitel 4 træder Jesus op i en båd for at tale til dem, der er forsamlet ved søen. I vers 10-12 har han øjensynligt forladt båden for at tale alene med disciplene, og til sidst efter en lang og trættende dag sejler disciplene ham over til den anden bred ”i den båd, han sad i“. Jesus falder straks i søvn på en hynde i agterstavnen, men inden længe rammer uvejret, og disciplene, der er bange, vækker ham. Jesus rejser sig, og da han på dramatisk vis truer ad stormen, lægger vind og bølger sig, og stilheden sænker sig over søen. Forståeligt nok er disciplene lidt skræmte efter en så storslået manifestation af guddommelig kraft.

`Hvilke ligheder er der mellem Gud i salmen og Jesus, da han stilner stormen? Sl 104,1-9`

Fortællingen i Mark 4,35-41 falder helt i tråd med de øvrige beretninger i Bibelen, hvor Gud eller en af hans engle viser sig for mennesker – det, som man indenfor religionshistorien kalder ”teofani“, Guds tilsynekomst. Den slags hændelser følger altid et bestemt mønster: 1) en manifestation af guddommelig kraft; 2) menneskers frygt; 3) et påbud: ”frygt ikke“; 4) en åbenbaring af det, som Gud er kommet for at formidle; 5) menneskers reaktion på denne åbenbaring. Fortællingen om stormen på søen følger dette mønster og rummer fire af ovenstående fællestræk. Jesus stilner stormen og manifesterer således guddommelig kraft, og disciplenes panik er et udtryk for menneskers frygt. Spørgsmålet: ”Hvorfor er I bange?“ er denne beretnings pendant til påbuddet: ”Frygt ikke“, og disciplenes spørgsmål: ”Hvem er dog han?“, er den efterfølgende menneskelige reaktion. Det, der mangler, er således det, som Gud er kommet for at formidle – åbenbaringen – og beretningen her passer således ind i det gennemgående hemmelighed-åbenbaringstema i Markusevangeliet, der i sidste ende går ud på at afsløre, hvem Jesus er. Disciplenes spørgsmål: ”Hvem er dog han, siden både storm og sø adlyder ham?“ tvinger læseren til at overveje, om Jesus her åbenbarer, at han er Gud søn, Herren.

`Til eftertanke. Tænk over Guds kraft. Hvordan kan du lære at overlade alt til ham og stole på, at han i sin almagt formår at tage vare på dig?`