---
title:  Et råb om hjælp
date:   29/07/2024
---

`Hvad fortæller denne utrolige beretning os om kampen mellem det gode og det onde og den magt, som Jesus har? Mark 5,1-20`

Efter en uforglemmelig nat fulgte en lige så uforglemmelig morgen. Markus giver læseren en detaljeret og hjerteskærende beretning om den dæmonbesatte mand, der gentagne gange har kæmpet sig fri af alle lænker, og som nu løber rundt mellem gravene, hvor han råber og skriger og slår sig selv med sten. ”Ingen var i stand til at tæmme ham“ (Mark 5,4), men så mødte han Jesus.

Manden løb frem mod Jesus (disciplene nævnes ikke i den forbindelse, og formodentlig var de stukket af). Men i stedet for at gå til angreb kastede manden sig ned for fødderne af Jesus. Det græske ord, proskyneō, som her er oversat ”kastede sig ned“, anvendes som regel i betydningen ”at tilbede“. Men da han åbnede munden, blev hans råb om hjælp overdøvet af dæmonerne, der gav sig til at slynge skældsord mod Jesus. Da dæmonerne af Jesus fik tilladelse til i stedet at fare i svineflokken, styrtede de to tusind svin sig ud over skrænten og ned i søen, hvor de druknede til stort tab for ejerne.

Dæmonerne var tilsyneladende ikke i tvivl om, hvem Jesus var. I erkendelse af deres egen magtesløshed ”tiggede og bad“ de ham flere gange (Mark 5,10.12) om lov til at blive på egnen.

Der er to gennemgående temaer i denne beretning. For det første rummer fortællingen adskillige henvisninger til det, der i henhold til Moseloven er urent, eller som ved berøring gør et menneske ceremonielt uren. Lig og gravsteder var urene (4 Mos 19,11.16), blødninger gjorde et menneske urent (3 Mos 15) og svin var urene (3 Mos 11,7).

Men et mere overordnet tema er kampen mellem det gode og det onde. Jesus uddriver dæmonerne (2 point til Jesus), dæmonerne dræber svinene (2 point til Satan), byens indbyggere smider Jesus på porten (2 point til Satan), men Jesus sender den helbredte mand tilbage for at vidne om det, som Jesus har gjort (3 point til Jesus). Manden var muligvis ikke den mest oplagte missionær, men man må sige, at han havde en helt forunderlig historie at fortælle.

`Til eftertanke. På hvilke måder giver denne beretning dig håb om, at Jesus kan hjælpe dig med det, som du kæmper med?`