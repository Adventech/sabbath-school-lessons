---
title:  Mirakler ved søen
date:   27/07/2024
---

> <p>Ugens vers</p>
> ”Gå hjem til dine egne, og fortæl dem om alt det, Herren har gjort mod dig, og at han har forbarmet sig over dig“ (Mark 5,19).

**Introduktion**

Jesus befandt sig typisk i Galilæa og meget ofte i nærheden af Galilæas Sø, der måler ca. 21 km på langs og 13 km på tværs. Søen er det største vandområde i den del af landet og spillede en central rolle for dem, der boede langs dens bred.

I slutningen af Markusevangeliets fjerde kapitel sejler Jesus og hans disciple på tværs af søen. Da de overraskes af et uvejr, rejser Jesus sig og byder vind og bølger lægge sig. Det sjette kapitel i Markusevangeliet ender på nogenlunde samme måde, men denne gang kommer Jesus gående hen over vandet til disciplene, som er taget ud på søen uden ham. I de mellemliggende kapitler udfører Jesus – og disciplene i forbindelse med deres første missionsrejse – utallige mirakler på land. Det er disse beretninger, vi skal studere i denne uge.

Disse dramatiske beretninger skal demonstrere for læseren, hvem Jesus er. Han kan stilne stormen, uddrive dæmoner og opvække de døde, og fra ham udgår der en helbredende kraft, der virker, også selvom man kun berører fligen af hans kappe. Han forkynder Guds ord i sin hjemby og udsender disciple som sine talerør med kraft til at udføre mirakler. Han brødføder 5.000 med nogle få brød og endnu færre fisk og kan desuden gå på vandet. Alt sammen noget, der bringer disciplene nærmere erkendelsen af, at Jesus er Guds søn.

### Ugens tekster
Mark 4,35-41; Sl 104,1-9; Mark 5,1-43; 4 Mos 27,17