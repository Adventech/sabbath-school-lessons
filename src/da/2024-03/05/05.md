---
title:  Afvisning og accept
date:   31/07/2024
---

`Hvorfor afviste man Jesus i hans hjemby? Mark 6,1-6`

Når folk, der kommer fra små landsbysamfund, bliver berømte, soler deres tidligere venner og naboer sig som regel i skæret fra deres berømmelse, men det var langt fra tilfældet i Nazaret. Her så man skævt til Jesus’ succes som forkynder og helbreder, og hans berømmelse kom tydeligvis bag på de fleste. Det var tilsyneladende vanskeligt for dem at forstå springet fra tømrer til underviser, og det var måske netop denne skepsis, der gjorde, at Jesus udførte de fleste af sine mirakler i Kapernaum (se Luk 4,23). Selv den nærmeste familie ville jo ikke længere kendes ved ham (Mark 3,31-35).

`Hvordan står de 12 apostles opgave i kontrast til Johannes Døbers død? Mark 6,7-30`

Her har vi den tredje rammefortælling i Markusevangeliet (se studie 3). Alt imens Herodias eftertrykkeligt lukker munden på Johannes Døber, forkynder apostlene budskabet om Jesus vidt og bredt. De rejser uden oppakning, og deres afhængighed af andres hjælp og støtte sikrer, at de knytter bånd til dem, som er villige til at tage dem ind.

Selvom Johannes Døber så at sige også er under Herodes’ tag, knytter han ikke bånd til familien. Fortællingen om Johannes’ død er chokerende og giver læseren et detaljeret indblik i, hvorledes Herodias udnytter sin mands nølen og begær til at gennemtrumfe sin vilje. Herodias’ datter synes ikke at være stort bedre end moderen, idet hun ikke alene kræver Johannes død, men ligefrem forlanger at få hans hoved på et fad.

Johannes bringes til tavshed, alt imens apostlene forkynder omvendelse, akkurat som Johannes havde gjort det. Hans død foregriber Jesus’ død. Han henrettes og begraves, og efterfølgende svirrer der rygter om, at han er opstået fra de døde (Mark 6,14-16.29), ligesom det siden skulle blive tilfældet med Jesus (Mark 15 og 16). Disse parallelle fortællinger foregriber altså det, der siden skulle ramme Jesus og hans efterfølgere.

`Til eftertanke. Er du nogensinde blevet afvist, ligesom Jesus blev det, eller har du haft svært ved at forstå, hvorfor netop du skulle rammes så hårdt? Hvad har du lært af dine erfaringer, som kan hjælpe dig næste gang, du står i en lignende situation?`