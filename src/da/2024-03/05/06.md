---
title:  En anderledes Messias
date:   01/08/2024
---

`Hvilket problem står Jesus og hans disciple med, og hvordan bliver det løst? Mark 6,34-52`

Da disciplene vender tilbage fra deres rejser, tager Jesus dem med til et øde sted på Galilæas østvendte bred, hvor de kan hvile ud. Men allerede inden de ankommer til stedet, har der samlet sig en skare på 5.000 mennesker, og Jesus, der ser, at de er som får uden hyrde, giver sig straks til at undervise dem.

Dagen går, og da disciplene om aftenen foreslår, at de sender folk bort, så de kan få sig lidt at spise, vil Jesus ikke høre tale om det. ”Giv I dem noget at spise,“ svarer han disciplene, og samtalen i Mark 6,35-38 viser tydeligt forskellen mellem disciplenes begrænsede, men meget menneskelige tilgang til problematikken, og Jesus’ egen. Fem brød og to fisk er alt, hvad han har at gøre godt med, men med dem brødføder Jesus samtlige 5.000.

Meget i beretningen er i tråd med de gængse forestillinger, som man på den tid gjorde sig om Messias. Forventningen var, at Messias skulle fordrive fjenderne fra Israel, og en stor samling mænd, der som her mødtes på et øde sted, har helt klart potentiale som oprørshær (sammenlign med Joh 6,14.15; ApG 21,38).

At Jesus betragter dem som ”får uden hyrde“ taler også direkte ind i denne tankegang, for det er et citat fra Fjerde Mosebog 27,17, hvor Moses anmoder Gud om at udpege en, der kan lede Israel efter hans død (se også 1 Kong 22,17; 2 Krøn 18,16; Ez 34,5.6).

Men Jesus indfrier ikke deres forhåbninger. Han sender dem alle bort, og i stedet for at lede et oprør mod Rom trækker Jesus sig tilbage til et øde sted for at bede.

Som det tydeligt fremgår af hans vandring på søen, er Jesus herre over alt liv på jorden, men han kom ikke for at herske, tværtimod. Han kom for at ”give sit liv som løsesum for mange“ (Mark 10,45).

`Til eftertanke. Hvordan illustrerer beretningen, at det er væsentligt, at profetierne ikke fejlfortolkes? Set i lyset af, hvor galt det gik for nogle, at de ikke forstod formålet med Jesus’ første komme, hvor galt kan det så ikke gå, hvis vi misforstår formålet med hans andet komme?`