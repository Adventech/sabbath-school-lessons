---
title:  Øjenvidnerne
date:   25/09/2024
---

`Hvad føjer disse vers til beretningen om opstandelsen? Mark 16,9-20`

Stort set hele beretningen i vers 9-20 findes også andetsteds i Det Nye Testamente: Maria Magdalene møder Jesus ved graven (Matt 28,1.9.10; Joh 20,11.18; se også Luk 8,2), to mænd taler med ham på landevejen (Luk 24,13-35), og de elleve udsendes (Matt 28,16-20; Luk 24,36-49; Joh 20,19-23).

Den første, der så Jesus efter opstandelsen, var Maria Magdalene (Joh 20,11-18), og han blev siden set af andre kvinder (Matt 28,8-10). At det ifølge beretningen var kvinder, der først bevidnede opstandelsen, er ret væsentligt. Dengang mente man ganske enkelt ikke, at kvinder var pålidelige øjenvidner, så hvis historien havde været opdigtet, havde øjenvidnerne efter al sandsynlighed været mænd. Her er det første vidne ikke nogen mand og ikke engang en af de tolv, men en kvinde, og da hun fortæller disciplene, hvad hun har set, tror de hende selvfølgelig ikke. Dels fordi historien i deres øjne er helt hen i vejret, og dels – desværre – netop fordi hun er kvinde.

Alene det, at kvinder ifølge beretningen var de første vidner til opstandelsen er altså et vægtigt argument for, at beretningen er sand.

`Hvad sker der her, der heller ikke giver nogen mening, hvis historien er opdigtet? Mark 16,14`

Hvis de selv har opdigtet historien, hvorfor i al verden sætter de så sig selv i så dårligt et lys? Jesus irettesætter dem tilmed for deres ”vantro og hårdhjertethed“. Evangelisterne er ikke blege for at sætte disciplene i et særdeles dårligt lys. Deres flugt, fornægtelse og skepsis er alt sammen nøje beskrevet – noget der absolut ingen mening giver, hvis historien er opdigtet.

Men også den frygtløshed, hvormed de uden at vakle erklærer, at Jesus er opstået, og at der derfor er håb for os alle, er et slående vidnesbyrd om, at de taler sandt.

`Til eftertanke. Hvordan kan vi sikre os mod mismod og tvivl? Hvorfor bliver vi nødt til dagligt at være i forbindelse med den levende Kristus?`