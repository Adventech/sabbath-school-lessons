---
title:  Gå ud i alverden
date:   26/09/2024
---

`Hvad sagde Jesus til disciplene, og hvad betyder hans ord for os i dag? Mark 16,14-20`

Markus opsummerer kort, at Jesus bebrejdede disciplene for deres vantro og hårdhjertethed. Også de første disciple, der fulgtes med Jesus og med egne øjne var vidne til samtlige mirakler, kæmpede altså med tvivlen (Matt 28,17; Joh 20,24-29). Men Jesus sørgede for at give dem tilstrækkelige beviser på, at han virkelig var opstået, og deres vidnesbyrd er i tillæg til de beviser, som er blevet fremsat i mandagsafsnittet, selv fundamentet for, at vi kan tro i dag.

Dernæst sender Jesus disciplene ud i ”alverden“ med besked på at forkynde evangeliet for ”hele skabningen“. Det er ikke nogen lille begrænset opgave, han stiller dem, og han forbereder dem da også på, at budskabet vil få en blandet modtagelse. ”Den, der tror,“ siger han ”skal frelses“, men ”den, der ikke tror, skal dømmes“ (Mark 16,16).

Jesus fortæller også disciplene om de tegn, der vil ledsage deres indsats. De skal uddrive dæmoner, tale med nye tunger, beskyttes mod ondt og helbrede de syge. Nogle mener med henvisning til Mark 16,18, at kristne for at bevise deres tro skal håndtere giftslanger, men det er der ikke belæg for her. Jesus lover ganske enkelt disciplene, at Gud vil beskytte dem, når de som Paulus i ApG 28,3-6 forkynder evangeliet og tjener deres medmennesker. Ikke sådan at forstå, at Bibelen garanterer den kristne beskyttelse mod alt ondt. Sommetider griber Gud ind for at fremme forkyndelsen af evangeliet, og til andre tider lider de, der forkynder evangeliet, for sagen. Den styrke og udholdenhed, som de får fra Kristus, bliver et vidnesbyrd i sig selv.

Herefter ”blev han taget op til himlen, og han satte sig ved Guds højre hånd“ (Mark 16,19). Til Jesus blev ”givet al magt i himlen og på jorden“ (Matt 28,18), for han havde besejret alle ondskabens magter.

Læg mærke til det sidste vers. De forkyndte evangeliet ”alle vegne“, men de var ikke alene. ”Herren virkede med og stadfæstede ordet ved de tegn, som fulgte med“ (Mark 16,20). Han var med apostlene dengang, og vi kan være helt sikre på, at han også vil være med os, der fortsætter, hvor de slap.

> <p></p>
> ”Jeg er med jer alle dage indtil verdens ende“ (Matt 28,20).

`Til eftertanke. Hvilken opmuntring ligger der i det løfte til os?`