---
title:  Til videre studium
date:   27/09/2024
---

Læs Ellen White, _Jesu liv_, kapitel 81 og 86, ”Herren er opstået“ og ”Gør alle folkeslagene til mine disciple“.

”For den troende er Kristus opstandelsen og livet. Ved vor Frelser er det liv, der var gået tabt ved synden, atter genoprettet; for han har livet i sig selv og kan give det, til hvem han vil. Han har fået ret til at give udødelighed. Det liv, han satte til som menneske, tager han igen og giver det til menneskeheden. Han siger: ‘Jeg er kommet, for at de skal have liv og have i overflod’ (Joh 10,10). ‘Den, der drikker af det vand, jeg vil give ham, skal aldrig i evighed tørste. Det vand, jeg vil give ham, skal i ham blive en kilde, som vælder med vand til evigt liv’ (Joh 4,14). ‘Den, der spiser mit kød og drikker mit blod, har evigt liv, og jeg skal oprejse ham på den yderste dag’ (Joh 6,54).

For den troende er døden kun en lille sag. Kristus taler om den, som om den er af ringe betydning. ‘Den, der holder fast ved mit ord, skal aldrig i evighed se døden’ (Joh 8,51.52). For den kristne er døden kun en søvn, et øjebliks stilhed og mørke. Livet er skjult med Kristus i Gud, og ‘når Kristus, jeres liv, bliver åbenbaret, da skal også I blive åbenbaret sammen med ham i herlighed’ (Kol 3,4)“ (Ellen White, _Jesu liv_, s. 691).

Selv historikere, der ikke godtager opstandelsen, anerkender, at Jesus blev henrettet, og at den kristne menighed opstod som følge af, at et stort antal mennesker siden hævdede at have set den opstandne Kristus. Der har i tidens løb været fremsat mange teorier om, hvordan rygterne om Jesus’ opstandelse opstod. Nogle har foreslået, at Jesus måske havde en tvillingebror, eller at disciplene ganske enkelt hallucinerede. Andre har foreslået, at Jesus ikke var død, men kun bevidstløs. Et overblik over teorierne og en forklaring på, hvorfor de ikke holder vand, findes i Clifford Goldsteins bog _Risen: Finding Hope in the Empty Tomb_ (Pacific Press, 2021).

**Spørgsmål til drøftelse**

`Hvorfor skulle disciplene lyve om, at Jesus var opstået? Hvad kunne de have forestillet sig at opnå?`

`Hvad bygger du din tro på opstandelsen på? Del dine tanker.`

`Hvad kan vi takket være opstandelsen se frem til? Læs 1 Kor 15. Hvilken betydning har det ifølge Paulus, at Jesus opstod fra de døde?`