---
title:  Kvinderne ved graven
date:   24/09/2024
---

”Kvinderne, der havde stået ved Kristi kors, ventede og vågede, indtil sabbattens timer var til ende. På den første dag i ugen begav de sig ganske tidligt af sted til graven medbringende vellugtende salver for at salve Frelserens legeme. De tænkte ikke på, at han var opstået fra de døde. For dem var håbets sol gået ned, og natten havde sænket sig over deres sind. Mens de gik, talte de sammen om Kristi barmhjertighedsgerninger og om hans trøstende ord. Men de tænkte ikke på hans ord: ‘Jeg skal se jer igen’ (Joh 16,22)“ (Ellen White, _Jesu liv_, s. 693).

`Hvad sker der her, og hvad er kvindernes første reaktion? Mark 16,1-8`

Helt fra begyndelsen af evangeliet har læseren vidst, at Jesus er Messias. Men i selve beretningen er Peter i Mark 8,29 den første, der udover de dæmonbesatte erklærer, at Jesus er Messias – altså først halvvejs gennem evangeliet!

Jesus pålægger ifølge Markus folk at tie stille med, hvem han er, og hvad han har gjort for dem. I Mark 1,44 beder Jesus den spedalske om ikke at fortælle nogen, hvem der har gjort ham rask. I Mark 5,43 får Jairus og hans kone besked på ikke at fortælle nogen om, at Jesus har vækket deres datter til live. I Mark 7,36 beder Jesus forsamlingen tie stille med, at han netop har helbredt en mand, der både var blind og døv, og Jesus pålægger desuden sine disciple ikke at nævne noget om, at han er Messias (Mark 8,30; se også Mark 9,9). Jesus har uden tvivl vidst, at han behøvede mere tid til at gennemføre det, som han jf. profetierne i Dan 9,24-27 var kommet for at gøre.

Og selv nu, hvor kvinderne har fået besked om, at Jesus er opstået, flygter de forundrede og frygtsomme fra graven og holder – i hvert fald til at begynde med – nyheden for sig selv. Deres tavshed er dog kortvarig. Når vi når slutningen af Markusevangeliet, læser vi: ”De drog ud og prædikede alle vegne, og Herren virkede med og stadfæstede ordet ved de tegn, som fulgte med“ (Mark 16,20).

Det er ikke længere nogen hemmelighed, hvem Jesus er, og hvad han har gjort. Markus slutter sit evangelium med, at budskabet prædikes ”alle vegne“.

`Til eftertanke. Hvorfor må vi ikke tie stille med, hvem Jesus er, og hvad han har gjort? Hvem kan du dele de gode nyheder om frelsesplanen med i dag?`