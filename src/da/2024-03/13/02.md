---
title:  Jesus er opstået!
date:   22/09/2024
---

`Hvad sker der her, og hvorfor er disse hændelser vigtige at få med i fortællingen om opstandelsen? Mark 15,42 til 16,6`

Evangelisterne er enige om, at Jesus døde på den dag, som de kalder ”forberedelsesdagen“ (Matt 27,62; Mark 15,42; Luk 23,54; Joh 19,14.31.42). De fleste er enige om, at denne betegnelse dækker over timerne mellem solnedgang torsdag aften og solnedgang fredag. Jesus døde altså sent om fredagen, hvorefter man hurtigt lagde ham i graven inden solnedgang.

Jesus hvilede i graven sabbatten over, ligesom disciplene ”sabbatten over holdt … sig i ro efter lovens bud“ (Luk 23,56). Der er altså ikke noget, der tyder på, at disciplene af Jesus havde fået den opfattelse, at det fjerde bud var trådt ud af kraft.

Lørdag aften købte kvinderne vellugtende salver, og søndag morgen gik de ud til graven for at afslutte begravelsesritualet. Men Jesus var der ikke!

Så langt tilbage som til det 2. århundrede e.Kr. begyndte kristne at helligholde søndagen til minde om opstandelsen, men lægger Det Nye Testamente op til, at vi skal gøre det?

`Hvilken praksis minder os ifølge Det Nye Testamente om Jesus’ opstandelse? Kol 2,10-12`

I Bibelen er der ikke antydningen af, at søndagen er hellig eller skal fejres til minde om opstandelsen. Opstandelsen mindes og fejrer vi i dåben. ”Vi blev altså begravet sammen med ham ved dåben til døden, for at også vi, sådan som Kristus blev oprejst fra de døde ved Faderens herlighed, skal leve et nyt liv“ (Rom 6,4).

Ved sin død og opstandelse overvandt Jesus døden, og hans opstandelse garanterer vores. At man fejlagtigt har brugt opstandelsen som belæg for at helligholde søndagen skal ikke være årsag til, at vi som adventister nedtoner betydningen af- og glæden over opstandelsens morgen.

> <p></p>
> ”Lovet være Gud, vor Herre Jesu Kristi fader, som i sin store barmhjertighed har genfødt os til et levende håb ved Jesu Kristi opstandelse fra de døde“ (1 Pet 1,3).

`Til eftertanke. Paulus var overbevist om, at Jesus opstod fra de døde, men hvad med os? Hvordan kan vi vide med absolut sikkerhed, at Jesus lever?`