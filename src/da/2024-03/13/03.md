---
title:  Stenen var væltet fra indgangen
date:   23/09/2024
---

`Hvad har de to tekster til fælles? Mark 16,1-8; 1 Kor 15,1-8`

Evangelisterne fortæller om opstandelsen fra forskellige synsvinkler, men kernepunkterne i 1 Kor 15,1-8 har følgende til fælles: Jesus døde, han blev begravet, han opstod og han blev set. I Markusevangeliet døde Jesus og blev begravet i kapitel 15. I kapitel 16 opstod han og blev set, og netop her tilføjer Markus en interessant detalje: ”Gå hen og sig til hans disciple og til Peter,“ siger den unge mand til kvinderne ved graven, ”at han går i forvejen for jer til Galilæa. Dér skal I se ham“ (Mark 16,7).

For nogle er det helt uforståeligt, at kristne kan tro på, at Jesus vitterligt stod op fra de døde. Men vores tro er ikke taget ud af den blå luft. Den bygger på håndgribelige beviser og velbegrundede ræsonnementer.

Tror man, at Gud er skaberen (se 1 Mos 1 og 2), er det for så vidt ikke vanskeligt at forestille sig en opstandelse. Den Gud, der skabte universet og alt liv på jorden, havde selvfølgelig også magt til, såfremt han ønskede det, at oprejse Jesus.

Og så var der graven. Ikke engang ateistiske historikere betvivler, at graven var tom. Hvis Jesus’ lig beviseligt befandt sig i graven, ville rygtet om, at han var opstået, straks være manet til jorden. At disciplene skulle have stjålet Jesus’ lig, giver ingen mening, for så skulle de have gjort det lige for næsen af vagterne. Og hvis det alligevel var lykkedes dem at stjæle liget, burde disciplene så ikke være blevet anholdt og forhørt? Nej, de religiøse ledere vidste udmærket, at disciplene ikke stod bag.

Desuden var der utallige mennesker, der kunne bevidne, at de personligt havde set den opstandne Kristus, og det på trods af, at langt de fleste og deriblandt også disciplene var særdeles skeptiske og hårdnakket nægtede at tro det.

Og endelig var der de kristne selv. Disse mennesker var villige til at dø – ikke for noget, som de troede, men for noget, de vidste! Ingen dør for en løgn, de selv har fundet på. Umiddelbart efter Jesus’ død hævdede de, at han var opstået (ApG 3,15), og de ændrede ikke på noget tidspunkt forklaring (1 Pet 1,3).

`Til eftertanke. Hvis du blev bedt om at begrunde din tro på opstandelsen, hvad ville du så sige?`