---
title:  Kan du holde på en hemmelighed?
date:   11/07/2024
---

`Hvordan forholdt Jesus sig til de udstødte i samfundet? Mark 1,40-45`

Det, som Bibelen kalder spedalskhed, dækker over langt flere sygdomme end den sygdom, som vi i dag kender som Lepra eller Hansens sygdom. En bedre oversættelse kunne være ”frygtet hudsygdom“, og udtrykket indbefatter en lang række forskellige hudsygdomme. Hansens sygdom menes at være kommet til Mellemøsten omkring det 3. århundrede f.Kr., og den spedalske i denne beretning kunne derfor godt være ramt af Hansens sygdom, men sagen er den, at vi ikke ved med sikkerhed, hvilken sygdom denne mand led af, kun at den var alvorlig (se David P. Wright og Richard N. Jones, ”Leprosy“, The Anchor Bible Dictionary, vol. 4 [New York: Doubleday, 1992], s. 277-282).

Den spedalske sætter sin lid til, at Jesus kan gøre ham ren. Ifølge Tredje Mosebog 13 var de spedalske rituelt urene og skulle isoleres fra det øvrige samfund (se 3 Mos 13,45.46).

Men Jesus, der har ondt af ham, rækker hånden frem og rører ved ham. ”Jesus ynkedes over ham, rakte hånden ud, rørte ved ham og sagde: ‘Jeg vil, bliv ren!’“ (Mark 1,41). Ifølge jødisk lov burde Jesus ved sin berøring selv blive uren (se 3 Mos 13-15). Men Jesus har ikke brug for at gennemgå noget renselsesritual, for manden, som han har rørt ved, er nu rask. Jesus har gjort ham ren og ikke omvendt.

Jesus sender manden afsted til præsten med besked om at ofre i henhold til Moseloven (3 Mos 14). I modsætning til de religiøse ledere, der gang på gang fordrejer Moses’ ord efter forgodtbefindende (se Mark 7,10 og 12), forsvarer Jesus ifølge Markus de instrukser, som Moses i sin tid gav israelitterne (se Mark 7,10; Mark 10,3-4; Mark 12,26.29-31). Jesus fraråder manden at sige, hvem der har helbredt ham, sandsynligvis fordi han er klar over, at navnet Jesus risikerer at vække præstens fordomme og påvirke hans vurdering.

Men advarslen går tilsyneladende hen over hovedet på den spedalske. Han fortæller vidt og bredt om det, som Jesus har gjort, og af samme årsag kan Jesus ikke længere komme og gå i al offentlighed, men må trække sig tilbage til mindre befolkede områder.

`Til eftertanke. Hvordan kan vi sikre os, at det, som vi siger og gør, ikke uforvarende bliver en hindring for evangeliets udbredelse?`