---
title:  Den egentlige messiashemmelighed
date:   10/07/2024
---

`Hvad kan vi lære af Jesus her? Mark 1,35-39`

Inden solopgang stod Jesus op og gik afsides for at bede. Markusevangeliet 1,35 er fokuseret på én ting, nemlig bøn. De øvrige verber – han stod op, gik bort og gik ud – står på græsk i en form, der indikerer en afsluttet fortidig handling, mens verbet ”at bede“ står i imperfektum og altså udtrykker en vedvarende tilstand eller en uafsluttet eller gentagen handling. Jesus var altså kontinuerligt i bøn. At han gik ud ”tidligt, mens det endnu var helt mørkt“ giver desuden et fingerpeg om, at Jesus afsatte god tid til at bede.

I samtlige evangelier får vi det klare indtryk, at Jesus prioriterer bøn (se Matt 14,23; Mark 6,46; Joh 17), og at bøn er hemmeligheden bag den kraft, som han virkede med.

`Hvor vigtig var bøn for Jesus? Luk 6,12`

Mange kristne beder på fastlagte tidspunkter. Det er der ikke i sig selv noget galt i, men bøn må ikke blive reduceret til en remse, som man tankeløst lirer af. Det kan måske være en god idé indimellem at bryde ud af den vante rutine og bede på andre tidspunkter eller at sætte mere tid af til bøn, end man plejer.

Peter og de øvrige disciple var ikke med, når Jesus gik afsides for at bede, men de vidste tilsyneladende, hvor han var. ”Alle leder efter dig,“ sagde de til ham i et forsøg på at overtale ham til at fortsætte, hvor han slap dagen før, men overraskende nok takkede Jesus nej og begrundede det med, at også andre har brug for at høre de gode nyheder. ”Men han sagde til dem: ‘Lad os gå andre steder hen, til landsbyerne heromkring, så jeg også kan prædike dér; det er derfor, jeg er draget ud.’“ (Mark 1,38).

`Til eftertanke. Hvad siger det om vores behov for bøn, at Jesus tilbragte så mange timer i bøn og samtale med Gud? Hvad kan vi lære af hans eksempel?`