---
title:  Til videre studium
date:   12/07/2024
---

Læs Ellen White, _Jesu liv_, kapitel 26 og 27, ”I Kapernaum“ og ”Tilgivet og helbredt“.

Hvordan fremstiller Markus Jesus? Jesus har autoritet. Han kalder disciplene, og de følger ham, mens de urene ånder flygter i rædsel. I modsætning til Satans håndlangere er Jesus hellig og ren, og dog berører han omsorgsfuldt de syge og udstødte – dem som alle andre tager afstand fra.

”I synagogen talte Jesus om det rige, han var kommet for at oprette, og om sin mission for at befri Satans fanger. Han blev afbrudt af et rædselsskrig. Et sindsforstyrret menneske styrtede frem af mængden og råbte: ‘Hvad har vi dog med dig at gøre, Jesus fra Nazaret! Er du kommet for at ødelægge os? Jeg ved, hvem du er: Guds hellige!’ Alt var nu forvirring og uro. Folkets opmærksomhed blev bortledt fra Kristus, og ingen lagde mærke til, hvad han sagde. Netop det var Satans hensigt med at føre sit offer til synagogen. Men Jesus irettesatte den onde ånd og sagde: ‘Ti stille, og far ud af ham!’ Dæmonen kastede manden omkuld midt iblandt dem og fór ud af ham uden at have gjort ham nogen skade’ … Han, som havde overvundet Satan i fristelsens ørken, stod igen ansigt til ansigt med sin fjende. Dæmonen udøvede al sin magt for at beholde herredømmet over sit offer. At miste fodfæste her ville være at give Jesus en sejr … Men Frelseren talte med myndighed og gav den fangne hans frihed tilbage“ (Ellen White, _Jesu liv_, s. 211-212).

Hvor fik Jesus sit overskud fra? Hans daglige bønner har uden tvivl været med til at give ham den nødvendige ro og styrke. Hvordan kan du finde plads i din dagligdag til bøn og bibelstudium? Læg en plan, som giver mening for dig, og sæt den nødvendige tid af, så også du kan mærke Guds fred og blive ledet af Guds ånd og ved hans ord.

**Spørgsmål til drøftelse**

`Tal om bøn og om, hvorfor det er vigtigt at bede. Tal om, hvorfor det kan være svært at forstå, hvordan bøn virker.`

`Findes der tidspunkter, hvor det kan være klogt at holde lidt igen, hvad vidnesbyrd angår? Hvordan kan vi gøre det uden at gå på kompromis med vores kald til at være vidner for Kristus?`

`Hvem er samfundets udstødte i dag? Hvordan kan jeres menighed aktivt række hånden ud og berøre disse mennesker?`