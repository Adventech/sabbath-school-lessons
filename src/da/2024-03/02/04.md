---
title:  Flere mirakler samme dag
date:   09/07/2024
---

`Hvad gjorde Jesus for Peter og hans familie, og hvad kan vi lære af beretningen? Mark 1,29-34`

Efter den forunderlige gudstjeneste trækker Jesus, fulgt af den lille flok disciple (Peter, Andreas, Jakob og Johannes), sig tilbage til Peters hjem for i ro og mag at nyde sabbatsmåltidet i venners lag.

Men alt er ikke, som det bør være. Peters svigermor er sengeliggende med høj feber, hvilket på den tid var særdeles bekymrende. De indvier Jesus i situationen. Han tager Peters svigermor ved hånden og rejser hende op, hvorefter hun straks går i gang med at varte dem op – et slående billede på den tjenesteiver, der er kendetegnende for dem, som Jesus har frelst!

Et gennemgående tema i Markusevangeliet er berøring. Når Jesus helbreder, berører han i mange tilfælde den syge (se Mark 1,41; Mark 5,41), selvom der også er beretninger, hvor det ikke fremgår klart, hvorvidt Jesus rører ved den syge (se Mark 2,1-12; Mark 3,1-6; Mark 5,7-13).

Solen går ned, dagen er slut, men Jesus har endnu mange timers arbejde foran sig, for rygterne om, hvad der er sket i synagogen, har spredt sig til hele byen, og mange opsøger Peters hjem i håb om at blive helbredt. Da Markus ikke finder det nødvendigt at forklare, hvorfor de først kom efter solnedgang, må man gå ud fra, at modtagerne af evangeliet selv helligholdt sabbatten.

”Time efter time kom og gik de, for ingen kunne vide, om lægen i morgen ville være at finde iblandt dem. Aldrig nogen sinde havde Kapernaum oplevet en dag som denne. Luften genlød af jublende stemmer og befrielsens råb. Frelseren frydede sig over den glæde, han bragte. Når han blev vidne til de lidelser, som pinte dem, der var kommet til ham, rørtes hans hjerte af medlidenhed, og han glædede sig over sin magt til at gengive dem helbred og lykke.

Først da den sidste af de syge var blevet helbredt, holdt Jesus op med sit arbejde. Det var langt ud på natten, før skarerne tog af sted, og stilheden sænkede sig over Simons hjem. Den lange, indholdsrige dag var til ende, og Jesus søgte hvile. Men mens byen stadig sov trygt, stod Frelseren op, ‘ganske tidligt, mens det endnu var helt mørket … og han gik bort og ud til et øde sted og bad dér’“ (Ellen White, _Jesu liv_, s. 259).