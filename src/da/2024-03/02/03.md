---
title:  En uforglemmelig gudstjeneste
date:   08/07/2024
---

`Hvilket opsigtsvækkende mirakel skete der i synagogen i Kapernaum, og hvad kan vi lære af beretningen? Mark 1,21-28`

Kristenlivet er spækket med uforglemmelige øjeblikke: beslutningen om at følge Jesus, dåben, en prædiken, der talte til hjertet, følelsen af at være i Guds nærvær. Ikke bare er disse øjeblikke uforglemmelige, de har også vist sig at være livsforvandlende.

Det samme har helt sikkert gjort sig gældende for en stor del af dem, der var vidne til det, som skete den dag i synagogen i Kapernaum. ”Og de blev slået af forundring over hans lære,“ skriver Markus, ”for han lærte dem som en, der har myndighed, og ikke som de skriftkloge“ (Mark 1,22). Undervisningen blev dog brat afbrudt af en dæmonbesat mand, som øjensynligt følte sig berørt. ”Hvad har vi med dig at gøre, Jesus fra Nazaret!,“ råbte han, ”Er du kommet for at ødelægge os? Jeg ved, hvem du er: Guds hellige!“ (Mark 1,24). Jesus tøvede ikke et øjeblik, men uddrev straks dæmonen.

Hvad er det i virkeligheden dæmonen her giver udtryk for? Han erkender for det første, at Jesus er ”Guds hellige“. Han er sendt af Gud, og som sådan står han i skarp kontrast til Satans vanhellige og urene tilhængere. Folk i al almindelighed ved muligvis endnu ikke, hvem Jesus er, men dæmonen er ikke i tvivl og er ikke bleg for at anerkende det offentligt.

Det giver god mening, at Jesus beordrer dæmonen ud af manden, men hvorfor siger han ”ti stille“? Her i Markusevangeliet begynder der hurtigt at danne sig et mønster, som man indenfor teologien kalder ”messiashemmeligheden“, nemlig, at Jesus gentagne gange byder sine omgivelser at tie stille med, hvem han er.

I lyset af de politiske overtoner, som på den tid farvede forventningen om Messias, er det forståeligt, at Jesus valgte at være diskret. Det var risikabelt at blive identificeret som Messias. Men alligevel står det inden længe klart for enhver, hvem Jesus er. Hans handlinger taler deres tydelige sprog, og evangeliets gennemslagskraft beror trods alt på, at Jesus jo netop er Messias. Ikke alene skal folk vide, hvem Jesus er, de skal også tage stilling til, hvordan de vil forholde sig til ham.

`Til eftertanke. Hvor og hvornår er det klogt at præsentere andre for alt, hvad vi tror på? Er det risikabelt at risikabelt bekende sig til at være kristen? I givet fald, hvordan håndterer du den risiko?`