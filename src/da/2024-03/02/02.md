---
title:  Følg mig
date:   07/07/2024
---

`Hvem er de mænd, som Jesus kalder, og hvad er deres respons? Mark 1,16-20`

Markus citerer som sagt Jesus meget lidt, men i Mark 1,17 læser vi ikke desto mindre, hvad han sagde til de to fiskere, der siden skulle blive hans første disciple, Simon, som senere bliver kaldt ”Peter“, og hans bror Andreas.

Jakob og Johannes befinder sig ifølge Mark 1,16.20 i en båd sammen med deres far og nogle daglejere. Men om Simon og Andreas nævnes blot, at de kaster garn ud. Mon Markus på den måde bevidst prøver at fremhæve klasseforskellen mellem de to familier og dermed sætter fokus på, at Jesus kalder både rig og fattig? Af Lukasevangeliet fremgår det dog, at Simon Peter ejede en båd, og at han og Andreas samarbejdede med Jakob og Johannes.

Jesus tiltaler dem med ord, der er enkle og direkte såvel som profetiske. ”Kom og følg mig,“ siger Jesus og lover at gøre dem til menneskefiskere.

`Hvorfor mon disse mænd straks vælger at forlade alt og følge Jesus? Mark 1,16-20`

Af Johannes’ mere detaljerede beskrivelse af hændelsen fremgår det, at brødrene i forvejen fulgte Johannes Døber (se Joh 1,29-42). Med egne ører har de altså hørt Johannes kalde Jesus ”Guds lam, som bærer verdens synd“ (Joh 1,29), og de har tilbragt tid sammen med Jesus ved Jordanfloden. Kaldet til efterfølgelse kommer altså ikke ud af det blå, og deres reaktion er ikke nogen pludselig indskydelse, men et resultat af grundige overvejelser.

Hvad ligger der bag manglen på detaljer hos Markus? Alt tyder på, at Markus forsøger at fremhæve, hvor magtfuld Jesus er. Han kalder, og fiskerne, der straks forlader alt for at følge ham, oplever, at Jesus har magt til at forvandle ikke bare deres liv, men også alle andres.

`Til eftertanke. Hvad kalder Jesus dig til at forlade? Overvej, hvilken betydning det kan få for dit liv. Hvad har du forladt for at følge Jesus?`