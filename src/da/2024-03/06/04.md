---
title:  Krummer til hunden
date:   06/08/2024
---

`Hvad kan vi lære af denne beretning? Mark 7,24-30`

Gårsdagens tekst var ikke helt let at gå til, og dagens tekst er ikke mindre udfordrende. Hvorfor går Jesus så hårdt til kvinden, og hvordan kan han finde på at antyde, at hun ikke er stort bedre end en hund?

Jesus forklarer sig ikke, men hans ordvalg tyder på, at han ikke er nær så afvisende over for kvinden, som man umiddelbart skulle tro. I Mark 7,27 siger Jesus, at ”først“ skal børnene have mad. Børnene er altså ikke de eneste, der får. Hundene, som Jesus henviser til, er da heller ikke hvilke som helst hunde. Det er de ”små hunde“ – ikke nødvendigvis hvalpe, men, som det fremgår af konteksten, hunde, der hører til i hjemmet.

Kvinden fanger med det samme undertonerne i Jesus’ ord og er ikke sen til at benytte sig af de åbninger, som hans svar giver hende. ”Herre,“ siger hun, ”de små hunde under bordet æder da af de smuler, børnene taber“ (Mark 7,28).

Det er uden tvivl kvindens desperate situation, der giver hende mod til at give Jesus svar på tiltale, men med sit ordvalg giver Jesus hende også god grund til at håbe. Det er jo tydeligvis ikke kun børnene, der får. I håb om, at Jesus vil helbrede hendes datter, har kvinden kastet sig ned for hans fødder, og med sit svar opmuntrer Jesus hende til at gøre krav på de smuler, som tilfalder de ”små hunde“.

Kvinden har øjensynligt stor tiltro til, hvad Jesus kan udrette. I hendes øjne er han så mægtig, at det vil være en smal sag for ham at helbrede hendes datter – krummer fra det langt større brød, som symboliserer summen af hans almagt. Og Jesus, der er dybt berørt over den tro, som kommer til udtryk i kvindens svar, opfylder hendes ønske.

”Ved sin handlemåde over for hende har han vist, at hun, der af Israel er blevet betragtet som et udskud, ikke mere er en fremmed, men er medlem af Guds husstand. Som et barn har hun ret til at få del i Faderens gaver“ (Ellen White, _Jesu liv_, s. 349).

`Til eftertanke. Hvorfor er fremmedhad og racisme stik imod det, som Jesus lærte os? Hvordan bærer vi os ad med at komme det til livs?`