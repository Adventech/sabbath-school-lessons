---
title:  Guds lov og menneskers overleveringer
date:   04/08/2024
---

`Hvad er pointen med det, som Jesus her siger? Mark 7,1-13`

Man kan levende forestille sig børn, der efter at have hørt denne beretning nægter at vaske hænder, inden de skal spise, for det har Jesus jo selv sagt. Men fortællingen handler ikke om håndhygiejne.

Jøderne gik op i renselsesritualer. På Det Nye Testamentes tid var det blevet almindeligt, at også lægfolk foretog rituelle afvaskninger i stil med dem, som præsterne ifølge Anden Mosebog skulle foretage, inden de gik ind i Åbenbaringsteltet (2 Mos 30,17-21). Det er i den kontekst, at de religiøse ledere klager til Jesus over disciplene.

Jesus besvarer ikke spørgsmålet direkte, men forsvarer disciplene med to tekster fra Det Gamle Testamente. Han lægger ud med et citat fra Esajas, der uden at lægge fingre imellem irettesætter nationen for at ære Gud med læberne, uden at hjertet er med i det (Es 29,13). Deres ”gudsfrygt“ er ifølge Esajas ”tillærte menneskebud“.

Dernæst kommer han med et eksempel fra sin egen samtid på, at man uden videre tilsidesætter Guds bud til fordel for menneskelige traditioner. Ifølge Guds bud bør man ære sine forældre (2 Mos 20,12), og det indbefatter, at man sørger for dem i deres alderdom. Men den hjælp, som man var forpligtet til at yde sine forældre, kunne man ifølge tidens religiøse praksis i stedet donere til templet. Et beløb, der således var ”korban“ (en offergave til Gud), rådede man selv over, og man kunne altså roligt sige til sine trængende forældre: ”Beklager, jeg ville hellere end gerne hjælpe, men pengene er øremærket templet.“

Det er denne form for hykleri, Jesus angriber. De gør sig ganske enkelt skyldige i overtrædelse af Guds lov, når de på denne måde lader traditionen få præcedens over Guds ord.

Jesus kan altså ikke se noget belæg for, at de for at gøre Guds vilje skal udføre rituelle afvaskninger. Menneskelige traditioner kan aldrig erstatte Guds lov (se også Mark 1,44; Mark 7,10.11; Mark 10,3-8; Mark 12,26.29-31).

`Til eftertanke. Har vi selv ”traditioner“, der ved nærmere eftertanke ikke er knyttet til eller forenelige med principperne i Guds lov? Hvilke traditioner kunne det f.eks. være?`