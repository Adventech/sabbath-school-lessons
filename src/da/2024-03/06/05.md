---
title:  Mundlam
date:   07/08/2024
---

`Hvem kom man med, og hvad gjorde Jesus for ham? Mark 7,31-37`

Jesus valgte ikke den direkte vej fra Tyrus til Galilæa. Fra Tyrus gik han øjensynligt nordpå til Sidon og så længere ind i landet til området nordøst for Galilæas Sø, inden han til sidst satte kurs mod søen. Han slog således en bue, der formodentlig også gav ham mere tid til undervisning af disciplene.

Hvem det var, der kom med manden, vides ikke, men årsagen var tydelig nok: han var døv og havde vanskeligt ved at tale. De, der hører dårligt, udelukkes ofte af fællesskabet, og har man et svært høretab, er det sin sag at lære at tale. Man må således gå ud fra, at manden har været døv ganske længe.

Jesus, der straks forstår, hvor galt det står til, trækker manden til side, og så gør han noget, der for os virker bizart: han stikker fingrene i mandens ører, spytter, rører ved hans tunge og sukker. Jesus berører det, som skal helbredes, så langt så godt, men hvorfor sukker han? Han sukker ”ved tanken om de ører, som ikke ville være åbne for sandheden, og de tunger, som havde nægtet at anerkende Frelseren“ (Ellen White, _Jesu liv_, s. 352).

Mirakuløst gengiver Jesus manden både hørelse og tale, men hans suk er et udtryk for den begrænsning, som Gud sætter for sig selv for at sikre os vores frie vilje. Gud tvinger ingen. Det er helt op til os, om vi vil tilslutte os livets eller mørkets fyrste. Jesus kunne således åbne de døves ører, men han kunne ikke tvinge skeptikerne til at anerkende ham som frelser.

Denne korte beretning illustrerer, hvad Gud kan gøre for dem, som er villige til at vende sig til ham. Det kan være svært at finde de rigtige ord, når vi skal dele vores tro med andre. De fleste af os kender følelsen af at være mundlamme. Men ligesom Jesus kunne gengive den døvstumme både hørelse og tale, kan han også gøre dig lydhør over for andres behov og lægge dig ord i munden, som kan være til trøst og opmuntring.

`Til eftertanke. Selvom du ikke er døv, er du så sikker på, at du virkelig hører, det der bliver sagt? Hvordan udnytter du de lytte- og talegaver, Gud har givet dig?`