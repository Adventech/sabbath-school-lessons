---
title:  Brød af tvivlsom kvalitet
date:   08/08/2024
---

`Hvorfor var Jesus skuffet over farisæerne? Mark 8,11-13`

Hvorfor lukkede Jesus ikke bare munden på de diskussionslystne farisæere med et håndgribeligt bevis på sin guddommelighed? Faktisk påpeger Jesus allerede i Markusevangeliet kapitel 3 problematikken med sin henvisning til synd mod Helligånden. Kniber man øjnene i og lukker ørerne for sandheden, kan hverken mirakler eller tegn fra oven trænge igennem. Det vil alt sammen blive fejet af bordet. Selv de største undere vil prelle af på den, der på forhånd nægter at lade sig overbevise.

`Hvad havde disciplene glemt, og hvad benytter Jesus anledningen til at sige? Mark 8,14-21`

Jesus advarer disciplene imod farisæernes såvel som Herodes’ surdej (Mark 8,15) – altså deres lære (se Matt 16,12). Men disciplene tror fejlagtigt, at advarslen skal tages bogstaveligt, og Jesus benytter som altid anledningen til at lære dem noget. Han stiller dem en række spørgsmål, hvoraf de første er retoriske og udtrykker hans skuffelse over, at de endnu ikke har forstået hans mission. Ordvalget ligner det, som Jesus i Mark 4,10-12 bruger til at beskrive de udefrakommende, der intet fatter, og med denne skarpe irettesættelse forsøger han således i åndelig forstand at ruske disciplene vågne.

I Mark 8,19-20 stiller Jesus disciplene en række helt konkrete spørgsmål vedrørende det, som de netop har oplevet, da han bespiste hhv. de 5.000 og de 4.000 (Mark 6,30-44 og Mark 8,1-10). Manglende ressourcer er med andre ord ingen hindring for, hvad Messias kan udrette. ”Forstår I endnu ikke?“ siger Jesus i vers 21, eller sagt med andre ord: det burde efterhånden være trængt ind.

`Til eftertanke. Hvordan kan vi lære at være åbne og modtagelige for Guds eksistens og hans kærlighed? Hvilke beviser har vi for, at Gud er til og for, at han er kærlighed? Hvorfor er det indimellem mere nærliggende for os at tvivle? Har du eksempler på, at Gud har rusket dig vågen?`