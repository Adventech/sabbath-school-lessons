---
title:  Rene hænder eller rent hjerte?
date:   05/08/2024
---

`Hvad sigter kommentaren i Mark 7,15 til? Mark 7,14-19`

Netop denne tekst har voldt en del hovedbrud, for hvordan hænger det, Jesus siger, sammen med reglerne om rent og urent kød i Tredje Mosebog, kapitel 11? Afskaffer Jesus i virkeligheden denne skelnen mellem rent og urent, og tager adventisterne fejl, når de afholder sig fra at spise kød af urene dyr?

I konteksten vil det være underligt, hvis Jesus, der jo netop har forsvaret Moses, opfordrer til, at man kan ignorere forskrifterne i mosebøgerne. De traditioner, som farisæerne i dette tilfælde holder i hævd, har intet at gøre med Det Gamle Testamentes lære, og når Markus derfor i Mark 7,19 siger, at Jesus ”dermed erklærede … al slags mad for ren“, må man formode, at han henviser til, at maden ikke bliver mere ren eller uren af, om man følger farisæernes renselsesritualer eller ej, ligesom man heller ikke blev uren af at omgås hedninger eller af at spise mad, som de havde været i berøring med.

`Hvad gør ifølge Jesus et menneske urent? Mark 7,20-23`

Maden påvirker, som Jesus siger det i Mark 7,19, ikke i hjertet. Det går direkte i maven og passerer siden ud gennem tarmene. Det onde, derimod, kommer fra hjertet (Mark 7,21-23), og den liste over laster, som Jesus opremser i vers 21 og 22 begynder med onde tanker, der siden giver sig udslag i onde handlinger.

Læg mærke til, at Jesus her henviser til samtlige af de ti bud. Først til buddene om at tilbede Gud (vers 7), for så længe de ikke havde hjertet med i det, var det ligegyldigt, om de med læberne ærede Gud. Dernæst buddet om at ære sin far og sin mor, og til sidst i vers 21-23 de resterende bud. I hele passagen forsvarer Jesus altså Guds lov.

`Til eftertanke. Det hjælper ikke meget at have den rigtige teologi, hvis ikke hjertet er overgivet til Gud. Hvordan står det til med dig?`