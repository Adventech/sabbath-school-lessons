---
title:  På vrangen
date:   03/08/2024
---

> <p>Ugens vers</p>
> ”Der er intet, som kommer ind i et menneske udefra, der kan gøre det urent, men det er det, som kommer ud af et menneske, der gør et menneske urent“ (Mark 7,15).

**Introduktion**

I denne uge vil vi studere Markusevangeliet kapitel 7 og første halvdel af det 8. kapitel. Kapitel 7 begynder med, at Jesus skaber røre, fordi han ikke efterlever de jødiske traditioner. Det interessante er, at han med sit eksempel bekræfter et princip, som er lige så aktuelt for kristne nu, som det var for jøderne dengang.

I sit svar definerer Jesus, hvad det vil sige at tro.

Dernæst tager Jesus videre til Tyrus og Sidon. Her møder han en kvinde, der i modsætning til alle andre forstår at give ham svar på tiltale. Det er en underlig samtale, men det, Jesus siger, har tilsyneladende nogle undertoner, som kvinden fanger, og på grund af hendes tro opfylder Jesus hendes ønsker.

Endnu en helbredelse i kapitel 7 afslører, at selv de mest forunderlige mirakler ikke i sig selv er nok til at gøre folk modtagelige for sandheden. Miraklerne lod i hvert fald ikke til at gøre synderligt indtryk på de religiøse ledere, der stålsat bekæmpede Jesus.

I kapitel 8 bruges brød som symbol på læresætninger og traditioner, og også her vil vi lære mere om, hvad troen er for en størrelse, og hvordan den udleves i praksis.

### Ugens tekster
Mark 7; Es 29,13; 2 Mos 20,12; Mark 8,11-21