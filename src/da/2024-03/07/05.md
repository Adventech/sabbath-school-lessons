---
title:  Den største
date:   14/08/2024
---

`Jesus forudsiger endnu engang sin død og opstandelse. Hvordan adskiller denne forudsigelse sig fra den første i Mark 8,31? Hvad skændes disciplene om, og hvad siger Jesus til dem i den forbindelse? Mark 9,30-41`

Første gang Jesus nævner sin død, påpeger han, at han ville blive forkastet og dræbt, anden gang, at han vil blive forrådt. Selvom han ikke her udpeger forræderen, ved læseren allerede fra Mark 3,19, at der er tale om Judas. Men disciplene synes dog langt mere optaget af det, der siden skal ske. Det, der er ubehageligt at tænke på, taler de ikke om.

Jesus og disciplene er på vej sydover, men da Jesus går ind i Kapernaum, er han ikke længere i følge med disciplene, der lader til at være sakket agterud. Senere, da de igen er samlet, spørger han dem, hvad det var, de så ivrigt diskuterede på vejen. Tydeligvis forlegne over situationen svarer disciplene ham ikke, men ser stjålent på hinanden som ulydige børn, der er blevet taget på fersk gerning. De diskuterede nemlig, hvem af dem, der mon var størst.

Jesus angriber problemet på to måder. Først erklærer han klart og utvetydigt, at ”hvis nogen vil være den første, skal han være … alles tjener“ (Mark 9,35), og dernæst illustrerer han, hvad han mener. Et barn, der åbenbart står lige i nærheden, bliver af Jesus ført ind midt i forsamlingen. Det har sikkert være skræmmende for barnet pludselig at være genstand for alles opmærksomhed, men Jesus beroliger barnet ved at tage det i sine arme. Den, der tager imod sådan et barn, siger Jesus, tager imod ham, og den, der tager imod Jesus, tager imod Faderen. Et tilsyneladende ubetydeligt barn kædes altså af Jesus sammen med selveste Gud Fader.

I forlængelse heraf spørger Johannes, hvordan de skal forholde sig til dem, der ikke tilhører deres egen lille kreds, og Jesus slår fast, at de, der ikke er imod os, er for os. Gud, forsikrer Jesus dem, lægger mærke til dem, der støtter op om hans sag, uanset hvor meget eller lidt, de er i stand til at yde.

`Til eftertanke. Hvordan adskiller den bibelske definition af storhed sig fra det, som verden forstår ved storhed? Hvilken form for storhed stræber du selv efter?`