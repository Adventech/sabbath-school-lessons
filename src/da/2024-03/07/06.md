---
title:  Halt i Himlen og sund i Helvede
date:   15/08/2024
---

`Hvad er sammenhængen mellem disse meget forskellige udsagn? Mark 9,42-50`

Ved første øjekast kunne det se ud, som citaterne i denne passage er tilfældigt sammensat, men nærlæser man teksten, er der en klar sammenhæng mellem de enkelte udsagn. Gradvist udvider Jesus med stikord som ”bringe til fald“, ”ild“ og ”salt“ disciplenes forståelse af det ansvar, der påhviler dem.

Først henviser Jesus til ”disse små“ – altså de er nye i troen. Disciplene må være klar til at påtage sig ansvaret for at løfte de svage på samme måde, som Gud i Det Gamle Testamente forventede, at folket tog sig af samfundets svage og udstødte: enkerne, de forældreløse og de fremmede. Han illustrerer pointen med en overdrivelse, nemlig at det ville være bedre at drukne end at bringe en af ”disse små … til fald“.

Men Jesus udvider endnu engang begrebet ”at bringe til fald“, og i den forbindelse er der to spørgsmål, som trænger sig på: Skal det, som Jesus siger om at hugge hænder og fødder af og rive øjne ud, forstås bogstaveligt? Kan vi ud fra denne tekst konkludere, at der ifølge Jesus findes et evigt brændende helvede, hvor syndere får deres straf? Svaret på det første spørgsmål er et klart nej. Jesus opfordrer ikke sine tilhørere til at lemlæste sig selv, hvilket i øvrigt ville være i strid med Guds udtrykkelige anvisninger i Det Gamle Testamente (se 5 Mos 14,1; 1 Kong 18,27-28). Igen overdriver Jesus for at understrege sin pointe. At miste en arm, et ben eller et øje er for ingenting at regne mod at falde i synd!

Også det andet spørgsmål kan besvares med et nej. Det billede af helvede, som Jesus her maler, er ikke en bekræftelse af, at et sådant sted vitterligt eksisterer. Hvordan ved vi det? For det første er den illustration, som Jesus her benytter, nærmest komisk: et himmerige, hvor samtlige indbyggere mangler øjne, fødder eller hænder, og et helvede, hvor alle er sunde og raske. Igen lader det til, at Jesus ved at vende tingene på hovedet illustrerer, hvor alvorligt det er at falde i synd – så hellere miste en hånd, en fod eller et øje.

At ”ilden ikke slukkes“ er ligesom andre steder i Bibelen et udtryk for, at skaden er uoprettelig og konsekvenserne uigenkaldelige. ”For således elskede Gud verden, at han gav sin enbårne søn, for at enhver, som tror på ham, ikke skal fortabes, men have evigt liv (Joh 3,16). De, der fortabes, brænder ikke til evig tid. De er uigenkaldeligt borte, og det er på ingen måde det samme!