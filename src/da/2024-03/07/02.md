---
title:  Klarsyn
date:   11/08/2024
---

`Hvorfor mon det kræver to gange berøring at helbrede den blinde mand? Hvad kan vi lære af beretningen? Mark 8,22-30`

Der findes adskillige beretninger i evangelierne om blinde, der på mirakuløs vis får synet igen, men beretningen her i Markusevangeliet kapitel 8 er unik. Dels findes den kun hos Markus, og dels kræver dette mirakel to berøringer. En særlig rørende detalje i netop denne beretning er måden, hvorpå Jesus tager manden ved hånden og fører ham ud af landsbyen. Jesus’ omsorg for den blinde mand er til at tage og føle på.

Men hvorfor to berøringer? Man må gå ud fra, at det ikke var manglende kraft, der gjorde det nødvendigt for Jesus at berøre manden to gange. Noget tyder på, at Jesus her med et håndgribeligt eksempel illustrerer, at åndelig indsigt kan tage tid, og at vi af og til skal høre noget flere gange, før det rigtigt bundfælder sig. Den tolkning giver god mening set i lyset af, at Jesus netop skal til at forklare disciplene om sin død og opstandelse – noget, som de har særdeles vanskeligt ved at forstå. Det virker ikke tilfældigt, at netop den afsløring er indrammet af fortællinger om blinde, der får synet igen, for beretningerne bliver således metaforer for den indsigt, som Jesus ønsker at give sine efterfølgere.

Disse vers hos Markus i kapitel 8 markerer vendepunktet i evangeliet. For første gang konfronterer disciplene Jesus med spørgsmålet om, hvem han er, og for første gang får vi en tilkendegivelse af en, der ikke er dæmonbesat, at Jesus er Messias.

Hvorfor pålægger Jesus mon fortsat disciplene at tie stille med, at han er Messias? Man skulle mene, at han på den måde forsinker etableringen af gudsriget, men her er det vigtigt at gøre sig klart, at man på det tidspunkt forventede en Messias, der skulle omstyrte romermagten, og det var så langt fra en agenda, som Jesus ville associeres med.

`Til eftertanke. Kan historien lære os noget om, at vi sommetider skal holde lidt igen med at sige visse ting, også selvom det er nok så meget sandheden?`