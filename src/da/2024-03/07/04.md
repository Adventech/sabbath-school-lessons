---
title:  Forklarelse og forvirring
date:   13/08/2024
---

`Hvad var det Peter, Jakob og Johannes oplevede den nat? Mark 9,1-13`

I Mark 8,38 har Jesus forudsagt: ”Nogle af dem, der står her, skal ikke smage døden, før de ser, at Guds rige er kommet i magt og vælde.“ Da Jesus tager Peter, Jakob og Johannes med sig op på bjerget, går de ord i opfyldelse. For øjnene af disciplene bliver Jesus forvandlet, og de får et glimt af Guds himmerige.

Fra himlen kommer Moses og Elias for at tale med Jesus. Lukas nævner i sit evangelium, hvad samtalen drejer sig om, nemlig den ”udgang“ (på græsk exodos), ”han skulle opfylde i Jerusalem“ (Luk 9,30.31). Forklarelsen på bjerget forvarsler altså Jesus’ død, men også hans opstandelse (se også Mark 9,9). Det giver disciplene noget at håbe på, når først korsfæstelsen er en realitet.

Næste morgen, da de er på vej ned fra bjerget, spørger disciplene Jesus, hvorfor de skriftkloge forventer, at Elias vil vise sig og indvarsle Messias’ komme (se Mal 4,5.6). Elias er allerede kommet, svarer Jesus, og henviser til Johannes Døber. Ham har de dræbt, og den samme skæbne venter Jesus, dog med den forskel, at Jesus efter tre dage vil opstå.

Det, som de netop har været vidne til på bjerget, står i skarp kontrast til den forvirring, der møder dem ved bjergets fod (Mark 9,14-29). De tilbageværende ni disciple har forgæves forsøgt at helbrede en dæmonbesat dreng, og så snart Jesus viser sig, løber skaren ham i møde. Jesus tager sig god tid og stiller flere spørgsmål til drengens historie, inden faderen tilsyneladende taber tålmodigheden og udbryder: ”Men hvis du kan gøre noget, så forbarm dig over os og hjælp os“ (Mark 9,22).

Jesus reagerer på mandens tvivl og svarer noget i retning af: Hvad skal det sige? Hvis du kan? Og pludselig går det op for faderen, at det ikke kun er sønnen, der har et problem, og at hans egen skepsis kan stå i vejen for sønnens helbredelse. Desperat overlader faderen alt til Jesus med ordene: ”Jeg tror, hjælp min vantro!“ (Mark 9,24), hvorefter Jesus helbreder drengen.

`Til eftertanke. Har du selv været i situationer, hvor du måtte sige: ”Jeg tror, hjælp min vantro!“? Hvad har disse oplevelser lært dig?`