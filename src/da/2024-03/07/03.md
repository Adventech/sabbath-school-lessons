---
title:  Prisen
date:   12/08/2024
---

`Hvad koster det ifølge Jesus at følge ham? Mark 8,31-38`

Det er et afgørende øjeblik for disciplene. I modsætning til læseren, der helt fra begyndelsen af evangeliet har kendt svaret (Mark 1,1), går det nu først rigtigt op for disciplene, hvem Jesus er.

Da Jesus i sin tid lovede at gøre disciplene til menneskefiskere (Mark 1,17), gjorde han det ikke klart, hvor farlig en opgave de dermed stod overfor. Men nu, da de ved, hvem han er, er det på tide at indvie dem i, hvad der videre skal ske: at Messias kommer til at gå grueligt meget igennem, at han vil blive forkastet og dræbt, men også, at han tre dage efter vil opstå.

Det er mildest talt chokerende, og Peter, der netop har erkendt, at Jesus er Messias, tager Jesus til side og irettesætter ham. Markus, der indtil nu kun har sammenfattet essensen af det, som Jesus siger til disciplene, gengiver nu ordret Jesus’ reaktion på Peters irettesættelse – ord, der for Peter må have føltes som et slag i ansigtet: ”Vig bag mig, Satan! For du vil ikke, hvad Gud vil, men hvad mennesker vil“ (Mark 8,33).

”Peters ord var ikke af en art, der kunne være til hjælp og trøst for Jesus under den store prøvelse, der forestod ham. De harmonerede hverken med Guds intention om nåde til en fortabt verden eller med læren om selvopofrelse, som Jesus var kommet for at lære andre gennem sit eget eksempel“ (Ellen White, _Jesu liv_, s. 363-364).

Ingen straf var så grusom, ydmygende og skræmmende, som den romerske korsfæstelse. Alle gjorde deres yderste for at undgå korset. Hvorfor mon de, der følger Jesus, er kaldet til at tage korset på sig?

Teksten er en opgørelse over, hvad det koster at følge Jesus, men også en forklaring på, hvad livet med ham er værd. Paradokset i kristendommen er, at ”den, der mister sit liv … skal frelse det“ (Mark 8,35). Uanset, hvad vi måtte opnå i livet, vil det aldrig være værd at opgive evigheden, som missionæren Jim Elliott så rammende formulerede det i sin dagbog den 28. oktober 1949: ”Det er ikke nogen dårlig idé at ofre det, som man alligevel ikke kan beholde, til gengæld for det, som man for alt i verden ikke vil miste.“

> <p></p>
> ”Den, der elsker sit liv, mister det, og den, der hader sit liv i denne verden, skal bevare det til evigt liv“ (Joh 12,25).

`Til eftertanke. Har du selv erfaret, at det er sandt?`