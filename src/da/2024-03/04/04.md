---
title:  Hvorfor lignelser?
date:   23/07/2024
---

`Hvorfor brugte Jesus lignelser i sin undervisning? Mark 4,10-12`

Umiddelbart kunne det se ud som om, Jesus talte i lignelser for at sikre sig, at udenforstående ikke fattede, hvad det drejede sig om. Men det stemmer dårligt overens med det, som Jesus ellers foretager sig i Markusevangeliet. I Mark 3,5.6 smerter det tydeligvis Jesus, at de religiøse ledere er så hårdhjertede. I Mark 3,22-30 tager Jesus farisæernes indvendinger seriøst og giver dem en detaljeret redegørelse for, hvorfor de tager fejl. I det 12 kapitel versene 1-12 forstår de religiøse ledere tydeligvis, at lignelsen om de onde vinbønder er møntet på dem. Faktisk forsøger Jesus at advare dem mod konsekvenserne af det, som de er i færd med at planlægge. Havde han været ligeglad med dem, ville han næppe have spildt krudt på at advare dem. Der er altså god grund til at grave dybere efter en forklaring, og en del af forklaringen findes måske i Esajas’ Bog kapitel 6 vers 9 og 10, hvorfra Jesus indirekte citerer.

`Hvad sker der med Esajas her, og hvilket budskab skal han formidle til Israel? Es 6,1-13`

I et syn ser Esajas Gud i templet. Han overvældes af Herrens herlighed og skammer sig over sin egen urenhed, men Gud soner hans synd og betror ham et mildest talt chokerende budskab, der ligesom denne udtalelse fra Jesus i Markusevangeliet synes at være helt ude af trit med resten af Esajas’ Bog, hvor Guds primære fokus er at trøste sit folk.

Budskabet i Esajas’ Bog kapitel 6 skal ruske op i folket og få dem til at vende om fra deres ondskab, og som det fremgik af Mark 3,35, må man for at forstå Jesus være lydhør over for Gud og gøre hans vilje (Mark 3,35). Har man allerede på forhånd afskrevet Jesus som besat af djævelen, er der næppe nogen chance for, at man giver sig tid til at forstå, hvad han siger.

Pointen med at citere Esajas’ Bog 6 er ikke, at Gud holder noget skjult for folk, men at deres egne forudfattede meninger og hårdhjertethed forhindrer dem i at tage sandheden om frelse til sig.

Og det er netop hovedpointen i lignelsen om sædemanden. Det står os frit for at vælge, hvilken slags jord, vi vil være. Vi vælger selv, om vi vil overgive os til Jesus eller ej. Når alt kommer til alt, er det op til os selv hver især, hvordan vi vil reagere.