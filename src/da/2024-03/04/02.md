---
title:  Sædemanden
date:   21/07/2024
---

`Hvad kendetegner jorden på de steder, hvor frøene lander, og hvad sker der med frøene? Mark 4,1-9`

Det er nærliggende at gå let henover detaljerne i selve lignelsen og springe direkte til udlægningen længere nede i teksten, for det er vel i bund og grund pointen med lignelserne at belyse væsentlige sandheder, der relaterer sig til troslivet? Og jo, det er det, men det er langt fra alle lignelser, der uddybes på denne måde. Ofte findes der ingen forklaring udover, at ”Guds rige er ligesom…“ eller ”den, der har ører at høre med, skal høre“.

Det vil altså være nødvendigt at give sig tid til at analysere detaljerne i fortællingen. Lignelsen om sædemanden indeholder f.eks. en mængde interessante detaljer, der er værd at se nærmere på. Lignelsen er inddelt i fire særskilte og afsluttede fortællinger, hvoraf det fremgår, at mens landmanden kun sår en slags frø, er det jordbundsforholdene, der bestemmer frøets chancer for at overleve.

Det, der havner på vejen, bliver straks spist af fuglene. ”Og da han såede, faldt noget på vejen, og fuglene kom og åd det op“ (Mark 4,4).

Det, der havner på stengrund, har lidt længere levetid, men går ikke desto mindre til grunde i middagsheden.

Det, der havner blandt ukrudtet, har væsentligt længere levetid, men også det går til grunde, da torne og tidsler lige så stille overtager.

Det, der havner i den frugtbare jord, har den længste levetid og når således at blive fuldmodent til høsten.

De tre første fortællinger ender i nederlag, og kun i den sidste bærer landmandens anstrengelser frugt. Der er altså risiko for nederlag, men også gode muligheder for succes, og lignelsen kunne således være et billede på den risiko, som er forbundet med discipelskab, og den løn, der venter dem, som følger Jesus.

`Til eftertanke. Findes der lignende eksempler fra naturens verden, der kan lære os noget om Gud og om vores forhold til ham?`