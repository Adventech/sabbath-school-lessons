---
title:  Lignelser om vækst
date:   25/07/2024
---

`Hvad er lignelsens primære fokus? Mark 4,26-29`

Størstedelen af fortællingerne i Markusevangeliet findes også hos Matthæus og/eller Lukas, men ikke denne lignelse. Den findes kun hos Markus. Det primære fokus i denne korte lignelse er vækst – nærmere bestemt gudsrigets vækst. Selvom vi mennesker har fået tildelt et vist ansvar, er selve væksten ene og alene Guds afdeling. Og kornet vokser ikke i det uendelige. Det er en afsluttet proces, der ender, når kornet er modent og høsten sætter ind, på samme måde som Jesus’ genkomst markerer afslutningen på denne verdens historie.

`Hvad er pointen i lignelsen om sennepsfrøet? Mark 4,30-32`

Denne lignelse præciserer, hvordan noget, der er meget småt, har potentiale til at vokse sig større, end man umiddelbart forestiller sig. Sennepsfrø måler typisk 1-2 millimeter i diameter, og den sennepsplante, der her er beskrevet, er sandsynligvis sort sennep (Brassica nigra), hvis frø er så små, at 700 frø vejer omtrent 1 gram. Det er ikke verdens mindste frø, men de må siges at være meget små i sammenligning med planten, som kan blive op til 3 meter høj. Jesus pointerer, at fuglene bygger rede i sennepsplanten – en henvisning til Sl 104,12 og Dan 4,10-12, hvor Sl 104 beskriver Guds skaberkraft, og Dan 4 beskriver Nebukadnesar som et mægtigt træ, hvorunder hele verden kan søge skygge og føde.

Guds rige, der jo begyndte i det små, vil altså ifølge Jesus vokse sig stort og prægtigt. Den støvede omrejsende forkynder fra Galilæa med sit følge af disciple regnedes ikke dengang for noget, men hans nåderige har siden bredt sig – og fortsætter med at brede sig – til hele verden.

> <p></p>
> ”Og dette evangelium om Riget skal prædikes i hele verden som vidnesbyrd for alle folkeslag, og så skal enden komme“ (Matt 24,14).

`Til eftertanke. Hvor stor var menigheden, da Jesus kom med den forudsigelse? Hvad er det, der gør denne forudsigelse så bemærkelsesværdig og trosbekræftende?`