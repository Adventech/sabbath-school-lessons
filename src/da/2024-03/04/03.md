---
title:  Forklaringen
date:   22/07/2024
---

Jesus forklarer ikke i første omgang lignelsen for den meget store skare, der ifølge Mark 4,1 var forsamlet for at høre ham tale. Først senere og med langt færre tilhørere (Mark 4,10) kommer den egentlige forklaring.

`Hvordan forklarer Jesus lignelsen om sædemanden? Mark 4,13-20`

Sædekornet, jorden, tidslerne osv. er ifølge Jesus billeder på noget andet. Fortællingen må altså opfattes som en løs allegori, der henviser til forhold i den virkelige verden, uden at det nødvendigvis er hver eneste detalje i fortællingen, der har et modstykke.

De frø, som landmanden sår, er ”ordet“, Guds ord, navnlig det budskab fra Gud, som Jesus er kommet for at formidle. Som Jakobsbrevet udtrykker det: ”Aflæg derfor al urenhed og al den megen ondskab, og tag med sagtmodighed imod det ord, som er indplantet i jer, og som kan frelse jeres sjæle“ (Jak 1,21).

Jordbunden repræsenterer tilhørerne og deres modtagelighed for ordet. Alle slags jord beplantes. Alle hører med andre ord budskabet, men modtagelsen er forskellig. På vejen er jorden hård, og inden længe er frøene spist af fuglene. Når ordet ikke trænger ind, griber Satan ifølge Jesus straks anledningen og sørger for, at det bliver glemt. På klippegrunden er jordlaget tyndt, ligesom vedholdenheden hos dem, der ikke fuldt ud har gennemtænkt, hvad det indebærer at følge Jesus. Der, hvor ukrudtet råder, kvæles de spirende frø, på samme måde som ”verdens bekymringer“ og ”lyst til alt muligt andet“ har det med at overtage og kvæle ordet. Den gode jord, derimod, er dem, der hører ordet og tager det til sig, så det vokser og bærer frugt.

Jesus bruger mest tid på at beskrive klippegrunden og grøftekanten, hvor ukrudtet råder. På klippegrunden er den umiddelbare begejstring, hvormed ordet modtages, desværre kun kortvarig. De disciple falder fra, så snart de møder modstand. Der, hvor ukrudtet vokser, falder man ikke fra, fordi det bliver hårdt, men netop, fordi det går godt, og ”lyst til alt muligt andet“ tager over og kvæler forholdet til Gud. Man er optaget af ”verdens bekymringer“, altså det, som denne verden har at byde på, fremfor det, som Gud tilbyder.

`Til eftertanke. Genkender du vejen, klippegrunden eller ukrudtet i dit eget liv? Sommetider sniger det sig ind på os, uden at vi lægger mærke til det. Er der noget i dit liv, der skal justeres? Hvordan kan det ske?`