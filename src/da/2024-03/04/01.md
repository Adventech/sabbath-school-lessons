---
title:  Lignelser
date:   20/07/2024
---

> <p>Ugens vers</p>
> ”Og han sagde til dem: ‘Mærk jer, hvad I hører! Det mål, I måler med, skal I selv få tilmålt med, ja, I skal få i overmål. For den, der har, til ham skal der gives; og den, der ikke har, fra ham skal selv det tages, som han har’“ (Mark 4,24-25).

**Introduktion**

I forhold til de øvrige synoptiske evangelier, Matthæus og Lukas, har Markusevangeliet væsentligt færre lignelser, men i denne uge vil vi se nærmere på lignelserne i Markusevangeliet kapitel 4.

Blandt teologer er der uenighed om, hvorfor Jesus valgte at tale i lignelser, og hvordan de skal fortolkes. Er lignelserne f.eks. ren allegori, eller skal de i virkeligheden læses langt mere bogstaveligt?

Vi vil ikke i denne uges bibelstudium forsøge at besvare alle disse spørgsmål, men ved Guds hjælp og vejledning vil vi forsøge at nærme os en forståelse af lignelserne i Markusevangeliet kapitel 4.

Der er tale om fem lignelser: sædemanden, lyset i stagen, målet, det voksende korn og sennepsfrøet. Lignelsen om sædemanden er den første i rækken og den mest detaljerede, idet der i kølvandet på lignelsen følger en udlægning samt en forklaring på, hvorfor Jesus taler i lignelser. Søndag, mandag og tirsdag vil vi derfor koncentrere os om denne ene lignelse, og først onsdag/torsdag vil vi tage fat på de øvrige lignelser.

### Ugens tekster
Mark 4,1-34; Jak 1,21; Es 6,1-13; Sl 104,12; Dan 4,10-12