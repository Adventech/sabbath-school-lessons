---
title:  Til videre studium
date:   26/07/2024
---

Læs Ellen White, _Kristi lignelser_, kapitel 2, ”En sædemand gik ud for at så“.

”Sand hellighed betyder uforbeholden tjeneste for Gud. Det er betingelsen for at kunne leve som en virkelig kristen. Kristus beder om en uforbeholden overgivelse, en udelt tjeneste. Han fordrer hjerte, sind, sjæl og styrke. Vi må ikke værne om vort eget jeg. Den, der lever for sig selv, er ikke en kristen. 
Kærlighed må være drivkraften. Kærlighed er det princip, der ligger til grund for Guds gerning i Himmelen og på jorden, og det må også være grundlaget for den kristnes karakter. Det er den alene, der kan befæste og bevare hans tro. Det er den alene, der kan sætte ham i stand til at modstå prøvelser og fristelser. 
Og kærlighed vil åbenbares i opofrelse. Frelsesplanen blev lagt ved opofrelse, en opofrelse, der er så vid og dyb og høj, at den ikke kan måles. Kristus gav alt for os, og de, der tager imod Kristus, vil være rede til at opofre alt for deres forløsers skyld. Tanken om at ære og herliggøre ham vil gå forud for alt andet“ (Ellen White, _Kristi lignelser_, s. 34).

**Spørgsmål til drøftelse**

`”Kærlighed må være drivkraften. Kærlighed er det princip, der ligger til grund for Guds gerning i Himmelen og på jorden.“ Hvordan åbenbarede Jesus den kærlighed på korset? Hvordan åbenbarer Gud sin kærlighed til os i hverdagen? Hvorfor bør vi afspejle den kærlighed?`

`Fortalte Jesus lignelser, for at udenforstående ikke skulle indvies i gudsrigets hemmeligheder? Hvorfor skulle Jesus, der jo døde for alle (se Joh 2,2), bevidst vælge at skjule noget for de selvsamme mennesker, som han døde for at frelse?`

`Et lys hører til i en stage og ikke under en bænk (Mark 4,21). Hvilken relevans har det for jeres menigheds involvering i lokalsamfundet? Hvordan kan jeres lys gøres endnu mere synligt?`

`Tænk over lignelsen om vækst (Mark 4,26-29). Hvilken opgave har vi mennesker, og hvad er Guds ansvar? Hvordan sikrer vi, at vi er vores totale afhængighed af Gud bevidst? Er denne fuldstændige afhængighed i virkeligheden nøglen til vækst?`