---
title:  Lyset og målebægeret
date:   24/07/2024
---

`Hvad fremhæver Jesus selv i lignelsen om lyset i stagen? Mark 4,21-23`

Også på Jesus’ tid var husets konstruktion og størrelse afhængig af ejerens indkomst og husets beliggenhed. Velstående borgeres hjem fulgte som regel det klassiske græske forbillede med en atriumgård i midten omgivet af mere eller mindre udsmykkede bygninger, mens bønderne og de fattigere dele af befolkningen boede mere simpelt. Men hvad enten Jesus tager udgangspunkt i store eller små huse, er pointen den samme: en dag vil sandheden om Jesus komme for dagen.

I Mark 4,21 stiller Jesus to spørgsmål. Det første lægger op til et nej: ”Kommer nogen med et lys for at sætte det under en skæppe eller under en bænk?“ Svaret på det andet spørgsmål, derimod, er tydeligvis et jo: ”Er det ikke for at sætte det i en stage?“ Helt bevidst stiller Jesus disse indlysende og nærmest absurde spørgsmål for at betone sin pointe. Hvis ikke en lampe lyser, tjener den ikke noget formål, og lignelsen handler ifølge vers 22 om hemmeligheder, der må og skal frem i lyset. Enhver, der har prøvet at blive hacket, ved, hvad det vil sige, når ens dybeste hemmeligheder bliver offentliggjort, men hvad er det egentlig Jesus taler om her?

`Hvad er pointen i lignelsen om målebægeret? Mark 4,24-25`

Mange steder i verden sælges friske råvarer på markedspladser. Sælgerne benytter sig som regel af et målebæger, en vægt eller en anden form for måleenhed, hvormed de kan kan opmåle varerne, og meget ofte lægger de lige en lille smule oveni, så køberen føler sig godt behandlet. Det er denne praksis Jesus henviser til, når han skal opregne fordelene ved at være åben for sandheden. De, der følger det lys, de har fået, vil blive belønnet med endnu større indsigt, hvorimod de, der lukker af, vil opdage, at selv den smule lys, de engang havde, forsvinder.

`Til eftertanke. Hvordan bærer vi os ad med at leve efter devisen: ”Det mål, I måler med, skal I selv få tilmålt med“?`