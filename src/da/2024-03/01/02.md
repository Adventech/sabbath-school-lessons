---
title:  En mislykket missionær
date:   30/06/2024
---

`Hvordan introduceres Markus i Apostlenes Gerninger? ApG 12,12`

Det er sandsynligt, at Johannes Markus var en ganske ung mand, da begivenhederne i Apostlenes Gerninger kapitel 12 udspillede sig omkring år 40-50 e.Kr. Ifølge vers 12 var han søn af Maria – en velhavende kvinde, der tilsyneladende støttede menigheden med sine midler og åbnede sit hjem, så de troende havde et sted at mødes og bede sammen. På nærmest humoristisk vis spiller beretningen om Peters løsladelse fra fængslet og Herodes’ død på kontrasterne mellem Peter og kongen, og kun som en sidebemærkning nævnes Johannes Markus, der senere slog følge med Barnabas og Saulus.

`I hvilken forbindelse blev Markus tilknyttet Saulus og Barnabas, og hvordan endte det? ApG 13,1-5.13`

Apostlenes Gerninger 13 beskriver Saulus’ og Barnabas’ første missionsrejse omkring år 46 e.Kr. Her nævnes Johannes Markus først i vers 5 som en slags medhjælper eller tjener, og først i vers 13 dukker hans navn op igen, da han forlader apostlene for at vende tilbage til Jerusalem.

Der gives ingen begrundelse for Markus’ afrejse, og det er således overladt til læseren at forestille sig, hvorfor han mon trak sig fra missionsarbejdet, der uden tvivl har været både farligt og udfordrende. ”Her var det,“ bemærker Ellen White, ”at Markus, som var overvældet af frygt og modløshed, for en tid vaklede i sin beslutning om helt og fuldt at overgive sig til Herrens tjeneste. Han var ikke vant til besværligheder, og han tabte modet under rejsens farer og savn“ (Ellen White, Mesterens efterfølgere, s. 93-94). Det hele blev med andre ord for meget for Markus, og han bakkede ud.

`Til eftertanke. Hvem af os har ikke som Markus følt, at vi var nødt til at trække os, når det hele blev for overvældende? Selv med de bedste intentioner kommer vi i åndelig forstand indimellem på afveje. Hvad har dine personlige erfaringer lært dig?`