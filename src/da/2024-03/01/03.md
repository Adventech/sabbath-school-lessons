---
title:  En chance til
date:   01/07/2024
---

`Hvorfor afskrev Paulus Johannes Markus? Hvorfor var Barnabas villig til at give ham en chance til? ApG 15,36-39`

I ApG 15,38 får vi en forklaring på, hvorfor Paulus afviser den unge mand, der i sin tid havde trukket sig fra missionsarbejdet, og hans begrundelse er i for sig rimelig, omend tonen er brysk. Det var særdeles krævende at være missionær på den tid (se også 2 Kor 11,23-28), og for Paulus var det vigtigt at have nogen ved sin side, der kunne hjælpe ham med at løfte byrden. Han følte ikke, at han kunne bekæmpe mørkets magter med én, der gav op, så snart han mødte modgang.

Men Barnabas var uenig. Han så potentiale i Markus og var villig til at give ham en chance til. Faktisk var Paulus og Barnabas så uenige, når det gjaldt Johannes Markus, at deres vejes skiltes. Paulus valgte at tage Silas med sig, mens Markus fulgtes med Barnabas.

Der er ingen forklaring i Apostlenes Gerninger på, hvorfor Barnabas valgte at tage Markus med. Faktisk nævnes hverken Barnabas eller Markus yderligere i Apostlenes Gerninger, selvom det ikke er sidste gang, vi støder på Markus i Det Nye Testamente.

`Hvordan gik det efterfølgende med Markus ifølge disse tekster? Kol 4,10; 2 Tim 4,11; Filem 24; 1 Pet 5,13`

Der synes at være sket en gennemgribende forvandling med Markus. Selv Paulus sætter tydeligvis pris på Markus’ bidrag til missionsarbejdet. Han beskriver ham som en værdifuld medarbejder i tjenesten og opfordrer ligefrem Timotheus til at tage ham med sig. Af Første Petersbrev fremgår det, at også Peter havde et nært forhold til Markus. Disse bøger er sandsynligvis skrevet tidligt i 60’erne e.Kr., 15-20 år efter begivenhederne i ApG 15, og Markus er tydeligvis kommet sig efter sit nederlag takket være den tillid, som hans fætter Barnabas har vist ham.

`Til eftertanke. Har du nogensinde oplevet, hvad det vil sige at få en chance mere efter et svigt eller et nederlag? Hvordan forandrede det dig og dem, der i sin tid forsvarede dig? Hvordan ændrede det dit forhold til andre?`