---
title:  Markus’ indledning
date:   29/06/2024
---

> <p>Ugens vers</p>
> ”Efter at Johannes var blevet sat i fængsel, kom Jesus til Galilæa og prædikede Guds evangelium og sagde: ‘Tiden er inde, Guds rige er kommet nær; omvend jer og tro på evangeliet!’“ (Mark 1,14).

**Introduktion**

Hvem skrev Markusevangeliet? Og hvorfor? I ingen af evangelierne fremgår det tydeligt, hvem forfatterne er. Det nærmeste, vi kommer, er Johannes, der i sit evangelium refererer til den discipel, som Jesus elskede (se Joh 21,20.24).

Ikke desto mindre har man allerede meget tidligt i kirkehistorien ment, at evangelierne er skrevet af apostlene selv (Matthæus, Johannes) eller af deres ledsagere. Lukas er f.eks. knyttet til Paulus (se Kol 4,14; 2 Tim 4,11; Filem 1,24) og Markus til Peter (se 1 Pet 5,13).

Selvom Markusevangeliets forfatter altså ikke navngives i selve teksten, har vi fra oldkirken indikationer på, at der er tale om den Johannes Markus, der som ganske ung ledsagede Paulus og Barnabas på deres missionsrejser (ApG 13,2.5) og siden assisterede Peter (1 Pet 5,13).

Inden vi giver os i kast med evangeliet, vil vi forsøge at danne os et billede af forfatteren. I lyset af Markus’ personlige nederlag og genindsættelse i tjenesten vil vi så se nærmere på indledningen til Markusevangeliet. Vi vil overveje, hvor fortællingen bærer hen, og hvorfor en falleret og siden genindsat missionær mon vælger at forfatte en sådan tekst.

### Ugens tekster
ApG 13,1-5.13; ApG 15,36-39; Mark 1,1-15; Es 40,3; Dan 9,24-27