---
title:  Dåben
date:   03/07/2024
---

`Hvem er til stede ved Jesus’ dåb, og hvad sker der i den forbindelse? Mark 1,9-13`

Idet Jesus stiger op af vandet flænges himlen, Ånden daler ned over ham som en due, og en stemme fra himlen erklærer: ”Du er min elskede søn, i dig har jeg fundet velbehag!“ (Mark 1,11).

Faderen, Sønnen og Helligånden er alle til stede, og tilsammen bekræfter de, at dåben markerer, at Jesus nu tager fat på sin mission. Scenen ligner således på mange måder den, der i Markusevangeliet 15 udspiller sig ved korset, da missionen er ved at være fuldført.

Ånden driver dernæst Jesus ud i ørkenen. Det udtryk, der her oversættes ”drev“ har rod i det græske ord ekballō, et ord, som gentagne gange i evangeliet bruges, når Jesus uddriver dæmoner. Ordet bruges altså her til at understrege, at Helligånden er drivkraften i Jesus’ liv. Jesus tager fat på sin opgave ved som det første at konfrontere Satan, og her følger en intens og langvarig kamp, der udover faren for at blive angrebet af vilde dyr i ødemarken også indbefatter fyrre dages fristelse i ørkenen. Til sidst er Jesus så udmattet, at englene griber ind og sørger for ham.

Indledningen til Markusevangeliet er enestående i den forstand, at vi allerede her bliver klar over, at Jesus på en og samme tid er guddommelig såvel som menneskelig. Han er Kristus, Messias (Mark 1,1), og han er Herren, for hvem forløberen baner vej (Mark 1,2-3). Han er mægtigere end Johannes (Mark 1,7), og han er Guds elskede søn, som Ånden daler ned over (Mark 1,10-11). På den anden side er Jesus tydeligvis også menneskelig: han bliver døbt af Johannes og ikke omvendt (Mark 1,13), han drives af Ånden (Mark 1,12), fristes af Satan, lever blandt de vilde dyr og er afhængig af englenes hjælp (Mark 1,13).

Markus fremhæver således kontrasten mellem det guddommelige og det menneskelige hos Jesus. På den ene side er han Kristus, vor herre, frelser og Gud, og på den anden er han vores bror såvel som vores eksempel. Fatter vi egentlig, hvad det vil sige, at Gud blev menneske? Nej vel? I forundring over den kærlighed til os, som inkarnationen er et udtryk for, må vi bare i tro acceptere, at sådan er det.

`Til eftertanke. Hvad fortæller det os om Guds forunderlige kærlighed, at Jesus, der selv var Gud, var villig til at blive menneske for at frelse os?`