---
title:  Kan I tømme mit bæger?
date:   21/08/2024
---

`Hvordan kan man af disse vers se, at disciplene fortsat ingenting fatter? Mark 10,32-45`

Jesus nærmer sig sit sidste besøg i Jerusalem, og han forsøger at forklare disciplene, hvad der kommer til at ske med ham i den forbindelse, men til trods for, at Jesus er helt klar i mælet og tydeligt henviser til både sin død og opstandelse, vender disciplene det døve øre til og hører kun det, som de ønsker at høre.

Den forespørgsel, som Jakob og Johannes kommer med, er et direkte resultat af disciplenes selektive hørelse. Det er let at affærdige deres anmodning som et udtryk for ren og skær egoisme, men disse to mænd har viet deres liv til tjeneste for Jesus, og deres motiver er næppe udelt egocentriske.

I et forsøg på at forklare dem, hvad det i bund og grund er, de beder om, spørger Jesus dem, om de kan drikke det bæger, han drikker, eller døbes med den dåb, han døbes med. Hans bæger rummer det, han kommer til at lide i Getsemane og på korset (se Mark 14,36), og hans dåb er en henvisning til hans død og begravelse (Mark 15,33-47), der rummer paralleller til hans dåb i Markusevangeliets kapitel 1.

Men alt det går hen over hovedet på Jakob og Johannes, der beredvilligt svarer, at det kan de. Og ja, profeterer Jesus, inden længe vil de drikke af hans bæger og blive døbt med hans dåb. Jakob blev ganske rigtigt den første martyr (ApG 12,2), og Johannes blev forvist til øen Patmos (Åb 1,9), men hvem, der skal indtage pladserne på højre og venstre side af Jesus, er Guds afgørelse.

De øvrige disciple er langt fra begejstrede, da de hører, hvad Jakob og Johannes har bedt om, og Jesus sammenkalder derfor disciplene for at indprente dem noget meget vigtigt angående Guds rige. Denne verdens fyrster, siger Jesus, misbruger deres magt og meler deres egen kage, men i Guds rige handler det om at bekræfte hinanden og være til velsignelse for andre. Som konge i gudsriget går Jesus foran og viser os vejen. Hvordan? Ved at give sit liv som løsesum – ikke just det, som disciplene forventede at høre.

`Til eftertanke. Hvad vil det sige, at vi som kristne skal stå til tjeneste for andre? Eller sagt på en anden måde: hvordan tjener du i praksis dine medmennesker? Skal vi kun tjene andre, hvis de beder om det?`