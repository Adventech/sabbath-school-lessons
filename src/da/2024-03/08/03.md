---
title:  Jesus og børnene
date:   19/08/2024
---

`Hvad gjorde Jesus for at styrke og opmuntre dem, der bad ham velsigne deres børn? Mark 10,13-16`

Børn og da særligt drenge var noget alle brændende ønskede sig, men som det langtfra var alle, der var så heldige at få. Fødslen var risikofyldt og børnedødeligheden stor. Mange kulturer tyede til særlige amuletter og naturmedicin i deres forsøg på at beskytte de sårbare børn mod ondsindede kræfter.

Men selvom børn var eftertragtede, havde de ikke nogen særlig høj status i samfundet. Faktisk var deres status sammenlignelig med slavers – altså uden rettigheder (Gal 4,1-2). I den græskromerske verden kastede man uønskede og misdannede børn i floden, og da drengebørn var langt mere eftertragtede end pigebørn, blev piger ofte efterladt i naturen for at dø. Dem, der blev ”reddet“, opfostrede man og solgte som slaver.

Disciplene har øjensynligt ikke forstået implikationerne af det, som Jesus i kapitel 9 sagde om at tage imod Guds rige som et lille barn (Mark 9,33-37), for nu truer de ad forældre, der beder Jesus om at velsigne deres børn. Noget så ubetydeligt, tænker disciplene tilsyneladende, har Jesus da virkelig ikke tid til.

Men de tager fejl, og Jesus bliver vred. Det er karakteristisk for Markus, at han ikke lægger fingre imellem de gange, hvor Jesus reagerer voldsomt, og her er det tydeligt, hvad Jesus mener om dem, der således skubber børnene til side.

De må under ingen omstændigheder, insisterer Jesus, hindre børnene i at komme til ham. Hvorfor? Fordi ”Guds rige er deres“, og ”den, der ikke modtager Guds rige ligesom et lille barn“ – måske en henvisning til barnets umiddelbare tillid til Gud – ”kommer slet ikke ind i det“ (Mark 10,15).

“Giv ikke børnene et misvisende billede af, hvem Jesus er. Jeres kulde og hårdhed må ikke være skyld i, at de tager afstand fra Jesus og konkluderer, at himlen, hvis I også er der, ikke bliver noget rart sted at være … Giv dem ikke det indtryk, at kristenlivet er gråt og kedeligt, og at man for at komme til Kristus må opgive alt det glædelige i livet” (Ellen White, _The Ministry of Healing_, s. 43-44).

`Til eftertanke. Hvordan kan du vise de børn, som du kommer i berøring med, hvem Jesus er? Har børn gudgivne rettigheder?`