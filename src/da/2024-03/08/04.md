---
title:  Den bedste investering
date:   20/08/2024
---

`Hvad lærer vi her om troen og om, hvad efterfølgelse koster, hvad enten vi nu har meget eller lidt? Mark 10,17-31`

Manden viser tydeligt, at han er oprigtig og nærer dyb respekt for Jesus, for ikke bare løber han ham i møde, han knæler også ned for hans fødder, inden han stiller ham spørgsmålet: ”Gode Mester, hvad skal jeg gøre for at arve evigt liv?“ (Mark 10,17). I sit svar henviser Jesus til sidste halvdel af de 10 bud, og igen bekræfter manden, at dem har han samvittighedsfuldt overholdt, siden han var ganske ung.

Som den eneste af evangelisterne lader Markus en bemærkning falde om, at Jesus ”fattede kærlighed til ham“ (Mark 10,21). Mandens oprigtighed kunne ikke undgå at gøre indtryk, og i håb om, at han er villig til at gå hele vejen, opfordrer Jesus manden til at sælge alt og følge ham. Nedslået vender manden om og går, for han ”var meget velhavende“. Når det kom til stykket fulgte han ikke samtlige bud. Hans rigdomme var blevet hans afgud, og han overholdt således ikke det første bud om ikke at sætte noget højere end Gud.

Jesus benytter anledningen til at advare mod at lade sig besnære af rigdom. Det er lettere, siger han, for en kamel at komme igennem et nåleøje, end det er for en rig at komme ind i Guds rige. Kommentaren kommer bag på disciplene, og de begynder at tvivle på, om nogen mon kan blive frelst, men i Mark 10,27 forklarer Jesus sig: ”For mennesker er det umuligt, men ikke for Gud, thi alting er muligt for Gud.“

Mark 10,27 er den perfekte afslutning på beretningen: borgerskab i Guds rige er ikke noget, vi selv kan sikre os. Vi frelses ene og alene ved Guds nåde.

Peter kan dog ikke lade være med at pointere, at han og de øvrige disciple jo har forladt alt for at følge Jesus, hvortil Jesus svarer, at det, de har forladt, ikke er noget i sammenligning med det, som de får, ”nu i denne verden“ såvel som i ”i den kommende verden“ (Mark 10,30). Det er Kristi død, der løser vores skyldproblem, og ved hans nåde får vi et nyt liv og kraft til at leve i overensstemmelse med hans lov.

`Til eftertanke. Læs Rom 6,1-11. Hvordan beskrives effekten af Guds nåde i vores liv, både når det gælder skyldproblemet og det nye liv i ham?`