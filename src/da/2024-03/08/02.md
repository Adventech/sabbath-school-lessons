---
title:  Tilbage til Guds oprindelige plan
date:   18/08/2024
---

`Hvilken fælde gemte der sig bag farisæernes spørgsmål om skilsmisse? Hvad kan vi lære af Jesus’ svar? Mark 10,1-12; 1 Mos 1,27; 1 Mos 2,24`

Er det tilladt for en mand at lade sig skille fra sin kone, spørger farisæerne Jesus. Det var sådan set ikke, fordi farisæerne selv var i tvivl. I deres optik var det en selvfølge at tillade skilsmisse. Det, der delte vandene, var, på hvilket grundlag skilsmisse kunne tillades. De farisæere, der tilsluttede sig Shammais lære, førte en stram politik på området og tillod skilsmisse i tilfælde af barnløshed, materiel svigt, følelsesmæssig svigt eller utroskab. De, der tilsluttede sig Hillels lære, førte til gengæld en mere lempelig politik og bevilgede stort set altid skilsmisse. Til gengæld sørgede de for, at processen var yderst kompleks og trak gerne sagen i langdrag.

Set i det lys er det et underligt spørgsmål, de her stiller Jesus, men der stikker tydeligvis noget under. Herodes havde netop halshugget Johannes Døber, fordi han åbent anklagede ham for ægteskabsbrud, og med spørgsmålet håber farisæerne tydeligvis, at de kan skaffe Jesus tilsvarende problemer på halsen.

I stedet for at svare med det samme beder Jesus dem om at forklare , hvad Moseloven har at sige om sagen. Farisæerne henviser til 5 Mos 24,1-4, der beskriver, hvordan en mand i et helt specifikt tilfælde skal forholde sig til det at gifte sig igen efter en skilsmisse. Skilsmisse var allerede på Moses’ tid noget, man praktiserede, men de retningslinjer i 5 Mos 24, som havde til hensigt at beskytte kvinden, blev af Hillels tilhængere misbrugt som belæg for at tillade skilsmisse i stort set alle tilfælde. Loven, hvis oprindelige formål havde været at beskytte kvinden, blev altså brugt som belæg for, at man uden videre kunne skille sig af med hende.

Jesus går ikke i dialog med farisæerne vedrørende deres udlægning af Moseloven, men henviser til Guds oprindelige hensigt med ægteskabet, som det beskrives i Første Mosebog 1 og 2. I begyndelsen, siger han, skabte Gud manden og kvinden som to selvstændige individer (1 Mos 1,27). I ægteskabet vælger de at løsrive sig fra forældrene og knytte sig til hinanden (1 Mos 2,24). I ægteskabet er de to en samlet enhed, ét kød, og ”hvad Gud altså har sammenføjet, må et menneske ikke adskille“ (Mark 10,9).

`Til eftertanke. Hvad kan I gøre for at styrke ægteskaberne i jeres menighed? Hvad kan I gøre for at støtte op om dem, hvis ægteskaber er gået i stykker?`