---
title:  ”Hvad vil du have, at jeg skal gøre for dig?“
date:   22/08/2024
---

`Hvordan reagerer Bartimæus, da det går op for ham, at det er Jesus, der går forbi? Mark 10,46-52`

Indtil nu har Jesus i Markusevangeliet med ganske få undtagelser bedt folk om at holde tæt med, hvad han har gjort, og hvem han er, men da en blind tigger påkalder sig alles opmærksomhed, er det hele forsamlingen, der, i tråd med åbenbarings- og hemmelighedstemaet i Markusevangeliet, forgæves forsøger at få tiggeren til at tie stille.

Men Bartimæus lader sig ikke kue og råber bare endnu højere. Med sine ord bekender han sin tro på, at Jesus er Messias, og sin tillid til, at Jesus kan helbrede ham. Titlen ”Davids søn“ henviser til profetierne om, at Israel igen skulle få en konge (se Es 11; Jer 25,5.6; 33,15; Ez 34,23.24; 37,24; Mika 5,1-3; Zak 3,8; 6,12), og til forhåbningerne om, at denne konge skulle uddrive onde ånder og helbrede sygdomme.

Jesus standser og beder dem kalde på den blinde mand, som straks smider kappen fra sig og kommer hen til Jesus. Blinde var blandt de mest sårbare i datidens samfund, så når manden smider kappen, der tjener som hans eneste beskyttelse, regner han tydeligvis med, at Jesus vil helbrede ham.

Og Jesus svigter på ingen måde hans tillid. Der findes i det hele taget ikke noget eksempel i evangelierne på, at Jesus afviser et eneste menneske, der beder om hans hjælp. Han stiller den blinde samme spørgsmål, som han i Mark 10,36 stillede Jakob og Johannes: ”Hvad vil du have, at jeg skal gøre for dig?“ (Mark 10,51). Uden tøven beder den blinde mand Jesus om at give ham synet, og da Jesus har gjort netop det, slår manden følge med ham.

Denne beretning afrunder den del af Markusevangeliet, hvor Jesus underviser disciplene om, hvad efterfølgelse indebærer. De to beretninger om blinde, der bliver helbredt, danner således en ramme om emnet discipelskab og illustrerer, hvorledes det at følge Jesus er ensbetydende med at se verden med nye øjne. I starten træder alle detaljer ikke nødvendigvis helt tydeligt frem, men det vil de i stigende grad gøre for den, der følger med Jesus overalt.

`Til eftertanke. Hvornår har du i dit liv råbt: ”Davids søn, Jesus, forbarm dig over mig!“ Hvad skete der, og hvad har denne erfaring lært dig? Er synet nødvendigt, for at mennesker kan ”indse“, hvem Jesus er?`