---
title:  Forladt af Gud
date:   18/09/2024
---

`Hvad siger Jesus ifølge Markus’ beretning, inden han dør? Hvad betyder Kristi død ultimativt for os alle? Mark 15,33-41`

I Markusevangeliet er korset både i fysisk og åndelig forstand et meget mørkt sted. Fredag middag sænker der sig et overnaturligt mørke over Golgata. ”Og da den sjette time kom, faldt der mørke over hele jorden indtil den niende time“ (Mark 15,33).

Da Jesus råber: ”Min Gud, min Gud! Hvorfor har du forladt mig?“ er det et citat fra Sl 22,2, som Markus i øvrigt også henviser til i kapitel 15 vers 24 og 29 for at vise, at Jesus’ død for længst var forudsagt. De jødiske ledere forsøger bevidst at modarbejde Gud, men ikke desto mindre er det Guds vilje, der sker.

Markus gengiver først Jesus’ ord på aramæisk, hvorefter han oversætter dem for læseren. ”Eloí, Eloí“ – min Gud, min Gud – er ikke langt fra det aramæiske eliyyah, Elias, som betyder ”Min Gud er YHWH, og flere af tilskuerne tror derfor fejlagtigt, at Jesus kalder på Elias.

Parallellerne mellem Jesus’ dåb i Mark 1,9-11 og Jesus’ død i Markus 15,34-39 er slående:

| Dåben: Mark 1,9-11 | Korset: Mark 15,34-39 |
| --- | --- |
| Johannes døber Jesus | Jesus’ dåb (se Mark 10,38) |
| Johannes (Elias-figur, se Mark 9,11-13) | De tror, Jesus kalder på Elias |
| himlene flænges | forhænget i templet flænges |
| Ånden (_pneuma_) daler ned | Jesus udånder (_expneō_) |
| Guds erklærer ”min elskede søn“ | Officeren erklærer ”den mand var Guds søn“ |

Jesus’ dåb i Markusevangeliet 1 markerer begyndelsen på det, som Jesus kom til jorden for at gøre, og korset er kulminationen, for på korset giver Jesus sit liv ”som løsesum for mange“ (Mark 10,45). Begge dele sker i henhold til profetien i Dan 9,24-27. Forhænget i templet flænges som tegn på, at offersystemet har udtjent sin rolle. Det, som offersystemet pegede frem imod, er sket, og en ny fase af Guds frelsesplan kan begynde.

`Til eftertanke. Trods menneskers onde hensigter endte Gud med at få det sidste ord. Er det en trøst at vide, at vi trygt kan regne med Gud, uanset hvor sort det ser ud? Kan vi sætte vores lid til, at det gode i sidste ende overvinder det onde?`