---
title:  Hil dig, jødekonge!
date:   16/09/2024
---

`Hvad udsatte soldaterne Jesus for, og hvilken betydning har det? Mark 15,15-20`

Inden henrettelsen blev dødsdømte fanger afklædt, bundet til en pæl og pisket til blods med læderremme, hvortil der var bundet knoglerester, glas, sten og søm. Da de således havde mishandlet Jesus, fortsatte soldaterne med at ydmyge ham. De sammenkaldte ifølge Markus ”hele vagtstyrken“ (en bataljon på et sted mellem 200 og 600 soldater), kastede en purpurkappe over hans skuldre, trykkede en tornekrone ned over hans hoved og gjorde nar af hans titel som jødernes konge.

De ”slog“ ham i hovedet med en kæp, ”spyttede“ på ham og ”lagde sig på knæ“ og tilbad ham. På græsk står verberne her i imperfektum og henviser i denne kontekst til en gentagen handling. Der lægges altså vægt på, at de vedvarende slår, spytter og kaster sig ned, men Jesus forbliver tavs og tager på ingen måde til genmæle.

Almindeligvis tvang romerne de dødsdømte til selv at bære korset til henrettelsesstedet. Nøgne og forsvarsløse skulle de således endnu engang ydmyges i al offentlighed. Men jøderne, der så strengt på nøgenhed i det offentlige rum, har tilsyneladende overtalt romerne til, tid og sted taget i betragtning, at tage purpurkappen af Jesus og iklæde ham hans tøj (Mark 15,20).

Igen er ironien, at de romerske soldater, der spottende kaster sig ned for fødderne af Jesus, ikke fatter, at det ikke bare er jødernes, men hele verdens – og dermed også deres – retmæssige konge, som står foran dem.

`Til eftertanke. De havde ingen idé om, hvad de gjorde, men undskylder soldaternes uvidenhed deres handlinger?`

