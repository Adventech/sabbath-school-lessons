---
title:  Gravlæggelsen
date:   19/09/2024
---

`Hvilken betydning har Josef fra Arimatæas handling, nu hvor disciplene brillerer ved deres fravær. Mark 15,42-47`

Efter de dramatiske begivenheder, der netop har udspillet sig, er der nogle praktiske ting, som lige skal ordnes. Nogen må jo tage sig af begravelsen, og i den forbindelse får vi hos Markus en beskrivelse af et hændelsesforløb, der ikke bare er rørende, men også i historisk forstand er ekstremt betydningsfuldt.

Det er både første og sidste gang, at Josef fra Arimatæa optræder i Markusevangeliet. Josef fra Arimatæa var et respekteret medlem af det jødiske råd. Han var velhavende og indflydelsesrig og stod sig godt med statholderen, hvilket forklarer, at han uden videre turde træde frem for Pilatus og bede om at få Jesus’ legeme udleveret. Det er rørende at læse om, hvordan et medlem af det jødiske råd havde interesse i, at Jesus fik en ordentlig begravelse. Men hvad var der blevet af disciplene?

Da Josef i Mark 15,43 beder om at få udleveret Jesus’ legeme, overrasker det Pilatus at høre, at Jesus allerede er død (Mark 15,44). Han tilkalder derfor den ansvarlige officer og spørger ham, om det virkelig forholder sig sådan, hvilket officeren bekræfter. Officerens udsagn bestrider således teorien om, at Jesus ikke døde på korset, men kun var bevidstløs, og set i lyset af romernes ekspertise, hvad henrettelser angår, må man gå ud fra, at den romerske officer vidste, hvad han talte om.

Josef køber et lagen, som han svøber om Jesus, inden han lægger ham i en grav, som er hugget ud i klippen. Gravhulen er tilsyneladende stor nok til, at man kunne gå ind i den (Mark 16,5), og ifølge Markus ser også Maria Magdalene og Maria, Joses’ mor, hvor Jesus bliver lagt. Sammen med Salome har de fulgt korsfæstelsen på afstand, og søndag morgen går de ud til graven for – tror de – at færdiggøre balsameringen af liget (Mark 16,1). Hvorfor er de tre kvinder vigtige for fortællingen? Det er de, fordi det er dem, der i Markusevangeliet 16, opdager, at graven er tom. De er altså de første vidner om Jesus’ opstandelse.

`Til eftertanke. Disciplene brillerer ved deres fravær, mens et medlem af det jødiske råd – det råd, der netop har dømt Jesus til døden – overtager ”helterollen“. Det kan man kalde ironisk. Hvordan kan vi sikre os, at vi ikke også ender med at stikke halen mellem benene, når det gælder?`