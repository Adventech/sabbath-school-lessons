---
title:  Dømt og korsfæstet
date:   14/09/2024
---

> <p>Ugens vers</p>
> ”Og ved den niende time råbte Jesus med høj røst: ‘Eloí, Eloí! lamá sabaktáni?’ – det betyder: ‘Min Gud, min Gud! Hvorfor har du forladt mig?’“ (Mark 15,34).

**Introduktion**

I Markusevangeliet 15 afsluttes retssagen mod Jesus. Han dømmes til døden, tortureres, korsfæstes og begraves. Markus beskriver det hele nøgternt og detaljeret og lader således handlingsforløbet tale for sig selv.

Men beretningen rummer tydeligvis også ironi – et begreb, som det derfor er nødvendigt at definere nærmere. Ironi består ofte af tre lag 1) Udsagn med flere betydninger. 2) Betydningerne er diametralt modsatte. 3) Nogle indser ikke ironien og forstår ikke, at de selv risikerer at rammes af konsekvenserne af deres egne ord og handlinger.

Markusevangeliet kap 15 er fuld af eksempler på udsagn, hændelser og situationer, der i sig selv er dybt ironiske. Det gælder Pilatus’ spørgsmål: ”Er du jødernes konge“, soldaternes hån, skiltet på korset, de religiøse lederes hån, udsagnet ”Andre har han frelst, sig selv kan han ikke frelse“ og Josef fra Arimatæas uventede indgriben er alt sammen eksempler på, at aktørernes udsagn og handlinger rummer en for dem ukendt og helt utilsigtet betydning.

### Ugens tekster
Mark 15; Luk 13,1; Sl 22,19; Joh 20,24-29; Joh 1,1-3; Dan 9,24-27