---
title:  Korsfæstelsen
date:   17/09/2024
---

`Hvilken frygtelig og smertelig ironi præger denne beretning? Mark 15,21-38`

Indtil nu har Jesus stiltiende taget imod. Jesus, der ellers altid har været handlekraftig, har efter tilfangetagelsen forholdt sig passiv. Soldaternes mishandling og manglen på søvn og næring har svækket ham så grundigt, at en fremmed nu må bære hans kors.

Inden korsfæstelsen klæder soldaterne ham igen af og kaster lod om, hvem der skal overtage hans tøj (se også Sl 22,18). Korsfæstelse var ikke nogen blodig affære. På hebraisk såvel som på græsk kan betegnelsen ”hånd“ betyde både hånd og underarm, og da selve håndfladen ikke kan bære hele kropsvægten, har man sandsynligvis hamret naglerne i håndleddet tæt på håndfladen, hvorved man undgik at ramme de største blodårer. Naglerne har således gennemboret og knust hovednerven i underarmen, nervus medianus, hvilket har resulteret i ulidelige smerter hele vejen op gennem armen. Stillingen på korset har gjort det næsten umuligt at trække vejret med mindre den korsfæstede skubbede sig op med fødderne og drejede armene, hvilket igen har været ekstremt smertefuldt. De korsfæstede er langsomt og under store lidelser blevet kvalt.

Vekselvirkningen mellem hemmelighed og åbenbaring har som sagt været et hovedtema hos Markus, og derfor støder man sjældent på betegnelser som ”Herre“, ”Guds søn“ og ”Kristus“, men nu er det slut med at skjule hans identitet. Ironisk er det de religiøse ledere, der spottende tager netop disse ord i deres mund, hvorved de uforvarende dømmer sig selv.

Særligt et udsagn springer i øjnene. ”Andre har han frelst,“ erklærer de hånligt, ”sig selv kan han ikke frelse“ (Mark 15,31). I deres iver efter at understrege Jesus’ nuværende hjælpeløshed, indrømmer de ironisk nok, at han tidligere har været til stor hjælp for andre (det græske verbum kan betyde hhv. ”at frelse“, ”at helbrede“ og ”at redde“). De indrømmer således, at Jesus er frelser, og ironisk nok er det netop, mens han hænger hjælpeløs på korset, at Jesus er i fuld gang med at frelse hele menneskeheden.

`Til eftertanke. Læs Joh 1,1-3 og tænk over, hvad de vers siger om Jesus – den Jesus, der netop nu i Markusevangeliet hænger på korset. Er det overhovedet muligt for os at fatte til fulde, hvad Jesus’ død betyder for os?`