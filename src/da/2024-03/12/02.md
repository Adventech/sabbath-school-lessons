---
title:  Er du jødernes konge?
date:   15/09/2024
---

`Hvad er ironien i situationen og i det, der her bliver sagt og gjort? Mark 15,1-15`

Pontius Pilatus, den romerske statholder i Judæa fra år 26-36 e.Kr., var på ingen måde venligt stemt over for jøderne, og ved flere lejligheder havde hans ligegyldighed over for deres religion og kultur sat sindene i kog (se Luk 13,1). Det jødiske råd havde dømt Jesus til døden for gudsbespottelse, men da de ikke havde bemyndigelse til at henrette fanger, måtte de overdrage sagen til Pilatus.

Hvad Jesus stod anklaget for fremgår ikke direkte af teksten, men mon ikke Pilatus’ spørgsmål: ”Er du jødernes konge?“ (Mark 15,2), giver os et fingerpeg. I Det Gamle Testamente blev man salvet til konge, og da Messias jo betyder ”den salvede“, har jøderne givetvis argumenteret, at Jesus ved at hævde den titel udfordrede kejserens ret til tronen. Anklagen mod Jesus ændres altså, da han stilles for en romersk domstol. Hvis de skal gøre sig håb om at få Jesus henrettet, må hans anklagere fremstille ham som oprørsleder.

Det ironiske er, at Jesus vitterligt er Messias, og han er også jødernes retmæssige konge. I stedet for at anklage ham for blasfemi og åbent oprør burde de kaste sig ned for hans fødder i ærefrygt og tilbedelse. Og Jesus’ reaktion er da også en konge værdig. Med sit korte svar: ”Du siger det selv“ (Mark 15,2), hverken be- eller afkræfter han anklagen. Ja, han er konge, men i en ganske anden forstand (se også Joh 18,33-38).

Man plejede under påskefesten at løslade en fange. I Mark 15,9 spørger Pilatus derfor, om de ønsker, at han løslader ”jødernes konge“. Han mener det givetvis ironisk, men ironien rammer ham selv.

I Mark 15,9-10 spiller beretningen på forskellen mellem det, som aktørerne forstår, og det, som de ikke forstår. Pilatus forstår udmærket, at de religiøse ledere er drevet at jalousi, men han forstår ikke, at han fremmer deres sag ved at appellere til folket. De religiøse ledere giver sig i kast med at opildne forsamlingen, der inden længe højlydt forlanger, at Jesus skal korsfæstes. Pilatus er dog ikke meget for at afsige dommen. Korsfæstelse var en særdeles grusom henrettelsesmetode, og Pilatus er overbevist om, at Jesus er uden skyld i anklagerne mod ham. Det er dybt ironisk, at den hedenske statholder er parat til at løslade Messias, mens de religiøse ledere forlanger hans død.

`Til eftertanke. Hvad skal der til, for at du kan modstå presset fra omgivelserne?`