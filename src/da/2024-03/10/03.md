---
title:  Alt skal brydes ned
date:   02/09/2024
---

`Hvordan reagerede disciplene på det, som Jesus sagde om templet, og hvad ligger der mon i svaret? Mark 13,1-13`

Som nævnt var templet i Jerusalem et betagende syn. Josefus nævner, at ”den kongelige søjlegang“ mod syd havde 162 søjler, som tre mænd med hinanden i hånden lige akkurat kunne nå rundt om (Antiquities, 15.11.5 §§413-17 414). Da Jesus erklærer, at det hele skal brydes ned, må det for tilhørerne have lydt som verdens undergang.

”Hvilke uudtalte tanker rørte sig mon i Jesus, i ham, som folket forkastede, da han blev gjort opmærksom på templets pragt? Det var i sandhed et smukt syn, der viste sig for ham, men han sagde sørgmodigt: Jeg ser det alt sammen! Bygningerne er virkeligt vidunderlige. I mener, at disse mure tilsyneladende er uforgængelige; men lyt til, hvad jeg siger: ‘Der skal ikke lades sten på sten tilbage, men alt skal brydes ned’“ (Ellen White, _Jesu liv_, s. 551).

Disciplene vil meget gerne vide, hvornår det, som Jesus netop har forudsagt, skal ske, og en lille udvalgt gruppe – Peter, Jakob, Johannes og Andreas – beder derfor i Mark 13,4 Jesus om at præcisere det nærmere. De ønsker at vide, hvornår det kommer til at ske, og hvad de skal holde øje med, så det ikke kommer bag på dem.

Jesus bruger interessant nok ikke nær så mange kræfter på at beskrive Jerusalems fald som på at advare disciplene om det, der venter dem, når de skal til at etablere den første kristne menighed. Det lader ikke til at blive nogen let opgave.

De vil, siger Jesus, blive forfulgt, stillet for retten og dræbt, men, pointerer han, det er ikke enden, og de må ikke lade sig skræmme. Helligånden vil lægge dem ord i munden og støtte dem, når familie og venner svigter.

Med andre ord: Guds folk skal ikke frygte modstand og prøvelser, men være årvågne og stole på, at Guds Ånd vil bære dem igennem.

`Til eftertanke. Er du stødt på modstand, fordi du følger Jesus? Kan manglende modstand være et tegn på, at du skal genoverveje, hvorvidt du rent faktisk følger ham? Hvordan håndterer du modstand?`