---
title:  Trængselstid
date:   04/09/2024
---

`Hvad er det for en trængselstid, der her er tale om? Mark 13,19`

Kapitlets omdrejningspunkt er vers 14, der omhandler ”ødelæggelsens vederstyggelighed“ (se tirsdagsafsnittet), men i vers 19 tager teksten en ny drejning. Her henvises der til ”en trængselstid, som der ikke har været magen til fra skabelsens begyndelse, da Gud skabte verden“. Man må rimeligvis antage, at de trængsler, Jesus henviser til, overgår det, der skete i forbindelse med Jerusalems fald. At der sker et skifte netop her, understreges af den fremtidsform, som benyttes i vers 19. Den indikerer nemlig, at der her er tale om begivenheder, som sker længere ude i fremtiden.

Ligesom Mark 13,14 henviser til profetien i Dan 9, er der en tydelig parallel mellem Mark 13,19-23 og profetien i Dan 7 og 8, hvor det lille horn forfølger Guds folk i ”én tid, to tider og en halv tid“ (Dan 7,25). Denne profetiske tidsperiode på 1260 dage svarer til 1260 år (4 Mos 14,34; Ez 4,6) nærmere betegnet fra år 538 til 1798 e.Kr. I 1798 sendte Napoleon sin general for at tage paven til fange. l løbet af denne tidsperiode på 1260 år forfulgte og dræbte det lille horn dem, der nægtede at indordne sig under den etablerede kirkes bestemmelser.

`Hvad lover Gud sit folk angående trængselstiden? Hvad advarer han dem mod, når trængselstiden er slut? Mark 13,20-23`

I Mark 13,20 lover Jesus, at Gud for de udvalgtes skyld afkorter trængselstiden, og den protestantiske reformationen var medvirkende til at afkorte og mildne Guds folks lidelser. I takt med, at det lille horn tabte indflydelse, tilsluttede et stigende antal troende sig reformerne. Det lille horn var midlertidigt slået ud, men skulle, som Åb 13 indikerer, rejse sig igen.

I Mark 13,21-23 advarer Jesus sine efterfølgere om, at der inden hans genkomst vil komme falske profeter og falske Kristus’er, som de skal tage sig i agt for.

`Til eftertanke. At Jesus advarer dem mod falske Kristus’er på et så tidligt tidspunkt i etableringen af den kristne bevægelse er bemærkelsesværdigt, for det har jo siden vist sig, at hans forudsigelser holder stik (selv nu er der mange, der hævder at være Jesus). Hvordan er denne profeti med til at styrke vores tillid til Guds ord?`