---
title:  Menneskesønnens komme
date:   05/09/2024
---

`Hvilken skelsættende begivenhed beskrives her? Mark 13,24-32`

Her får vi intet mindre end en beskrivelse af Jesus Kristus, der kommer igen i herlighed, og de tegn i sol, måne og stjerner, som indvarsler hans komme. I Det Nye Testamente findes der et væld af profetier, som henviser til denne begivenhed. I 1 Thess 4,13-18 maler apostlen Paulus et billede af, hvordan de døde, der har lagt sig til hvile i Kristus, til den tid vækkes til live og sammen med de hellige, der endnu lever, rykkes bort for at møde Herren i luften. I 1 Kor 15 beskriver apostlen de dødes opstandelse ved Kristi genkomst. Også Peter henviser til denne skelsættende begivenhed, idet han i 2 Pet 3,3-13 forklarer, at Herren ikke er sen til at opfylde sit løfte, men venter tålmodigt, fordi han ønsker, at alle skal nå til omvendelse. Særligt i Johannes’ Åbenbaring finder vi levende beskrivelser af Kristi genkomst (1,7; 6,12-17; 14,14-20; 19,11-21). Det Nye Testamente lærer konsekvent, at Kristus personligt kommer igen – synligt, hørligt og bogstaveligt. Alle kommer til at opleve det.

Men hvad mener Jesus med ”denne slægt“ og ”den dag eller time“? Mange har grublet over, hvad det mon er, Jesus her sigter til, for de mennesker, som Jesus her henvender sig til, er jo for længst døde.

Nogle argumenterer, at ”slægt“ kan dække over et bestemt folkeslag – i dette tilfælde jøderne. Det jødiske folk vil med andre ord bestå helt frem til Kristi genkomst. Andre har foreslået, at de mennesker, der bevidner tegnene på Kristi genkomst, endnu er i live, når han kommer.

En langt mere ligetil løsning er dog at lægge mærke til forskellen mellem ”denne“ i vers 30 og ”den“ i vers 32, hvor ”denne“ omhandler slægten, og ”den“ omhandler dagen og timen. I Mark 13 benytter Jesus for det meste betegnelsen ”denne“ (houtos, hautē, touto) i forbindelse med Jerusalems fald og de begivenheder, der i begyndelsen af kapitlet indvarsler katastrofen. Betegnelsen ”den“ bruges overvejende i den sidste del af kapitlet. Det er derfor overvejende sandsynligt, at ”denne slægt“ henviser til dem, der levede i det 1. årh. e.Kr., og at Mark 13,30 henviser til Jerusalems ødelæggelse, som de jo blev vidner til. Mark 13,32 omhandler så Kristi andet komme, som vi endnu venter på, og som i det første århundrede lå langt ude i fremtiden. Markus bruger altså ordet ”den“, som i ”den tid“ og ”den time“ til at henvise til begivenheder, der, set fra det første århundredes perspektiv, tilhørte en fjern fremtid.