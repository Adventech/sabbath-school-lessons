---
title:  To småmønter
date:   01/09/2024
---

`Hvor meget lagde enken i tempelblokken, og hvad sagde Jesus i den forbindelse? Mark 12,41-44`

Det ubeskriveligt smukke tempel kastede glans over Jerusalem. Det lå hævet over byens øvrige bygninger, og selv set med nutidens øjne var byggestenene, hvoraf nogle vejede flere hundrede ton, imponerende. Den storstilede ombygning og udvidelse af templet, som Herodes den Store igangsatte omkring år 20 f.Kr., fortsatte helt frem til ca. år 60 e.Kr.

Mange donerede store beløb til templet, og i kvindernes forgård var der opstillet 13 kister beregnet til formålet. Her sad Jesus, da enken kom for at donere to småmønter – noget der svarer til 1/32 af den ene denar, som var den gængse dagløn for en daglejer. Der var altså vitterligt tale om et meget beskedent beløb.

Men hendes offervilje gjorde et stort indtryk på Jesus. Adskillige velhavende borgere donerede store beløb, uden at det fremkaldte nogen reaktion, men enkens gave fik mange rosende ord med på vejen. Hun har, erklærede han, doneret mere end nogen anden. Hvordan det? Jo, for i modsætning til de rige donorer gav hun ikke af sit overskud, men af det, som hun skulle brødføde sig selv med. Set i det lys var hendes gave ekstravagant, selvom dens værdi i kroner og ører var ubetydelig.

Her lærer Jesus os noget væsentligt om forvaltning. Vores offervilje skal ikke stå og falde med, hvorvidt vi har tillid til dem, der administrerer pengene. Jesus vidste alt om de religiøse lederes magtmisbrug, men han opfordrede på ingen måde sine tilhørere til at være tilbageholdende med deres gaver, tværtimod.

Det påhviler administratorer og ledere at forvalte midlerne i overensstemmelse med Guds vilje, men selvom de skulle forsømme deres ansvar, velsigner Gud stadig dem, ligesom kvinden i beretningen beredvilligt donerede sine midler til Guds sag. Når vi tilbageholder tiende og gaver, fordi vi er uenige med ledelsen, er det et udtryk for, at vores offervilje er betinget af, hvordan mennesker handler, og ikke et udspring af taknemmelighed til Gud. Det kan være fristende, men ikke desto mindre forkert.

`Til eftertanke. Hvad lærer denne beretning os om vigtigheden af trofast at støtte op om Guds sag?`