---
title:  At bryde op og være sammen med Kristus
date:  22/11/2022
---

`Læs Fil 1,21-24 1 Thess 4,13-18. Hvornår forventede Paulus at være ”sammen med Kristus“ og ”sammen med Herren“?`

Paulus var styret af sin passion for at leve ”i Kristus“ både her og nu (2 Kor 5,17) og ”med Kristus“ efter Jesu genkomst (se 1 Thess 4,17). Ikke engang døden kunne nedbryde apostlens vished om at tilhøre sin frelser og herre. I sit brev til romerne sagde han: ”Jeg er vis på, at hverken død eller liv … kan skille os fra Guds kærlighed i Kristus Jesus, vor Herre“ (Rom 8,38-39). ”For når vi lever, lever vi for Herren, og når vi dør, dør vi for Herren. Hvad enten vi altså lever eller dør, tilhører vi Herren“ (Rom 14,8).

Med denne vished omtalte Paulus de troende, som allerede var døde, som ”døde i Kristus“ (1 Thess 4,14). De skal opstå ved Kristi andet komme og modtage evigt liv (1 Kor 15,16-18; 1 Thess 4,13-18).

Når Paulus omtaler sin længsel efter at ”være sammen med Kristus“ (Fil 1,23), mente han da, at hans sjæl efter døden ville tage af sted og leve sammen med Kristus uden legemet? Slet ikke. I denne tekst sætter Paulus ord på sit ønske om at forlade den nuværende problemfyldte tilværelse og være sammen med Kristus uden at henvise til den eventuelle tidsperiode mellem de to begivenheder. Dette vers lærer ikke, at Paulus forventede at komme i himlen, når han døde. Han gjorde det meget klart, at han ikke skulle modtage sin løn før Jesu genkomst (2 Tim 4,8).

Kort sagt siger Paulus, ”at det næste, han ville opleve efter sin død, var, at Kristus kommer igen i himlens skyer og oprejser de døde, og at han da ville være ‘sammen med Herren’ (1 Thess 4,17). Det bør også bemærkes, at de bibelske forfattere nogle gange henviser til to begivenheder samtidigt, selv om de er adskilt af en lang tidsperiode“ (Andrews Study Bible, s. 1555).

Men hvorfor ville Paulus fortrække at dø frem for at leve? Fordi så kunne han endelig hvile fra alle sine vanskeligheder og fra alle sine fysiske smerter (1 Kor 9,27). Og han ville dø i fuld overbevisning om, at ved Jesu genkomst vil han modtage ”retfærdighedens sejrskrans“ (2 Tim 4,6-8). Selv om Paulus ikke havde et ønske om at dø, vidste han, hvad der ville ske, når han gjorde det.

`Til eftertanke. Hvem har ikke, specielt i vanskelige tider, ønsket at lukke øjnene i døden i visheden om, at det næste, man ville opleve var, at man var ”sammen med Kristus“? Hvordan hjælper den tanke os til at forstå, hvad Paulus siger i Filipperbrevet?`