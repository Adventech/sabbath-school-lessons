---
title:  Prædiken for de ånder, der var i fængsel
date:  23/11/2022
---

`Læs 1 Pet 3,13-20 1 Mos 4,10. Hvordan prædikede Kristus for ”de ånder, der var i fængsel … i Noas dage“?`

Det er almindeligt, at kommentatorer, som tror på sjælens udødelighed, fremhæver, at Kristus prædikede for ”de ånder, der var i fængsel“ (1 Pet 3,19), mens han stadig hvilede i graven. I deres opfattelse fór Jesu ånd, som var frigjort fra legemet, ned i helvede og prædikede for de legemløse ånder fra tiden før syndfloden.

Denne opfattelse er ikke bibelsk. Der gives ikke en ny chance for frelse for de døde (Hebr 9,27-28). Hvorfor skulle Jesus prædike for disse ånder, som ikke havde nogen chance for at blive frelst?

Teorien om en udødelig sjæl modsiger den bibelske lære om, at de døde er uden bevidsthed i graven indtil den anden opstandelse (Job 14,10-12; Sl 146,4; Præd 9,5.10; 1 Kor 15,16-18; 1 Thess 4,13-15).

Hvis 1 Pet 3,19 virkelig siger, at Jesus, mens hans legeme lå i graven, fór ned til dødsriget og prædikede for de mennesker, der levede før syndfloden, hvorfor var det kun dem, der skulle høre hans budskab? Hvad med resten af de fortabte sjæle?

Det virker også meningsløst at foreslå, at Kristus prædikede for de faldne engle, som havde været ulydige på Noas tid. Det siges om ”de ånder, der var i fængsel“, at de havde været ulydige ”dengang“ ”i Noas dage“ (1 Pet 3,19-20). Men Bibelen taler om, at de onde engle stadigvæk er ulydige i dag (Ef 6,12; 1 Pet 5,8). Og ”de engle, som ikke tog vare på deres høje hverv, men forlod deres rette bolig, holder han bundet i mørket med evige lænker indtil dommen på den store dag“ (Jud 6), altså uden mulighed for at blive frelst.

Vi bør lægge mærke til, at i 1 Pet 3 bliver ”de ånder, der var i fængsel“ i vers 19 identificeret i vers 20 som dem, der var ”ulydige“ i ”Noas dage“. Ordet ånder (pneuma på græsk) anvendes i dette vers og flere andre steder i Det Nye Testamente (1 Kor 16,18; Gal 6,18) om levende mennesker, som kan høre og tage imod indbydelsen om frelse. Udtrykket ”i fængsel“ henviser tydeligvis ikke til et bogstaveligt fængsel, men til syndens fængsel, hvor den uomvendte menneskelige natur befinder sig (Rom 6,1-23; Rom 7,7-25).

Kristi prædiken for de ubodfærdige før syndfloden blev opfyldt gennem Noa, som fik guddommelige instrukser fra Gud (Hebr 11,7) og blev ”retfærdighedens forkynder“ (2 Pet 2,5) for sin samtid. Peters vers blev skrevet i forbindelse med, hvad det vil sige at være trofast. De var ikke en kommentar om de dødes tilstand.