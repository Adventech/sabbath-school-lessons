---
title:  Den rige mand og Lazarus
date:  20/11/2022
---

`Læs Luk 16,19-31. Er denne historie en beskrivelse af livet efter døden?`

Nogle bibellæsere hævder, at Luk 16,19-31 skal fortolkes som en beskrivelse af de dødes tilstand. Dette synspunkt ville imidlertid modsige mange af de tekster, vi allerede har set på. Først måtte vi antage, at himlen og helvede er så tæt på hinanden, at man fra begge sider, kan tale med hinanden. Vi måtte også forudsætte, at den døde i graven, stadig har en bevidst form liv (kald det en ”sjæl“), som har ”øjne“, en ”finger“, en ”tunge“, og som er i stand til at føle tørst.

Hvis denne tekst var en beskrivelse af menneskenes tilstand i døden, ville himlen ikke kunne være et lykkeligt sted fyldt med glæde, for de frelste kunne nøje iagttage den evige pine, som deres fortabte kære var udsat for, og de kunne til og med samtale med dem. Hvordan kan en mor være lykkelig i himlen, mens hun ser sit elskede barn blive udsat for uophørlig pine i helvede? I en sådan sammenhæng ville det nærmest være umuligt for Guds løfte om ingen sorg, intet skrig og ingen pine at gå i opfyldelse (Åb 21,4).

På grund af sådanne uoverensstemmelser betragter mange moderne forskere beretningen om den rige mand og Lazarus som en lignelse, hvor ikke alle detaljer skal forstås bogstaveligt. George E. Ladd, som ikke er syvendedags adventist, lyder, som om han var det, når han siger, at denne historie sandsynligvis var ”en lignelse, der anvendte datidens almindelige jødiske tankegang og ikke har til hensigt at give undervisning om de dødes tilstand“ (G.E. Ladd, ”Eschatology“, The New Bible Dictionary, edited by J.D. Douglas, s. 388).

Lignelsen om den rige mand og Lazarus opstiller en skarp kontrast mellem en velklædt ”rig mand“ og ”en fattig mand ved navn Lazarus, som lå ved hans port, fuld af sår“. Fortællingen lærer, at (1) status og social anerkendelse her og nu ikke er forudsætningen for en fremtidig belønning, at (2) hvert menneskes evige skæbne afgøres i dette liv og ikke kan laves om i et liv efter døden.

`Til eftertanke. ”Hvis de ikke hører Moses og profeterne, vil de heller ikke lade sig overbevise, selv om en står op fra de døde“ (Luk 16,31). Hvad siger Jesu ord om, hvordan vi bør betragte Bibelens autoritet, og hvordan vi bør reagere på den?`