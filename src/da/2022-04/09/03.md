---
title:  ”I dag … med mig i Paradis“
date:  21/11/2022
---

En af de bibeltekster, som ofte anvendes til at tale for sjælens udødelighed, er Luk 23,43: ”Og Jesus sagde til ham: ‘Sandelig siger jeg dig: I dag skal du være med mig i Paradis.’“ Med meget få undtagelser oversættes denne tekst på samme måde i forskellige udgaver af Bibelen og giver det indtryk, at den dag, da Kristus døde, skulle han og røveren være sammen i Paradis. Dette er ikke overraskende, da mange bibelforskere tror på sjælens udødelighed. Men hvordan skal verset oversættes?

`Læs Luk 23,43 Joh 20,17 Joh 14,1-3. Sammenlign teksterne. Hvordan bør løftet til den angrende røver på korset forstås i lyset af Jesu ord til Maria Magdalene og hans ord til sine disciple?`

Formodningen om, at Jesus og røveren kom til Paradis (eller himlen) den samme dag, som de døde, modsiger Jesu ord til Maria Magdalene efter hans opstandelse, som bekræfter, at han endnu ikke havde været hos Faderen i himlen. Den opfattelse, at både Jesus og den angrende røver fór til himlen den samme dag, modsiger også Jesu løfte til sine disciple om, at de først skulle tages med til himlen ved hans genkomst.

Problemet i Luk 23,43 handler om, hvorvidt ”i dag“ (sēmeron på græsk) skal kædes sammen med det udsagnsord, som følger (at være) eller det, der går forud for (at sige). Wilson Paroschi fortæller, at ”fra et grammatisk synspunkt“ er det så godt som umuligt at afgøre det korrekte alternativ. ”Men Lukas har en tendens til at bruge ‘i dag’ sammen med udsagnsord, der går forud for det. Det sker i 14 af de 20 forekomster af sēmeron i Lukasevangeliet og Apostlenes Gerninger“ (Wilson Paroschi, ”The Significance of a Comma: An Analysis of Luke 23,43“, Ministry, juni 2013, s. 7).

Den mest naturlige måde at læse Luk 23,42 på vil derfor være: ”Sandelig siger jeg dig i dag, du skal være med mig i Paradis.“ I dette tilfælde vil det idiomatiske udtryk ”Jeg siger dig i dag“ understrege vigtigheden og alvoret i udsagnet: ”Du skal være med mig i Paradis.“ Med andre ord lovede Jesus ham på stedet, at han ville blive frelst.

`Til eftertanke. Læs beretningen om den angrende røver i Luk 23,39-43. På trods af sin synd og på trods af at han ikke havde noget at tilbyde Gud, lovede Kristus ham evigt liv. Hvordan viser denne beretning det store løfte om frelse ved tro alene? Er vi på nogle områder som røveren? Er vi anderledes – og hvordan?`