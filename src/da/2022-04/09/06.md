---
title:  Sjælene under alteret
date:  24/11/2022
---

`Læs Åb 6,9-11. Hvordan kan ”sjælene“ af de døde martyrer råbe ”under alteret“?`

Åbningen af det femte segl i Johannes’ Åbenbaring viser en usædvanlig scene. Man ser billedligt sjælene af de døde martyrer ”under alteret“ råbe til Gud om hævn. Nogle kommentatorer hælder til fortolkningen af dette alter som røgelsesalteret, som omtales under det syvende segl (Åb 8,1-6). Men omtalen af ”blod“ i stedet for ”røgelse“ i Åb 6,9-11 får andre til at se dette som en henvisning til brændofferalteret, hvor blodet fra offerdyrene blev hældt ud (3 Mos 4,18.30.34). På samme måde som noget af blodet fra disse ofringer blev hældt ud ved alterets sokkel, blev martyrernes blod symbolsk hældt ud ved Guds alter, hvor de i trofasthed mod Guds ord og Jesu vidnesbyrd (Åb 6,9; 12,17; 14,12) mistede deres liv.

”Sjælene“ under alteret er også et symbolsk udtryk. Hvis de skulle opfattes bogstaveligt, ville martyrerne ikke være lykkelige i himlen, for de råber stadigvæk på hævn. Det lyder ikke, som om de nyder frelsens løn. Ønsket om hævn kan gøre livet elendigt for os. Men kan det også gøre døden elendig?

Det er også vigtigt at huske, at Johannes ikke fik et syn om, hvordan himlen virkelig er. ”Der er ingen hvide, røde, sorte eller gustengule heste med krigeriske ryttere der. Jesus er ikke et lam med et blødende sår fra et knivstik. De fire dyr repræsenterer ikke virkelige skabninger med vinger og de animalske egenskaber, som nævnes … På samme måder er der heller ikke nogen ‘sjæle’, der befinder sig ved alterets fod i himlen. Hele scenen var en billedlig og symbolsk fremstilling“ (The SDA Bible Commentary, 7. bd., s. 778).

George E. Ladd, som er kristen teolog, bekræfter dette: ”I dette tilfælde [Åb 6,9-11] er det tydeligt, at alteret er brændofferalteret, hvor offerblodet blev hældt ud. Det faktum, at Johannes så martyrernes sjæle under alteret, har intet at gøre med de dødes tilstand eller deres situation i den mellemliggende periode; det er kun en grel måde, hvorpå der tegnes et billede af den kendsgerning, at de var blevet dræbt som martyrer for deres Guds navns skyld“ (A Commentary on the Revelation of John, s. 103).

`Til eftertanke. Hvem har ikke råbt om retfærdighed, især hvis man er blevet offer for uretfærdighed? Hvorfor må vi i tro have tillid til, at retfærdigheden til sidst vil ske fyldest, selv om det ikke sker her og nu? Hvilken trøst kan vi finde i dette løfte?`