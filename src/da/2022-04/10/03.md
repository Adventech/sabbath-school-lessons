---
title:  Helvedes ild
date:  28/11/2022
---

`Læs Mal 3,19 Jud 7 Matt 18,8 Mark 9,43. Hvordan kan disse tekster hjælpe os til at forstå begrebet ”evig ild“, eller som Jesus udtrykte det, at de fortabte havner i ”en evig ild“ eller i ”den uudslukkelige ild“?`

Ordet ”evig“ (hebraisk: ’olam; græsk: aion, aionios) har forskellige betydninger, afhængigt af den umiddelbare sammenhæng. Når ordet ”evig“ bruges i forbindelse med Gud (5 Mos 33,27), udtrykker det hans evige eksistens. Når det bruges i forbindelse med mennesker (som i 2 Mos 21,6, oversat på dansk med ”på livstid“), betyder det, at ordet begrænses af deres levetid. Når det beskriver ild (Matt 18,8; Matt 25,41 ”evig ild“), betyder det, at ilden ikke går ud, før den helt har opbrændt alt det, der bliver brændt. Det betyder, at ”en evig ild“ er evig i den forstand, at den vil opbrænde de onde helt og uigenkaldeligt, ”så der hverken bliver rod eller grene tilbage“ (Mal 3,19).

Teorien om en evig straf for de onde har alvorlige konsekvenser. Hvis de onde bliver straffet for evigt i betydningen ”uden ophør“, vil ondskab aldrig blive udryddet. Bibelen siger også, at alt liv udgår fra Gud (5 Mos 32,39; Sl 36,10), og han ”ønsker ikke den uretfærdiges død“ (Ez 33,11). Hvorfor skulle han da blive ved med at holde de onde i live, så de kan lide en uophørlig, uendelig pine? Ville det ikke være mere rimeligt for ham bare at afslutte deres eksistens? Hvis de onde skal straffes ”efter deres gerninger“ (Åb 20,12), hvorfor skal så et kort menneskeliv straffes i al evighed?

Alle de bibelske henvisninger til den ”evige ild“ bør ses som en hentydning til ”ildsøen“ efter de tusinde år, som omtales i Åb 20 (se lektie 13). Det er derfor ikke bibelsk at tale om et allerede eksisterende evigt brændende helvede.

`Til eftertanke. Hvad siger teorien om et helvede, hvor Gud i evighed uophørligt vil pine de fortabte, om gudsopfattelsen?`

`Nogle kristne lærer ikke blot, at et sådant helvede findes, men også, at Gud fra evighed har forudbestemt, hvem der skal fortabes og altså pines i dette helvede. Deri indbefattes fx også små børn, der dør som fortabte. Hvis der ikke findes et sådant helvede, betyder det så, at Gud er uretfærdig? Skal syndere ikke straffes?`