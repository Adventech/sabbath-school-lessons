---
title:  De hellige i skærsilden
date:  29/11/2022
---

Den romersk-katolske kirke lærer, at de døde, som ikke fortjener at komme i helvede, men som endnu ikke er parate til at komme i paradis, kan få deres synder renset væk i skærsilden og derfra stige op til Paradis. Deres lidelser i skærsilden kan blive reduceret ved deres kæres bønner og bodsøvelser.

Den katolske kirkes katekismus er meget tydelig med hensyn til skærsilden: ”Alle, som dør i Guds nåde og venskab, men endnu ikke er fuldkomment renset, er forvisset om deres evige frelse, men efter døden undergår de renselse, for at de kan opnå den hellighed, som er nødvendig for at indgå til himlens glæde“ (Catechism of the Catolic Church, New York: Doubleday, 1995, s. 291). Den siger også, at deres lidelser kan blive formindsket gennem deres kæres bønner og andre handlinger på vegne af de døde. ”Kirken anbefaler også almisser, aflad og bodshandlinger på vegne af de døde.“

`Læs Præd 9,10 Ez 18,20-22 Hebr 9,27 1 Tim 2,5. Hvordan tilbageviser disse tekster teorien om skærsilden?`

Læren om skærsilden kombinerer troen på et evigt brændende helvede med den hedenske skik at bede for de døde. Denne lære er uacceptabel for dem, som tror på den bibelske lære om, (1) at de døde hviler i deres grave uden bevidsthed; (2) at et syndigt menneskes retfærdighed ikke kan overføres til et andet syndigt menneske; (3) at vores eneste mellemmand er Jesus Kristus; og (4) at døden efterfølges af den endelige dom uden en ny mulighed for at omvende sig. En endnu mere alvorlig følge af denne ikke-bibelske teori er, at den giver en helt forkert beskrivelse af Guds karakter.

”Satan har siden syndefaldet arbejdet på at misrepræsentere vores himmelske far. Han opfandt læren om sjælens udødelighed ... Tanken om et evigt brændende helvede var Satans opfindelse; skærsilden er også hans påfund. Disse læresætninger forfalsker Guds karakter, så han opfattes som streng, hævngerrig, vilkårlig i sin handlemåde og uvillig til at tilgive“ (Ellen White, Manuscript 50 (10. dec.), 1890).

I stedet for, at de døde sover og venter på Jesu genkomst, siger læren om skærsilden, at nogle af de døde lider i skærsilden, indtil nogen er i stand til at få dem ud derfra.

`Til eftertanke. Hvad lærer doktriner som skærsilden og et evigt brændende helvede om, hvor vigtigt det er, hvad vi tror, ikke kun hvem vi tror på?`