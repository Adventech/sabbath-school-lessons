---
title:  Det bibelske synspunkt
date:  01/12/2022
---

`Læs 1 Joh 5,3-12. Hvorfor begrænser apostlen Johannes ”evigt liv“ til dem, som er i Kristus?`

I modsætning til den ikke-bibelske teori om sjælens udødelighed kommer den bibelske lære om menneskets betingede udødelighed klart frem i 1 Joh 2,11-12. For at forstå betydningen af denne vigtige tekst må vi huske, at kun guddommen har udødelighed (1 Tim 6,15-16). Gud er den eneste kilde til liv (Sl 36,10; Kol 1,15-17; Hebr 1,2).

Da synd kom ind i verden ved Adam og Evas fald (1 Mos 3), kom de og alle deres efterkommere – os inkluderet – under den fysiske døds forbandelse og mistede det evige livs gave. Men Gud, som elsker os, iværksatte sin plan for vores frelse, så mennesker igen kan opnå evigt liv, det liv, som det fra begyndelsen var meningen, at menneskene skulle have. Paulus skriver: ”For før verden blev grundlagt, har Gud i ham udvalgt os til at stå hellige og uden fejl for hans ansigt i kærlighed“ (Ef 1,4).

Paulus forklarer, at ligesom ”synden kom ind i verden ved ét menneske [Adam], og ved synden døden,“ sådan blev evigt liv ”ved nåden i det ene menneske, Jesus Kristus“, muligt for alle mennesker (Rom 5,12.15. Paulus henviser utvetydigt til en bogstavelig Adam. Intet i Bibelen giver mening, hvis der ikke fandtes en bogstavelig Adam, som ved sin overtrædelse bragte synd og død ind i vores verden.

Apostlen Johannes tilføjer: ”Gud har givet os det evige liv, og det liv er i hans søn. Den, der har Sønnen, har livet; den, der ikke har Guds søn, har ikke livet“ (1 Joh 5,11-12).

Hele billedet bliver mere tydeligt i lyset af Jesu udtalelser: ”Enhver, som ser Sønnen og tror på ham, skal have evigt liv, og jeg skal oprejse ham på den yderste dag“ (Joh 6,40) og ”Jeg er opstandelsen og livet; den, der tror på mig, skal leve, om han end dør“ (Joh 11,25).

Det betyder, at evigt liv er Guds gave gennem Jesus Kristus. Den er sikret os her og nu, men bliver kun til fulde oplevet efter de retfærdiges opstandelse ved Jesu genkomst. Konklusionen er meget enkel: Hvis evigt liv kun gives til dem, der er i Kristus, har de, som ikke er i ham, intet evigt liv (1 Joh 5,11-12). Teorien om sjælens udødelighed derimod giver evigt liv til alle mennesker, også dem, som ikke er i Kristus. Man går enten til Paradis eller i helvede. Til trods for, at denne lære er meget populær, er den ikke bibelsk.