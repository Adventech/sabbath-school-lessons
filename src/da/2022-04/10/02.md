---
title:  Udødelige maddiker?
date:  27/11/2022
---

`Læs Mark 9,42-48 Es 66,24. Sammenlign teksterne. Hvordan opfatter du det, at ”deres maddiker“ ikke dør?`

Nogle fortolker ordet ”orm“/”maddike“ (Mark 9,48) som en hentydning til de ondes sjæl eller ånd, som efter døden flyver til helvede, hvor den aldrig dør og udsættes for evig pine. Men denne fortolk-ning passer ikke med den bibelske opfattelse af, at der ingen bevidsthed er i døden. Den ignorerer også den gammeltestamentlige baggrund for teksten. ”Entalsordet ‘deres orm/maddike’ bruges som en fællesbetegnelse for ‘deres maddiker’, og henviser ikke til en enkelt orm eller maddike, men til de maddiker, som æder de legemer, der er ved at gå i opløsning“ (Robert G. Bratcher og Eugene A. Nida, A Translator’s Handbook on the Gospel of Mark, s. 304.

I Mark 9,48 citerer Jesus fra Es 66,24, hvor der står: ”Og de skal gå ud og se på ligene af dem, der brød med mig. For deres maddiker dør ikke, og deres ild slukkes ikke. De skal være til afsky for alle mennesker.“ Denne skrækkelige metaforiske scene beskriver en slagmark, hvor Guds fjender ligger døde på jorden og bliver ødelagt. De legemer, som ikke bliver opbrændt af ild, går i opløsning ved hjælp af maddiker eller måske først af maddiker og dernæst af ild. Der påstås altså på ingen måde, at der er en sjæl, som undgår legemets ødelæggelse og flyver til helvede.

Men hvad så med de maddiker, der aldrig dør? Billedsproget i Es 66,24 (som citeres i Mark 9,48) siger ikke noget om, at maddikerne er udødelige. Eftertrykket lægges på, at maddikerne ikke efterlader deres ødelæggende opgave uafsluttet. De bliver med andre ord ved med at fortære de ondes legemer, indtil disse legemer er helt tilintetgjort. I modsætning til dette skal Guds trofaste børn med glæde bo i ”den nye himmel og den nye jord“ og være sammen med Gud og tilbede ham (Es 66,22-23). Det er ikke overraskende, at Jesus, med disse meget modsatte skæbner i tanker, sagde, at det ville være langt bedre at gå ind i Guds rige uden en vigtig kropsdel – uden en hånd eller en fod eller til og med et øje – end at have et fuldkomment legeme, som vil blive ødelagt af maddiker og ild (Mark 9,42-48).

`Til eftertanke. Til sidst bliver vi enten helt frelst eller helt fortabt. Der er ingen mellemvej. Vi kan enten få evigt liv, eller vi kommer til at blive udslettet for altid. Hvilke valg skal du træffe i dag? Hvordan påvirker din viden om evigt liv eller evig fortabelse disse valg?`