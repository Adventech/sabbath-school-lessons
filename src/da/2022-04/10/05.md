---
title:  Et paradis med sjæle uden legemer
date:  30/11/2022
---

Selv om protestanter ikke tror på skærsilden, er der alligevel mange, der tror, at de retfærdige dødes sjæle allerede befinder sig hos Gud. Nogle siger, at disse ”sjæle“ er ånder uden legemer; andre mener, at ”sjælen“ er dækket af et åndeligt herlighedslegeme.Men hvorfor skal der være en opstandelse og dom (Åb 20,12-14), hvis de retfærdiges sjæle allerede nyder Paradisets glæder?

`Læs ApG 2,29.34-35 1 Kor 15,16-18. Hvordan kaster disse tekster lys over læren om de dødes tilstand og dem, der venter på opstandelsen?`

Bibelen lærer, at alle de mennesker, som allerede er i himlen, enten blev forvandlet, mens de var i live, som det var tilfældet med Enok (1 Mos 5,24) og Elias (2 Kong 2,9-11), eller blev oprejst fra de døde som Moses (Jud 9) og dem, som opstod sammen med Kristus (Matt 27,51-53).

Som vi allerede har set, er hentydningen til sjælene ”under alteret“, ikke teorien om sjælens udødelighed. De fremstilles som et symbolsk råb til Gud om retfærdighed (Åb 6,9-11). Hvis det ikke er tilfældet, må man sige, at disse mennesker tilsyneladende ikke ser ud til at nyde deres evige belønning. I virkeligheden er gravene et hvilested for de døde, som er uden bevidsthed, mens de venter på opstandelsen ved Jesu genkomst, hvor deres bevidste eksistens bliver genoprettet. De døde, også de retfærdige døde, er ikke sjæle uden legemer, som flyder omkring i himlen, mens de tålmodigt venter på at blive genforenet med deres legemer ved den sidste opstandelse.

Og hvad mener mon Paulus i 1 Kor 15,18, når han siger, at hvis der ikke er nogen opstandelse for de døde, ”så er også de, som er sovet hen i Kristus, gået fortabt“? Hvordan kunne de være gået fortabt, hvis de allerede nyder himlens ”fryd og gammen“ og har været i himlen, lige siden de døde? Den centrale og afgørende nytestamentlige læresætning om de dødes opstandelse ved Jesu genkomst bliver gjort ugyldig af den falske lære om, at de retfærdige døde flyver af sted til deres evige løn umiddelbart efter døden. Dog hører vi hele tiden denne lære forkyndt, især ved begravelser.

`Til eftertanke. Hvordan kan du hjælpe andre til at forstå, at tanken om, at de døde sover i jorden, virkelig er ”gode nyheder“ i den forstand, at de døde hviler og ikke kender til nogen smerte eller lidelse?`