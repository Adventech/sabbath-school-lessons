---
title:  I Guds tempel
date:  26/12/2022
---

Nogle taler om selve himlen som Guds helligdom. Men Johannes’ Åbenbaring henviser til en specifik helligdom/tempel i Det Ny Jerusalem, hvor Guds trone og glashavet findes (Åb 4,2-6; Åb 7,9-15; Åb 15,5-8). Der skal den store skare af frelste fra alle folkeslag og stammer, folk og tungemål tilbede Gud i al evighed (Åb 7,9-17).

`Læs Åb 7,9-15 Åb 21,3.22. Hvordan kan beskrivelsen af den store skare af frelste, som tilbeder Gud ”dag og nat i hans tempel“ passe med udtalelsen i Åb 21,22: ”et tempel så jeg ikke i“ Det Ny Jerusalem?`

Den himmelske helligdom/tempel har altid været det sted, hvor de himmelske hærskarer tilbeder Gud. Men da synden opstod, blev den helligdom også det sted, hvorfra frelse blev tilbudt menneskene. ”Når syndens problem er fjernet, vil den himmelske helligdom igen vende tilbage til dens oprindelige funktion. I Åb 21,22 siger Johannes, at han ikke længere så et tempel i byen, ‘for Herren, Gud den Almægtige, er dens tempel, og Lammet.’ Men betyder det, at der ikke længere er et Herrens hus, hvor hans skabninger kan komme og opleve et særligt fællesskab med ham? Slet ikke!“ (Richard M. Davidson, The Word: Searching, Living, Teaching, ”The Sanctuary: ’At se Guds skønhed’“, Artur Steele, ed., 1. bd. s. 31).

Johannes’ Åbenbaring giver særlig opmærksomhed til ham, som tilbedes, og til dem, som tilbeder ham. Denne himmelske tilbedelse har Gud og Lammet som centrum (Åb 5,13; Åb 7,10). Som altid, og som det altid bør være, er Kristus den, der bliver tilbedt.

De, som tilbeder, er ”dem, som kommer fra den store trængsel, og som har vasket deres klæder og gjort dem hvide i Lammets blod“ (Åb 7,14). De er levende vidner på Guds frelsende og forvandlende kraft. De lovsynger Gud for hvem, han er, og for hvad, han har gjort for dem.

`Til eftertanke. Åb 21,3 siger: ”Nu er Guds bolig hos menneskene, han vil bo hos dem, og de skal være hans folk, og Gud vil selv være hos dem.“ Dette vers genspejler adskillige andre vers (Jer 32,38; Ez 37,27; Zak 8,8; Hebr 8,10). Hvad betyder det for os her og nu, mens vi endnu er på jorden, at Gud vil være vores Gud, og vi skal være hans folk? Hvordan viser denne fantastiske sandhed sig i vores liv i dag?`