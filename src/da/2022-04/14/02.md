---
title:  En ny himmel og en ny jord
date:  25/12/2022
---

For nogle af dem, der følger græsk filosofi, betyder ideen om, at noget er fysisk, at det er dårligt. For dem er det derfor utænkeligt at tro på en fremtidig virkelig himmel med virkelige mennesker. For at det skal være himmel og godt må det i deres opfattelse være rent åndeligt, frigjort fra de skavanker, som findes i vores fysiske verden. De påstår, at hvis noget er materielt, kan det ikke være åndeligt, og hvis noget er åndeligt, kan det ikke være materielt. Bibelen taler derimod om himlen i meget håndgribelige vendinger uden de begrænsninger, som syndens tilstedeværelse medfører.

`Læs Es 65,17-25 Es 66,22-23 2 Pet 3,13 Åb 21,1-5. Hvad er hovedbudskabet i disse tekster?`

Esajas’ Bog giver nogle interessante glimt af, hvordan jorden ville have været, hvis Israel som et folk var forblevet trofaste mod deres pagt med Gud (se også med 5 Mos 28). Hele miljøet med alle dets forskellige former for liv ville have vokset sig stadigt nærmere Guds oprindelige plan, det vil sige, som det var, før synden kom ind i verden.

Men det gik ikke efter planen. Så kom der en ny plan, men denne gang med menigheden, som bestod af jøder og hedninger fra alle forskellige lande (Matt 28,18-20; 1 Pet 2,9). Esajas’ profetier skal derfor læses ud fra menighedens perspektiv.

”I Bibelen kaldes de frelstes arv ‘et fædreland’ (Hebr 11,14-16). Der fører den himmelske hyrde sin flok til levende vandkilder. Livets træ bærer frugt hver måned, og dets blade tjener til lægedom for folkeslagene. Der er krystalklare, evigt flydende strømme, og langs deres bredder kaster vajende træer deres skygge på de stier, der er beredt for Herrens forløste. Vidtstrakte sletter bølger op mod skønne højdedrag, og Guds bjerge rejser deres stolte tinder. På disse fredelige sletter, langs disse levende strømme, skal Guds børn, der så længe var pilgrimme og vandringsmænd på jorden, finde et hjem“ (Ellen White, Mod en bedre fremtid, s. 546).

`Til eftertanke. Mange sekulære forfattere, som ikke har et håb om evigheden, som det beskrives i Bibelen, har beklaget meningsløsheden i den menneskelige eksistens. Kan man være enig i deres påstand om livets meningsløshed, når man ser det ud fra deres synsvinkel med en fremtid uden håb?`