---
title:  Død og tårer skal ikke være mere
date:  28/12/2022
---

En udødelig sjæl i et evigt brændende helvede modsiges af den bibelske lære om, at ”døden skal ikke være mere, ej heller sorg, ej heller skrig, ej heller pine skal være mere“ i den nye himmel og på den nye jord (Åb 21,4). Hvis ”den anden død“ udsletter synd og syndere fra universet, kan de uretfærdige ikke brænde evigt i en uudslukkelig ild. I så tilfælde ville universet heller aldrig blive genoprettet til sin oprindelige fuldkommenhed.

`Læs Es 25,8 Åb 7,17 Åb 21,4. Hvilken trøst og hvilket håb kan disse vers give os midt i denne verdens prøvelser og lidelser?`

Tilværelsen kan være meget vanskelig, uretfærdig og ond. Mennesker, som vi holder af, bliver taget fra os i dødens kolde greb. Eller nogle bliver næsten ubemærket en del af vores liv, stjæler vores følelser for så at forsvinde igen, som om intet var sket. Det er frygteligt at blive forrådt af nogen, vi elskede og stolede på.

Der er øjeblikke, hvor vi med knuste hjerter spekulerer på, om livet er værd at leve. Men uanset hvor langt nede, vi måtte være, er Gud altid parat til at tørre vores tårer. Men nogle af vores tungeste tårer vil blive ved med at løbe indtil den store dag, hvor død, sorg og gråd vil ophøre (Åb 21,1-5).

Vi kan stole på, at Gud i sin afsluttende dom vil behandle hvert eneste menneske med retfærdighed og kærlighed. Alle vores kære, som er døde i Kristus, vil blive oprejst fra de døde for at være sammen med os i al evighed. De, som ikke er værdige til at få evigt liv, vil til sidst ophøre med at eksistere uden at være nødt til at leve i en himmel, de ikke bryder sig om, eller i et evigt brændende helvede. Vores største trøst finder vi i den retfærdige måde, hvorpå Gud behandler alle mennesker. Når døden for evigt ophører, vil de frelste råbe med glæde: ”Død, hvor er din sejr? Død, hvor er din brod?“ (1 Kor 15,55).

Herren har lovet, at i den nye himmel og den nye jord, som han vil skabe, skal ”det, der skete tidligere, ikke længere huskes, og ingen skal tænke på det“ (Es 65,17). Det betyder ikke, at himlen bliver et sted med hukommelsestab, men snarere, at fortiden ikke vil ødelægge himlens evige glæde.

`Til eftertanke. Hvem af os har ikke oplevet uretfærdighed og smerte? Hvordan kan vi, især i sådanne vanskelige tider, lære at stole på Guds godhed og kærlighed, og så vidt vi formår glæde os over det?`