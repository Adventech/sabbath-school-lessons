---
title:  For Guds ansigt
date:  27/12/2022
---

Bibelen siger, at Gud ”bor i et utilgængeligt lys“ (1 Tim 6,16), og at ”ingen har nogen sinde set Gud“ (Joh 1,18; Joh 4,12). Betyder det, at de frelste i himlen aldrig kommer til at se Faderen? Slet ikke. Det er ret tydeligt, at dette ikke at se Gud henviser til menneskene efter syndefaldet, for der er mange indikationer i Bibelen på, at de frelste faktisk skal se ham i himlen.

`Læs Matt 5,8 1 Joh 3,2-3 Åb 22,3-4. Hvad fortæller disse vers om det store privilegium at se Gud?`

Den samme apostel, som sagde: ”Ingen har nogen sinde set Gud“ (Joh 1,18; 1 Joh 4,12), siger også, at ”vi skal se ham, som han er“ (1 Joh 3,2-3) og ”se hans ansigt“ (Åb 22,3-4). Det kan diskuteres, om disse tekster taler om Gud Fader eller om Kristus. Men al tvivl forsvinder i lyset af Kristi eget udsagn: ”Salige er de rene af hjertet, for de skal se Gud“ (Matt 5,8). Hvilket privilegium det vil blive for de frelste at tilbede Gud i hans tempel! Men det allerstørste privilegium vil blive at se hans ansigt.

”Guds folk har det privilegium, at de kan have frit fællesskab med Faderen og Sønnen. ‘Endnu ser vi i et spejl, i en gåde’ (1 Kor 13,12). Vi ser Guds billede som i et spejl, i naturen og i hans handlemåde med mennesker, men til den tid skal vi se ham ansigt til ansigt, uden noget fordunklende slør imellem os. Vi skal opholde os i hans nærværelse og se hans ansigts herlighed“ (Ellen White, Mod en bedre fremtid, s. 547).

Bemærk sammenhængen i nogle af bibelteksterne for i dag mellem renhed og det at se Gud. De ”rene af hjertet“ skal se Gud, og den, som ønsker at se Gud, ”renser sig selv, ligesom han er ren“ (1 Joh 3,3). Disse vers viser, at Gud må gøre sin gerning i os for at hjælpe os i vores forberedelse for himlen.

Selv om vores adgang til himlen til syvende og sidst er sikret ved Jesu død, vil vi gennemgå en renselsesproces her og nu, som hjælper os i forberedelse for vores evige hjem. Centralt i den renselsesproces står lydighed mod Guds Ord.

`Til eftertanke. Læs 1 Pet 1,22. Hvordan viser dette vers forbindelsen mellem lydighed og renhed? Hvad er der ved lydighed, som renser os? Hvordan siger Peter specifikt, at vores lydighed vil komme til udtryk?`

`Vil du synes om at deltage i de aktiviteter, der kommer til at foregå i Guds evige hjem? Synes du om tilsvarende aktiviteter nu?`