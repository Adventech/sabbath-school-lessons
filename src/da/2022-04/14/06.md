---
title:  Hans navn på deres pander
date:  29/12/2022
---

`Læs Åb 22,3-5. Hvordan kan vi blive sikre på, at vi vil være blandt dem, som har Guds navn skrevet på deres pander? Eller er det ikke muligt at være sikker?`

Efter Lucifers oprør og Adams og Evas fald kunne Gud have udslettet synderne. Men som et udtryk for sin ubetingede kærlighed til sine skabninger iværksatte Gud en nådig plan for at frelse alle dem, som tager imod hans tilbud. Denne plan kendes som ”Guds frelsesplan“. Selv om den eksisterede før jordens skabelse (Ef 1,3-4; 2 Tim 1,9; Tit 1,2; Åb 13,8), blev den først præsenteret for menneskene i Edens have lige efter syndefaldet. Senere blev den åbenbaret yderligere gennem symbolerne i den hebraiske helligdomstjeneste (2 Mos 25). Og så kom den helt og fuldt til udtryk i Jesu liv, død og opstandelse (se Rom 5).

Centralt i frelsesplanen finder vi løftet om evigt liv. Baseret på Jesu fortjeneste gives evigt liv til alle, som tror på Jesus og derved tager imod den frelse, han opnåede for os på korset. Både før og efter korset har frelsen altid været ved tro, aldrig ved gerninger, uanset om gerninger bevidner vores frelse.

`Paulus skrev om Abraham som et eksempel på frelse ved tro, og Abraham levede længe før Kristi første komme: ”Hvis det var af gerninger, Abraham blev gjort retfærdig, har han noget at være stolt af; dog ikke over for Gud. For hvad siger Skriften? ’Abraham troede Gud, og det blev regnet ham til retfærdighed‘“ (Rom 4,2-3). Hvordan hjælper disse vers os til at forstå, hvad frelse ved tro handler om?`

Vi kan have forvisning om frelse, hvis vi har taget imod Jesus, har overgivet os til ham, stoler helt og fuldt på ham og hans fortjeneste og har taget imod hans løfter både om et nyt liv her og nu i ham og et evigt liv i fremtiden. Abraham troede, og det blev regnet ham til retfærdighed. Det sker på samme måde for os.

Dette er, hvad det vil sige at have Guds navn skrevet på vores pander. Hvis vi har det skrevet her og nu og ikke vender os bort fra ham, vil det også være skrevet der i den nye himmel og på den nye jord.