---
title:  ”Et levende væsen“
date:  09/10/2022
---

`Læs 1 Mos 2,7. Hvordan beskriver teksten mennesket?`

Der er brugt to udtryk om mennesket ved skabelsen. Gud blæser (1) ”livsånde“ i menneskets næsebor, så det (2) bliver ”et levende væsen“, hvor det hebraisk ord for ”væsen“ er næfæsh. I dag vil vi undersøge, hvad næfæsh betyder, i morgen ser vi nøjere på betydningen af ”livsånde“.

Udtrykket ”levende væsen“ er traditionelt blevet oversat med ”levende sjæl“. I vestlig kultur er denne ”sjæl“ blevet opfattet som noget immaterielt, som altså har livet i sig selv og kan leve uafhængigt af legemet. Man har søgt efter denne ”sjæl“ for at kunne identificere menneskets natur og besvare spørgsmålet om, hvem eller hvad mennesket er. Filosoffer har i de senere århundreder ofte foretrukket at bruge begrebet ”selv“ frem for ordet ”sjæl“.

Men Bibelens ord, som er blevet oversat med ”sjæl“ (næfæsh), har slet ikke denne betydning.

Allerførst er næfæsh ikke noget, mennesket har, fx inden i sig. Det er, hvad mennesket er. Bemærk også, at hvis ”jeg“ har en ”sjæl“, må denne sjæl jo være netop noget andet end mig selv.

Derfor kan en næfæsh være levende, som ”et levende væsen“, men ordet kan også betegne noget, der er dødt, som fx et lig (4 Mos 6,6-7; 19,11.13 m.fl.). Det giver på ingen måde mening at påstå, at næfæsh i sig selv er fx en ”udødelig sjæl“.

Næfæsh er også brugt i skabelsesberetningen om dyrene, og der er ikke i beskrivelsen nogen forskel på menneskers og dyrs ”sjæl/væsen“. Både dyr i havet og på jorden er nøjagtigt som mennesket beskrevet som ”levende væsener“ (1 Mos 1,20-21.24). Begge er skabninger.

Når salmisten opfordrer til sang med ordene ”Min sjæl, lovpris Herren!“, tænker han naturligvis ikke på en immateriel del af sig selv, men på hele sin person. Med udbredelsen af oversættelsen i King James Version blev den dualistiske opfattelse af næfæsh som en immateriel sjæl cementeret i den vestlige kultur; men heldigvis afspejler nyere oversættelser en mere bibelsk, hebraisk forståelse af ordet og dermed af menneskets natur.

`Til eftertanke. Hvordan kan du og jeg prise Gud med alt det, vi er?`