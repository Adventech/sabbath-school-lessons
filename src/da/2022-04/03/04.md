---
title:  ”Hvad er da et menneske?“
date:  11/10/2022
---

`Læs Sl 8,4-9 1 Mos 1,26-31 1 Mos 2,15. Hvori adskiller Bibelens beskrivelse af Guds oprindelige plan for mennesket sig fra den verden, vi oplever i dag? Hersker mennesker? Hersker vi, som Gud havde tænkt sig?`

Mennesket som skabning adskiller sig ikke fra dyrene med hensyn til det, vi består af. Både dyr og mennesker er ”levende væsener“ (”sjæle“, hebraisk næfæsh). Både dyr og mennesker har ”livsånde“. Men læser vi Bibelens beretning om menneskets skabelse, er der alligevel en markant forskel. Dyrene modtager ordrer af Gud, som simpelthen siger ”Bliv frugtbare og talrige … Og fuglene skal blive talrige“ (1 Mos 1,22).

Beretningen på hebraisk fremhæver et lille, men meget betydningsfuldt ord. Den danske teolog, Bent Mogensen, gør opmærksom på det, når han kommenterer 1 Mos 1,28 og sammenligner med Guds ordrer til dyrene: ”I indførelsen af velsignelsesordet er der dog en lille forskel. I vers 28 hedder det ‘… sagde til dem’. Menneskene taler Gud til“ (Kommentar til Den bibelske Urhistorie Genesis 1-11, Gads Forlag, s. 16-17).

Gud taler altså til mennesket (1 Mos,28). Gud kommunikerer. Mennesket kan høre og forstå og sige ”ja“ eller ”nej“.

Den afgørende forskel mellem dyr og mennesker ligger altså i den frihed, som vores mulighed for at kommunikere med Gud indebærer. Vi kan vælge. Vi kan også vælge forkert.

Man kan også udtrykke det på den måde, at mennesket er skabt til at stå i et særligt personligt forhold til Gud. Vores identitet som mennesker består altså ikke af nogen ”iboende, udødelig sjæl“ eller noget, vi er i os selv, men i det forhold vi har til Gud. Dette forhold præger alle andre relationer, vi lever i, forholdet til andre mennesker og forholdet til naturen og forholdet til os selv. Og i alle disse livsforhold ser Bibelen altid på mennesket i dets helhed.

`Til eftertanke. Ville det have været bedre, hvis Gud havde skabt os uden personlig frihed til at vælge? Hvad betyder det for dig og mig, at Gud ser på os ud fra vores forhold til ham og til andre mennesker og ikke ud fra, hvad vi er i os selv? Hvilke konsekvenser har det?`

`Hvordan skal vi vurdere fx østlige meditationsmetoder ud fra en bibelsk synsvinkel, hvor målet er, at vi for at finde os selv skal se indad i os selv?`

`Hvad vil du råde et menneske til, som føler sig usikker på sin personlige identitet? Hvordan skal det menneske finde den?`