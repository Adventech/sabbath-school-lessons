---
title:  Hvordan er menneskets natur?
date:  08/10/2022
---

> <p>Ugens vers</p>
> ”Da formede Gud Herren mennesket af jord og blæste livsånde i hans næsebor, så mennesket blev et levende væsen“ (1 Mos 2,7).

**Introduktion**

I denne uge skal vi se på nogle af de bibelske tekster, hvor menneskets natur er beskrevet. Det er oplagt at betragte dette emne ud fra skabelsesberetningen, og teksterne vil derfor i første række være fra Det Gamle Testamente.

I den vestlige kultur har man traditionelt talt om, at mennesket har en ”sjæl“ eller en ”ånd“, og vi vil undersøge, hvad de bibelske ord, som er oversat med ”sjæl“ eller ”ånd“, oprindeligt betød.

Emnet drejer sig egentlig om menneskets identitet, og studiet vil hjælpe os til (1) at besvare spørgsmålet, om der er noget udødeligt i mennesket selv, (2) bedre at forstå, hvordan Gud skabte mennesket til at leve.

Gud sagde til de første mennesker, at de skulle dø, hvis de spiste af træet i havet (1 Mos 2,16-17). Satan hævdede, at de ikke ville dø (1 Mos 3,4). Mange forsøger at få Satans ord til at passe sammen med Guds ord. For dem henviser advarslen ”du skal dø“ til det dødelige fysiske legeme, mens løftet ”Vist skal I ikke dø“ er en henvisning til en udødelig sjæl eller ånd. Med andre ord, at ikke hele mennesket dør, når det dør!

Men denne tilgang til teksten virker ikke. Kan man fx få modsigende udtalelser fra Gud og Satan til at passe sammen? Findes der en udødelig sjæl eller ånd, som uafhængigt af et legeme overlever den fysiske død? Der findes mange filosofiske og til og med videnskabelige forsøg på at besvare disse spørgsmål. Men som bibeltro kristne må vi indse, at kun den almægtige Gud, som skabte os, kender os fuldt ud (se Sl 139). Kun i Bibelen, hans ord til os, kan vi finde svar på disse vigtige spørgsmål.

**Ugens tekster**

- 1 Mos 1,24-27
- 1 Mos 2,7.19
- Matt 10,28
- Præd 3,18-19; 9,4-6; 12,1-7
- 1 Kong 2,10; 22,40