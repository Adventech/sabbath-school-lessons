---
title:  Spiritistiske fænomener
date:  08/12/2022
---

Onde ånder kan vise sig som døde personer eller på anden måde. Det kan være i form af døde familiemedlemmer, venner eller hvem som helst. Både det fysiske udseende og stemmen kan være meget lig den døde persons. Alle disse sataniske bedrag vil blive brugt for at forføre dem, som ikke er fast forankret i Guds Ord. Ellen White advarer: ”De apostle, som personificeres af disse løgneånder, bliver bragt til at modsige det, de skrev efter Helligåndens diktat, mens de var på jorden … Som højdepunktet i det store bedrageri vil Satan selv udgive sig for at være Kristus“ (Mod en bedre fremtid, s. 449.504).

`Læs 2 Kor 11,14-15. Hvad er vores eneste værn mod sådanne dæmoniske bedrag?`

Apostlen Paulus advarer om, at ”for os står kampen ikke mod kød og blod, men mod myndigheder og magter, mod verdensherskerne i dette mørke, mod ondskabens åndemagter i himmelrummet“ (Ef 6,12). Vi kan kun beskyttes mod disse bedrag ved at tage Guds fulde rustning på (Ef 6,13). Den beskrives i Ef 6,13-18.

De måder, de sataniske kræfter personificerer sig på, kan være meget skræmmende og bedrageriske, men de kan ikke forføre de mennesker, som er beskyttet af Gud og grundfæstet i Guds Ord. Fra et doktrinært synspunkt ved de, som tror på den bibelske lære om menneskets betingede udødelighed, at enhver tilsynekomst eller kommunikation med de døde er af satanisk oprindelse og skal afvises. Uanset, hvor mægtige, overbevisende og tilsyneladende virkelige disse manifestationer er, må vi altid holde fast ved Bibelens lære om, at de døde sover i graven.

Forestil dig, at du mistede en af dine kære, og at denne person viste sig for dig, udtrykker sin kærlighed til dig, fortæller dig, hvor meget vedkommende savner dig, fortæller dig ting, som kun du og vedkommende kender til, og siger, at han/hun nu er på et bedre sted. Tænk over, hvor let man kan blive bedraget, hvis man ikke er absolut grundfæstet i Bibelens lære om de dødes tilstand. Især, hvis man også ønsker at tro på dette bedrag.

`Læs Ef 6,10-18. Hvad vil det sige at ”tage Guds fulde rustning på“? Hvordan gør vi det dagligt i praksis? Hvordan gør vi det på alle områder af vores liv, ikke kun i forhold til Satans bedrag i de sidste tider?`