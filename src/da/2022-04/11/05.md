---
title:  Nekromanti og tilbedelse af forfædrene
date:  07/12/2022
---

Ordet nekromanti kommer fra de græske ord nekros (død) og manteia (tilbedelse). Dette er blevet praktiseret siden oldtiden og er en form for fremmaning af de dødes påståede levende ånder for at opnå kundskab, ofte om fremtiden. Tilbedelse af forfædrene er derimod den skik at vise ærbødighed over for de døde forfædre, som stadigvæk betragtes som en del af familien, og hvis ånder, man mener, kan påvirke de levendes tilværelse. Disse hedenske skikke kan være meget attraktive for dem, der tror på en udødelig sjæl, og som også savner deres afdøde.

`Læs 1 Sam 28,3-25. Hvilke åndelige lærdomme kan vi drage fra Sauls oplevelse med det kvindelige medium i En-Dor, hvor det ser ud, som om han havde en samtale med en afdød?`

Bibelen siger tydeligt, at alle spiritister, medier, spåkvinder og åndemanere i det gamle Israels teokrati var en afskyelighed for Herren og skulle slås ihjel ved stening (3 Mos 19,31; 3 Mos 20,6.27: 5 Mos 18,9-14). I overensstemmelse med denne lov havde kong Saul udryddet alle medier og spiritister i Israel (1 Sam 28,3.9).

Men efter at være blevet forkastet af Herren gik Saul selv til den kana’anæiske by En-Dor for at søge råd hos en spåkvinde (1 Sam 28,6-7.15). Han bad hende om at fremkalde profeten Samuel, som var død, og han viste sig tilsyneladende i et åndesyn og talte med Saul (1 Sam 28,13-19). Denne bedrageriske ånd, som kun havde påtaget sig Samuels skikkelse, forudsagde Sauls død og bekræftede tilsyneladende den ubibelske teori om sjælens selvstændige eksistens, nogle mener derfor ligefrem af sjælens udødelighed. Det var et mægtigt bedrag, og Saul burde have vidst bedre end at blive involveret i det, han tidligere havde fordømt. Bibelen gør det i 1 Krøn 10,13 klart, at Sauls handlinger var forkastelige.

Over to hundrede år senere skrev profeten Esajas: ”Siger man til jer: ‘I skal søge til dødemanerne og til sandsigerne, der hvisker og mumler; skal et folk ikke søge til sine guder, til de døde til fordel for de levende?’ så skal den, der ingen morgenrøde ser, svare: ‘Til belæringen og til budskabet’“ (Es 8,19-20).

`Til eftertanke. Hvor tit sker det, når vi er stressede, at vi gør ting, som vi ved er forkerte? Hvorfor er tro, bøn og lydighed mod Guds ord vores eneste sikre værn mod vores eget selv?`