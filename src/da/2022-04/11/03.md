---
title:  Nærdødsoplevelser
date:  05/12/2022
---

Nogle af de mest populære moderne argumenter, der bruges for at ”bevise“ teorien om menneskets udødelighed, er ”nærdødsoplevelser“. I sin bog Life After Life: The Investigation of a Phenomenon – Survival of Bodily Death [Livet efter livet: undersøgelsen af et fænomen – overlevelse af legemets død], præsenterer Raymond A. Moody, Jr. resultaterne af sit fem år lange studium af mere end et hundrede mennesker, som oplevede en ”klinisk død“ og blev genoplivet. Disse mennesker påstod at have set et kærligt og varmt lysvæsen, før de kom tilbage til livet. Dette er blevet betragtet som ”spændende bevis for den menneskelige ånds overlevelse efter døden“. I tidens løb er der udkommet mange lignende bøger, som støtter den samme tanke.

`Læs 1 Kong 17,22-24 2 Kong 4,34-37 Mark 5,41-43 Luk 7,14-17 Joh 11,40-44. Læs de fem opstandelsesberetninger. Hvor mange af dem taler om en eller anden form for bevidst eksistens, mens de opstandne mennesker var døde. Hvorfor er svaret vigtigt?`

Alle nærdødsoplevelser, som beskrives i moderne litteratur, handler om mennesker, som er betragtet som ”klinisk døde“. I modsætning til Lazarus, har de ikke været døde så længe, at kroppen var ved at gå i forrådnelse. Ingen af beretningerne fra Bibelen fortæller om nogen form for oplevelse af liv efter døden. Dette er et tavshedens argument for læren om de dødes ubevidste tilstand.

Hvordan skal vi så opfatte beskrivelserne af nærdødsoplevelser? Hvis vi godtager den bibelske lære om de dødes ubevidsthed (Job 3,11-13; Sl 115,17; Sl 146,4; Præd 9,10), står vi tilbage med to grundlæggende muligheder: Enten er det en naturlig psykokemisk hallucination under ekstreme forhold, eller det er en overnaturlig oplevelse, som kan være satanisk (2 Kor 11,14). Men det kan også være en kombination af begge faktorer.

Med dette udbredte bedrag, som er så overbevisende for mange, er det vigtigt, at vi står fast på det, Guds Ord lærer, på trods af de oplevelser, som vi eller andre måtte have, som går imod det, Bibelen lærer.

`Til eftertanke. Det er interessant, at nærdødsoplevelser nu ofte sammenkædes med betegnelsen ”videnskab“. Hvad siger det om, hvor påpasselige vi må være, selv i forhold til emner, som kaldes ”videnskab“ og populært fremstilles, som om det er ”bevist“?`