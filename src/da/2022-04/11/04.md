---
title:  Reinkarnation
date:  06/12/2022
---

Den hedenske opfattelse af en udødelig sjæl giver grundlag for tanken om reinkarnation eller sjælevandring. Denne teori er et væsentligt element i nogle af de store verdensreligioner som fx hinduisme og buddhisme. Mens de fleste kristne tror på eksistensen af en udødelig sjæl, som efter døden befinder sig i himlen eller i helvede, mener de, som tror på reinkarnation, at den udødelige sjæl gennemgår mange cyklusser af død og genfødsler her på jorden.

Hinduismen tror, at den evige sjæl gennemgår en række af bevidstheder eller ”samsara“ i seks livsformer: vand, planter, krybdyr og insekter, fugle, dyr og til sidst mennesker, som indbefatter himmelske væsener. Især i den vestlige verden mener mange i dag, at denne reinkarnation er en proces med åndelig udvikling, som gør ånden i stand til at opnå stadigt højere niveauer af kundskab og moral i dens rejse mod fuldkommenhed.

`Læs Hebr 9,25-28 1 Pet 3,18. Ifølge Skriften døde Jesus kun ”én gang“ og alle mennesker dør også kun ”én gang“. Hvorfor tror du, at der alligevel er kristne, som tror på en eller anden form for reinkarnation?`

Mange mennesker tror på det, de ønsker at tro. Hvis en teori bringer fred og tilfredsstillelse, er det nok for dem. Men for dem, der tager Bibelen alvorligt, er der ingen mulighed for at godtage teorien om reinkarnation. For det første modsiger denne teori Bibelens lære om dødens søvn (1 Thess 4,13-18). For det andet bliver frelse ved nåde og tro (Ef 2,8-10) erstattet med menneskelige gerninger. For det tredje modsiges Bibelens lære om, at menneskets evige skæbne afgøres af de beslutninger, man tager i dette liv (Matt 22,1-14; Matt 25,31-46). For det fjerde mister Jesu andet komme betydning (Joh 14,1-3). Og for det femte forestiller denne teori sig anledninger efter døden til at forbedre svagheder og fejl. Dette er ubibelsk (Hebr 9,27). Kort sagt er der ingen plads for tanken om reinkarnation i den kristne tro.

`Til eftertanke. Forestil dig, at du er blevet reinkarneret i mange forskellige tilværelser. Du har været en abe, en kvinde, en ko og er nu en mand fra Ghana eller Sverige. Spørg dig selv: Hvad er min identitet, mit ”selv“? Hvad er det, som gør ”mig“ til ”mig“? Er det dit forhold til dit eget køn, dit forhold til din ægtefælle, dine forældre, dit land eller dine børn? Hvem er ”jeg“, hvis jeg ikke kan identificeres med de faktiske forhold, jeg lever i?`