---
title:  Mysticisme
date:  04/12/2022
---

Vores del af verden er blevet oversvømmet af strømninger fra mysticismen. ”Mysticisme“ dækker over en lang række ideer. Religiøst set handler det om forbindelsen mellem det individuelle og det guddommelige (det absolutte) i en åndelig oplevelse eller trance. Tilbedelsen kan hos nogle kirkesamfund have denne karakter. Formen og intensiteten kan variere, men tendensen er, at Guds Ords autoritet bliver erstattet med den personlige, subjektive oplevelse. Bibelen mister sin doktrinære funktion, og den kristne risikerer at egne erfaringer bliver den højeste autoritet. Denne form for subjektiv religion er et usikkert værn mod forførelser og bedrag.

`Læs Matt 7,21-27. Hvad betyder det i lyset af Jesu egne ord at bygge vores åndelige hus ”på klippen“ eller ”på sand“?`

Der er en stærk tendens i den postmoderne kristne verden til at nedtone betydningen af bibelske læresætninger og betragte dem som kedelige ekkoer fra en uddød form for religion. I denne proces bliver Jesu lære kunstigt erstattet af personen Jesus, som bliver tegnet i menneskets eget billede. Fx bliver nogle bibelske beretninger betragtet som usande, fordi Jesus aldrig ville have tilladt, at det skete, som det er beskrevet i Bibelen. Personlige følelser og synspunkter ender med at være grundlag for at afvise det, som Bibelen tydeligt lærer.

”Den opfattelse, at det er uden betydning, hvad mennesker tror, er et af Satans mest virkningsfulde bedrag. Han ved, at når sandheden modtages i kærlighed, helliggør den modtagerens sjæl. Derfor søger han ustandselig at erstatte sandheden med falske teorier, fabler og et andet evangelium“ (Ellen White, Mod en bedre fremtid, s. 420).

`Til eftertanke. Hvordan kan vi bekæmpe den meget menneskelige tendens vi har til at lade vores følelser og egne ønsker få os til at gøre noget, der er i modstrid med Guds ord?`

`Er det ikke altafgørende, at jeg som kristen tror personligt på Jesus? Hvorfor har det også betydning, hvad jeg tror? Drøft balancen mellem personlig tro og opfattelsen af troslæren.`

`Find områder sammen, hvor det personlige billede af Gud vil afhænge af, hvad du tror om ham!`