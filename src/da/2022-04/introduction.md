### Om døden og at dø: vores fremtidshåb

Gud skabte mennesker til at nyde evigheden i et kærlighedsforhold til ham og hans skaberværk. Men dette forhold blev ødelagt af syndens uforklarlige opståen i himlen (Es 14,12-15; Ez 28,12-19; Åb 12,7-12) og Adam og Evas efterfølgende syndefald (1 Mos 3,1-19: Rom 5,12). Det tragiske er, at døden ikke kun omfattede menneskene, men alt liv på jorden. Vi kan i dag se tegn på død i blade, der falder af træerne, blomster, der visner på marken, vores uskyldige kæledyr, som dør under store lidelser, og vores kære, som brutalt bliver taget fra os. Verden er fuld af lidelse og tårer.

I længslen efter en bedre verden har mennesker malet mange ”paradiser”, hvor de kunne tænke sig at leve. For eksempel udgav den engelske forfatter James Hilton i 1933 sin bog Tabte Horisonter, som nogle få år senere blev filmatiseret med samme titel. Filmen beskriver, hvorledes et fly løber tør for brændstof og styrter ned i de snedækkede bjerge i Himalaya. Piloten dør, men nogle få af passagererne overlever og bliver reddet fra vraget af en gruppe tibetanere og bragt til paradisdalen Shangri-La. Isoleret fra omverdenen vokser indbyggerne i kærlighed og visdom og lever en næsten udødelig tilværelse af varig harmoni og glæde. Men det er selvfølgelig kun fiktion.

Som dødelige mennesker har vi brug for sikkerhed i nuet og håb for fremtiden. Den schweiziske teolog Emil Brunner udtrykte det på denne måde: ”Hvad ilt er for lungerne er håb for menneskelivets mening. Fjern ilten, og døden indtræffer på grund af kvælning; fjern håbet, og menneskeheden kvæles på grund af mangel på ånde; fortvivlelse overtager og fører til en lammelse af alle intellektuelle og åndelige kræfter gennem en følelse af tilværelsens meningsløshed og formålsløshed. På samme måde som den menneskelige organisme er afhængig af tilførsel af ilt, er menneskehedens skæbne afhængig af dens tilførsel af håb.” Emil Brunner, Eternal Hope (London: Lutterworth Press, 1954), side 7. Det bibelske håb giver os styrke i de eksistentielle kriser, vi møder på vores færd mod evigheden.

I modsætning til det fiktive Shangri-La i Tabte Horisonter er vores kristne håb om evigt liv ikke ”udspekulerede fabler” (2 Pet 1,16). Det bygger på Guds pålidelige løfte om en fuldkommen verden, som er uden tårer, smerte eller død (Åb 21,1-5). Dette håb inspirerede den apostolske kirke og blev fastholdt og skattet af mange kristne ned igennem århundrederne. Uden nogensinde at miste sin kraft giver dette løfte mening og formål til vores tilværelse i dag. Det giver os mulighed for i tillid at se ind i fremtiden. Det forsikrer os om, at alle vores kære, som er døde i Kristus, til sidst vil blive opvakt fra de døde for at arve evigt liv.

Dette kvartals studiemateriale ser på den store strid mellem godt og ondt. Vi reflekterer over syndens oprindelse og Guds frelseshistorie, som fører os fra skabelsen og Edens have til nyskabelsen efter Jesu genkomst. Vi lægger særlig vægt på syndens og dødens væsen og Guds indsats for at bringe menneskene tilbage til det oprindelige. Vi vil undersøge, hvad den hellige Skrift fortæller os om skabelsen og menneskets natur. Vi vil opdage, hvordan Satan har søgt at bedrage menneskeheden med spiritualistiske teorier og hævdet, at vi ”ikke skal dø”.

Vi kommer til at studere opstandelsen og gribes af håbet om evigt liv i troen på Jesus. Vi vil drøfte, hvordan Kristus døde for os og sejrede over dødens magt. Vi vil blive forsikret om, at han ”har nøglerne til døden og dødsriget” (Åb 1,18).

I dette kvartal skal vi studere det smertefulde emne død, men vi skal gøre det set ud fra det håb om evigt liv, som vi tilbydes gennem Jesus Kristus.

_Alberto R. Timm, Ph.d. (Andrews University), er en af viceformændene ved Ellen G. White Estate, Inc, og medlem af Biblical Research Institute Committee (BRICOM) og Geoscience Research Institute Committee (GRICOM). Tidligere gjorde han tjeneste som formand for Latin-American Adventist Theological Seminary (LATS)._