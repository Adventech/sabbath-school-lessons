---
title:  Det evige møde
date:  17/11/2022
---

`Læs 1 Kor 15,51-55. Hvilken ”hemmelighed“ forklarer Paulus?`

Nogle populære prædikanter påstår, at denne ”hemmelighed“ er kirkens ”hemmelige bortrykkelse“, som skal finde sted syv år inden Kristi genkomst. I denne ”hemmelige bortrykkelse“ bliver trofaste kristne pludseligt, stille og hemmeligt taget op til himlen, mens alle andre forbliver her og undrer sig over, hvad der er sket med de forsvundne. Måske vil man opleve pludselig at befinde sig i en bil uden fører, fordi føreren er blevet bortrykket til himlen, og det eneste, der er tilbage, er deres tøj. Left Behind er en meget populær serie på 16 bind, som også er filmatiseret, og har udsat millioner af mennesker for denne vranglære.

Der er ingen bibelske tekster, som underbygger en sådan adskillelse og bortrykkelse inden Jesu genkomst. Den ”hemmelighed“, som Paulus taler om, er ganske enkelt forvandlingen af de retfærdige, som lever, når Jesus kommer igen, og som skal slutte sig til dem, som opstår fra de døde. Der findes ingen ”hemmelig bortrykkelse“, for Jesu genkomst vil blive synlig for alle levende mennesker (Åb 1,7), og både de dødes opstandelse og forvand-lingen af de levende vil ske, når basunen lyder ved hans komme (1 Kor 15,51-52).

Kristi genkomst vil medføre det mest fantastiske møde nogensinde. De troende, som lever, bliver forvandlet ”i ét nu, på et øjeblik“. Ved Guds stemme bliver de herliggjort: De er nu udødelige, og sammen med de opstandne hellige skal de møde Herren i luften. Engle ”skal samle hans udvalgte fra de fire verdenshjørner, fra den ene ende af himlen til den anden“ (Matt 24,31).

”Små børn bliver af hellige engle lagt i deres mødres arme. Venner, som døden så længe har adskilt, bliver forenet for aldrig mere at skilles, og med glædessange stiger de sammen op til Guds by“ (Ellen White, Mod en bedre fremtid, s. 521-522).

`Til eftertanke. Dette er et fantastisk løfte, som er totalt anderledes end alt, vi har oplevet. Tænk over universets storhed og også over livets mangfoldighed og kompleksitet. Skaberværket vidner om Guds ufattelige storhed. Hvad fortæller det os om, hvordan Guds kraft kan forvandle de levende og oprejse de døde ved Jesu genkomst?`