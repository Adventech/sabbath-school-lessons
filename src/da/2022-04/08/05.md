---
title:  Når Guds basun gjalder
date:  16/11/2022
---

”De (thessalonikerne) vogtede omhyggeligt over deres venners liv, for at de ikke skulle dø og gå glip af den velsignelse, som de så hen til at få ved deres Herres komme. Men en efter en havde mistet deres kære, og med ængstelse havde thessalonikerne for sidste gang betragtet deres dødes ansigter og næppe turdet håbe, at de skulle mødes igen i et fremtidigt liv“ (Ellen White, Mesterens Efterfølgere, s. 139).

`Læs 1 Thess 4,13-18. Hvordan korrigerede Paulus deres forkerte opfattelse?`

Der er en historisk tendens til at læse mere ind i udtrykket ”føre de hensovede sammen med ham“, end teksten siger. Mange af dem, som accepterer ideen om sjælens naturlige udødelighed, foreslår, at de retfærdige dødes sjæle allerede er i himlen hos Gud, og at Kristus ved sit andet komme vil bringe dem med sig fra himlen. Så kan disse sjæle blive genforenet med deres respektive opstandne legemer. Men en sådan fortolkning er ikke i harmoni med Paulus’ generelle lære om dette emne.

Læs følgende udtalelse fra denne ikke-adventist teolog med hensyn til den egentlige mening i dette vers: ”Grunden til, at de thessalonikiske kristne kan have håb, mens de sørger over de døde medlemmer fra deres menighed, er, at han vil oprejse disse døde troende, så de er til stede ved Kristi genkomst, så de alle kan være ‘sammen med ham’. Konsekvensen er, at disse døde troende ikke er ugunstigt stillet ved Jesu genkomst, men vil være ‘sammen med ham’ på den måde, at de på lige fod med de levende troende deler den herlighed, som er forbundet med hans genkomst“ (Jeffrey A.D. Weima, 1-2 Thessalonians, Baker Exegetical Commentary on the New Testament, s. 319).

Hvis de retfærdige dødes sjæle allerede var sammen med Herren i himlen, ville det ikke være nødvendigt for Paulus at omtale den endelige opstandelse som det kristne håb. Han kunne ganske enkelt have nævnt, at de retfærdige allerede var sammen med Herren, men i stedet siger han, at ”de, der er døde i Kristus“, skal opstå fra de døde ved tidernes ende.

Håbet om den endelige opstandelse gav trøst til de sørgende thessalonikere. Det samme håb kan hjælpe os til med tillid at møde de smertefulde øjeblikke, når dødens kolde greb tager vores kære fra os.