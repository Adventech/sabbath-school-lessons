---
title:  ”Jeg skal oprejse ham“
date:  15/11/2022
---

**Læs Joh 6,1-15 Joh 6,22-59.** I et af sine mirakler havde Jesus bespist fem tusind mennesker med en lille portion brød og fisk. Da han bagefter fornemmede, at folkeskaren ønskede at udråbe ham som konge, sejlede han med sine disciple over til den anden side af Galilæas Sø. Men den næste dag fulgte folkeskaren ham der, og Jesus holdt sin stærke tale om Livets Brød med særlig vægt på det evige livs gave.

`Læs Joh 6,26-51. Hvordan forbandt Jesus det evige livs gave med de retfærdiges opstandelse?`

I sin tale understregede Jesus tre grundlæggende principper med hensyn til evigt liv. For det første identificerede han sig selv som Guds brød, ”der kommer ned fra himlen og giver liv til verden“. Ved at sige: ”Jeg er [egō eimi på græsk] livets brød“, præsenterede Jesus sig som den store ”Jeg er“ fra Det Gamle Testamente (2 Mos 3,14). For det andet forklarede Jesus, at evigt liv opnås gennem ham. Hans udtalelser, som fx ”Den, der kommer til mig“ og ”den, der tror på mig“, gør det klart, at denne velsignelse fås gennem ham. Og til sidst forbinder Jesus udødelighedens gave med den sidste opstandelse, når han tre gange udtaler om den, der følger ham: ”Jeg skal oprejse ham på den yderste dag“.

Jesus giver også et fantastisk løfte: ”Sandelig, sandelig siger jeg jer: Den, der tror, har evigt liv.“ Det evige livs gave er altså allerede en nuværende realitet. Men det betyder ikke, at den troende ikke kommer til at dø, for udtrykket ”oprejse ham“ forudsætter, at man kommer til live igen efter at have været død.

Billedet er tydeligt. Uden Kristus har vi ikke evigt liv. Men selv, når vi har taget imod Kristus og fået forsikringen om evigt liv, er vi dødelige og underlagt den naturlige død. Ved Jesu genkomst vil han oprejse os, og der og da vil han give os udødelighedens gave, som allerede var vores. Gaven er sikker, ikke på grund af en sjælens naturlige udødelighed, men på grund af Jesu retfærdighed, som vi får ved tro på ham.

`Til eftertanke. Tænk over Jesu ord om, at hvis du tror på ham, har du (her og nu) evigt liv! Hvordan kan dette vidunderlige løfte hjælpe dig i den smertefulde virkelighed, vi står overfor i dag, når vi oplever vores egen dødelighed?`