---
title:  Håb på den anden side af graven
date:  13/11/2022
---

Den gamle græske historiker Herodot (5. årh. f.Kr.) skrev om en stamme, som ved enhver fødsel startede en sørgeperiode, fordi de forudså den lidelse, som den nyfødte ville møde i livet. I det 20. århundrede var der en reklame i USA, som sagde: ”Hvorfor leve, hvis du kan blive begravet for ti dollars?“

Selv om vi har troen på Gud og håbet om evigheden, kan tilværelsen være vanskelig. Hvis håbet ikke rækker ud over vores korte og ofte vanskelige jordiske tilværelse, kan det hele synes ganske meningsløst. Flere forfattere har skrevet om menneskets triste tilværelse – vi dør alle sammen, og vi ved, at vi skal dø. En tænker omtalte menneskene som ”klumper af rådnende kød på knogler i opløsning“. Temmelig makabert, men det er svært at argumentere mod logikken.

Som en kontrast til alt dette ejer vi det bibelske løfte om evigt liv i Jesus. Og deri ligger nøglen: Vi har det håb i Jesus og det, hans død og opstandelse tilbyder os. Uden det ville vi ikke have noget håb.

`Læs 1 Kor 15,12-19. Hvad siger Paulus om den nære forbindelse mellem Kristi opstandelse og håbet om vores egen opstandelse?`

Paulus gør det klart: Vores opstandelse er uløseligt knyttet til Kristi opstandelse. Hvis vi ikke opstår, betyder det, at Kristus ikke er opstået, og hvis Kristus ikke er opstået, hvad så? Så ”er jeres tro forgæves, så er I stadig i jeres synder“ (1 Kor 15,17). Med andre ord, hvis der ikke er nogen opstandelse, forbliver vi døde i al evighed, når vi dør. Og så er alt meningsløst. I 1 Kor 15,32 siger Paulus, at hvis der ikke var håb om opstandelse, ”så lad os æde og drikke, for i morgen skal vi dø!“

Hvis vores nuværende eksistens som karbonbaseret protoplasma er alt, der er, og vores halvfjerds år eller mere, hvis vi er heldige eller holder os fra tobak og for mange McDonald burgere, er alt, vi får, står det temmelig dårligt til med os. Det er ikke underligt, at Ellen White tilføjer: ”Himmelen betyder alting for os, og hvis vi går glip af Himmelen, går vi glip af alt“ (Guds sønner og døtre, 8. december).

`Til eftertanke. Brug lidt tid til at tænke over, hvor dyrebar vores tro og vores håb er. Hvorfor må vi gøre alt, vi kan, for ved Guds hjælp at bevare det?`