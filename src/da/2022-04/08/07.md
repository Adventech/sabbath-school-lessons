---
title:  Til videre studium
date:  18/11/2022
---

· Ellen White, Acts of the Apostles, ”The Thessalonian Letters“, s. 255-268 og ”Called to Reach a Higher Standard“, s. 319-321.

”Romerne,“ skrev Stephen Cave, ”var godt klar over de kristnes tro på, at de en dag legemligt skulle opstå fra graven, og de gjorde alt, de kunne, for at håne og standse opfyldelsen af dette håb. En rapport om en forfølgelse i Gallien i 177 e.Kr. fortæller, at martyrerne først blev henrettet, dernæst blev deres legemer efterladt til at rådne i seks dage uden at blive begravet, hvorefter de blev brændt, og deres aske blev strøet ud i floden Rhône – ’Lad os nu se, om de vil opstå eller ej,’ blev der rapporteret, at romerne sagde“ (Immortality: The Quest to Live Forever and How It Drives Civilization, s. 104-105).

Dette eksempel på teologisk skepsis er ret dramatisk, men rammer også ved siden af. Den magt, som oprejste Jesus fra de døde, kan gøre det samme for os, uanset hvilken tilstand vores legeme er i. Hvis den samme kraft skabte og opretholder hele universet, kan han også forvandle de levende og vække de døde til live igen.

”Gud skal også ‘ved Jesus føre de hensovede frem sammen med ham’ (1 Thess 4,14), skrev Paulus. Mange fortolker dette skriftsted således, at de hensovede skulle komme sammen med Kristus fra Himmelen; men Paulus mente, at ligesom Kristus blev oprejst fra de døde, sådan vil Gud kalde de hensovede hellige frem af graven og føre dem med sig til Himmelen. En dyrebar trøst og et strålende håb! ikke blot for menigheden i Thessalonika, men for alle kristne, hvor de end findes“ (Ellen White, Mesterens Efterfølgere, s. 140).

**Spørgsmål til drøftelse**:

`1.	Nogen har engang sagt: ”Døden udsletter én … At blive fuldstændigt udslettet, selv alle sporene efter én, er med til at ødelægge meningen med ens liv.“ Hvilket håb har vi, som modvirker meningsløshed i tilværelsen?`

`2.	Hvordan kan vi jage efter fuldkommenhed og samtidig tro, at vi først ved Jesu genkomst får en fuldkommen og syndfri natur (Fil 3,12-16; 1 Kor 15,50-55)?`

`3.	Læs 1 Kor 15,12-19 igen. Hvad i disse vers taler stærkt for læren om, at de døde sover? Giver disse vers mening, hvis de hellige døde virkelig er i himlen sammen med Jesus nu?`