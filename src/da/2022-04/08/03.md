---
title:  ”Jeg kommer igen“
date:  14/11/2022
---

`Læs Joh 14,1-3. Der er gået næsten 2000 år, siden Jesus lovede at komme igen. Hvordan kan vi hjælpe andre til at se, at dette løfte, som Jesus gav for så længe siden, stadigvæk er relevant også for vores generation, på trods af den lange tid, der er gået?`

**Læs Åb 3,11 Åb 22,7.12.20 2 Pet 3,4.** Fire gange siger Jesus i Johannes’ Åbenbaring: ”Jeg kommer snart!“ Forventningen om hans genkomst drev den første kristne menigheds mission og fyldte utallige kristne ned igennem århundrederne med håb. Men den ene generation efter den anden er død, og den lovede begivenhed er endnu ikke indtruffet. Derfor spørger mange: Hvor meget længere skal vi blive ved med at forkynde, at ”Jesus kommer snart“? Har ordene skabt en urealistisk forventning?

Mange kristne har klaget over den lange ”forsinkelse“ (sml. med Matt 25,5). Men hvordan ved vi, at det er en lang ”forsinkelse“? Hvad ville have været det ”rigtige“ tidspunkt for Jesu genkomst? Ville det have været for 50 år siden, 150 år eller 500 år? Det, der virkelig betyder noget, er det bibelske løfte om, at ”Herren er ikke sen til at opfylde sit løfte, sådan som nogle mener, men han har tålmodighed med jer, fordi han vil, at ingen skal gå fortabt, men at alle skal nå til omvendelse“ (1 Pet 3,9).

På trods af de mange århundreder siden Jesu himmelfart forbliver løftet om hans genkomst relevant også i dag. Hvorfor? Fordi alt, vi har, er vores eget korte liv (Sl 90,10), som efterfølges af en ubevidst hvile i graven (Præd 9,5.10) og dernæst af den sidste opstandelse uden flere muligheder for at ændre vores evige skæbne (Hebr 9,27). For alle de døde, og fordi de alle sover og er uden bevidsthed, er Jesu genkomst aldrig mere end et øjeblik eller to væk fra deres dødstidspunkt. For dig, i din egen personlige erfaring, ligesom for alle Guds folk til enhver tid, sker Kristi genkomst kun et øjeblik efter din død. Og det er snart, er det ikke?

Hver dag, som går, bringer os en dag nærmere Jesu Kristi herlige tilsynekomst i himlens skyer. Selv om vi ikke ved, hvornår han kommer, kan vi være sikre på, at han vil komme, og det er egentlig det vigtigste.

`Til eftertanke. En præst holdt en tale, hvor han påstod, at det ikke betød noget for ham, hvornår Jesus kommer igen. Det eneste, der betød noget, er, at Jesus kommer. Hvad synes du om den logik? Kan den tankegang hjælpe dig, når du er modløs over, at Jesus endnu ikke er kommet igen?`