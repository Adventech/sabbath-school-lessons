---
title:  Syndens følger
date:  05/10/2022
---

`Læs 1 Mos 3,7-19 Rom 5,12. Hvad var de vigtigste følger af synd?`

Betaget af slangens tale så Eva ikke de langtrækkende følger af sit valg. I sig selv var det at spise af frugten ikke nær så alvorligt som det, handlingen repræsenterede. Ved sin ulydighed ophørte Eva med at være loyal mod Gud og valgte i stedet at følge Satan.

1 Mos 3 beskriver Adams og Evas fald og nogle af de meste tragiske konsekvenser. Fra et teologisk perspektiv blev begge overvældet af teofobi. De blev bange for Gud og de gemte sig for ham (1 Mos 3,8). Fra en psykosocial vurdering skammede de sig over sig selv og begyndte at anklage hinanden (1 Mos 3,7.9-13). Rent fysisk ville de svede, føle smerte og til sidst dø (1 Mos 3,16-19). Økologisk blev den naturlige verden degenereret (1 Mos 3,17-18).

Edens have var ikke længere det smukke og behagelige sted, den plejede at være. ”Da Adam og hans ledsager så de første tegn på forfald i visnende blomster og faldende blade, sørgede de dybere, end nutidens mennesker sørger over deres døde. Der var i sandhed grund til at sørge over de sarte blomsters død; men da de smukke træer mistede deres blade, indprentede dette syn dem den grusomme kendsgerning, at døden er hvert levende væsens lod“ (Ellen White, Patriarker og Profeter, s. 31).

Adam og Eva døde ikke med det samme i den forstand, at de ophørte med at leve, men den dag fik de deres dødsdom. Herren sagde til Adam: ”I dit ansigts sved skal du spise dit brød, indtil du vender tilbage til jorden, for af den er du taget. Ja, jord er du, og til jord skal du blive“ (1 Mos 3,19). Syndefaldet havde tragiske følger for hele menneskeheden. Apostlen Paulus forklarer, at ”synden kom ind i verden ved ét menneske, og ved synden døden, og sådan kom døden til alle mennesker, fordi alle syndede“ (Rom 5,12).

Det sørgelige og smertefulde faktum er, at på samme måde som menneskeheden til alle tider har gjort, så lider vi i dag under følgerne af det, der skete i Edens have. Men vi kan være taknemlige over, at vi på grund af Jesus og korset har håbet om evigt liv i en verden, hvor synd aldrig mere vil opstå.

`Til aftertanke. Bibelen lærer, at vi oprindeligt var skabt til liv. Men vi, der lever i dag, har arvet den situation, som jorden kom i på grund af synd. Vi er derfor vant til død og ødelæggelse. Tænk over, hvordan du og jeg i dag kan støtte det, som fører til liv, glæde og velfærd, i modsætning til død, sorg og ødelæggelse.`