---
title:  Forført af slangen
date:  03/10/2022
---

`Læs 1 Mos 3,1-7. Hvilke kriterier brugte Eva i sit valg mellem Guds ord og slangens ord?`

1 Mos 3 er et af de mest tydelige eksempler på fristelsernes psykologi. Gud havde advaret Adam og Eva om, at hvis de spiste af den forbudte frugt, skulle de dø (1 Mos 2,16-17). Da Satan kom i en slanges form, benyttede han flere retoriske strategier for at friste Eva til at synde.

Først generaliserede han Guds specifikke forbud. Han sagde til hende: ”Har Gud virkelig sagt, at I ikke må spise af træerne i haven?“ (1 Mos 3,1). Eva svarede tilbage, at forbuddet kun gjaldt det ene træ, for hvis de spiste af det eller rørte ved det, skulle de dø.

Dernæst modsagde Satan Guds udtalelse. Han forsikrede Eva: ”Vist skal I ikke dø!“ (1 Mos 3,4).

Og til sidst beskyldte Satan Gud for bevidst at tilbageholde vigtig kundskab fra Eva og hendes mand. Bedrageren påstod: ”Gud ved, at den dag I spiser af den, bliver jeres øjne åbnet, så I bliver som Gud og kan kende godt og ondt“ (1 Mos 3,5).

Evas nysgerrighed førte hende ind på Satans tillokkende område. Der blev hun tvunget til at tage en beslutning om enten at forblive tro mod Guds forbud eller give efter for Satans bedrageriske fristelser. Eva tvivlede på Guds ord og troede i stedet på sine egne sanser – den empiriske metode, personlig observation – til at vælge mellem to udtalelser, som modsiger hinanden.

Først så hun det ud fra et kostmæssigt synspunkt: ”Træet var godt at spise af.“ Dernæst ud fra et æstetisk synspunkt: Det var ”tiltrækkende at se på.“ Og til sidst ud fra en logisk analyse: Det ”var godt at få indsigt af.“ I sit eget sind havde hun altså gode begrundelser for at lytte til slangens ord og spise af det forbudte træ. Og det var desværre, hvad hun gjorde.

Nogle mennesker påstår, at al form for kundskab er gyldig, så længe vi holder fast ved ”det gode“ (1 Thess 5,21). Men Adams og Evas tragiske erfaring i Edens have viser, at kundskab i sig selv kan være meget skadelig. Der findes ting, som det faktisk er bedre, at vi ikke kender til.

`Til eftertanke. Hvad lærer denne beretning os om, hvor let det er at rationalisere og retfærdiggøre vores syndige valg?`