---
title:  ”Vist skal I ikke dø!“
date:  04/10/2022
---

`Læs 1 Mos 3,4. På hvilke forskellige måder er denne løgn blevet gentaget ned igennem tiden?`

Denne løgn viser sig meget tydeligt i den udbredte tro på en udødelig sjæl. I oldtiden var dette grundlaget for mange religioner og filosofier. I det gamle Egypten førte det til skikken med at mumificere og balsamere og til begravelsesarkitekturen, som vi bl.a. ser i pyramiderne.

Teorien blev også en af hovedsøjlerne i græsk filosofi. I Platons Republik spørger Sokrates fx Glaucon: ”Er du ikke klar over, at vores sjæl er udødelig og aldrig forgår?“ I Platons Phaedo argumenter Sokrates på en lignende måde: ”Sjælen er udødelig og uforgængelig, og vores sjæle vil faktisk eksistere i Hades.“ Disse filosofiske ideer har været med til at forme meget af vores vestlige kultur – også den post-apostolske kristendom. Men de havde sin oprindelse langt tidligere, nemlig i Edens have hos Satan selv.

Grundindholdet i fristelsen i Eden var Satans påstand til Eva: ”Vist skal I ikke dø!“ (1 Mos 3,4). Med denne overbevisende påstand satte Satan sine ord over Guds ord.

`Læs Sl 115,17 Joh 5,28-29 Sl 146,4 Matt 10,28 1 Kor 15,51-58. Hvad siger disse tekster, som står i stærk modsætning til sjælens udødelighed, og hvordan kan de bruges som modargument?`

Djævelens teori om sjælens udødelighed er udbredt den dag i dag. Bøger, film og tv-programmer fremmer til stadighed tanken om, at når vi dør, går vi bare over til en anden tilstand. Og det er uheldigt, at dette også forkyndes fra mange kristne kirker. Selv videnskaben er blevet inddraget. I USA findes der en stiftelse, som forsøger at skabe teknologi, som de påstår vil gøre os i stand til at kontakte de døde, som man tror stadigvæk er i live, men eksisterer som PMP’er, ”postmortale personer“. Når vi ser, hvor omfattende denne antagelse er, er det ingen overraskelse, at dette bedrag vil spille en afgørende rolle i de sidste begivenheder i menneskenes historie.

`Til eftertanke. Hvordan viser løgnen om sjælens udødelighed sig i kulturen i Danmark? Hvorfor er det vigtigt at stole på Guds ord frem for på det, vores sanser fortæller os? Hvor langt ville du gå, og hvad ville du betale og sætte på spil, hvis du fik chancen for at forlænge dit liv med 50 gode år? 100 år? 200 år?`