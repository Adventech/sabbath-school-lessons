---
title:  Det første løfte om evangeliet
date:  06/10/2022
---

`Læs 1 Mos 3,15.21. Hvilket håb findes i disse vers for hele menneskeheden?`

1 Mos 3 beskriver den frygtelige tragedie, som gjorde sit indtog i verden efter syndefaldet. Alt ændrede sig, og Adam og Eva så kontrasten mellem, hvordan verden var før, og hvordan den var nu.

Men midt i deres fortvivlelse gav Gud dem en forsikring og et håb for deres fremtid. Først forbandede han slangen med et ord om messiansk håb. Han gav et løfte om en frelser, som ville blive født i kvindens slægt: ”Jeg sætter fjendskab mellem dig og kvinden, mellem dit afkom og hendes: Hendes afkom skal knuse dit hoved, og du skal bide hendes afkom i hælen“ (1 Mos 3,15).

Det ”fjendskab“, som Gud beskrev, var ikke blot en ydre kosmisk strid mellem godt og ondt. Den handler også om vores livsholdning og den reaktion, du og jeg får til det onde, når frelseren vinder os over på sin side. Kristus ønsker at indpode fjendskab til Satan i hvert eneste menneskes sind. Det er Guds nåde, som leder os til omvendelse, når evangeliet om hans tilgivelse og kærlighed griber os. Uden hans fornyende kraft ville menneskeheden vedblive at være Satans slaver, rede til at følge hans befalinger.

Gud brugte dernæst ofringen af et dyr til at illustrere løftet om Messias (se 1 Mos 3,21). ”Da Adam efter Guds specifikke retningslinjer bragte et offer for synd, var ceremonien meget smertefuld for ham. Hans hånd skulle løftes for at tage liv, som alene Gud kunne give, og bringe det som et offer for synd. Det var første gang, han havde oplevet død. Mens han så på det blødende offer, som vred sig i dødskamp, skulle han i tro se frem til Guds søn, som offeret symboliserede, og som skulle dø som et offer for menneskene“ (Ellen White, The Story of Redemption, s. 50).

`Læs 1 Kor 5,21 Hebr 9,28 Hvad fortæller disse tekster om, hvad der først blev åbenbaret i Eden?`

Adam og Eva forlod Edens have, og de havde fået at vide, at de skulle dø (1 Mos 3,19. 22-24). Men de forlod ikke haven nøgne eller med de figenblade, de selv havde syet sammen (1 Mos 3,7). Gud selv ”lavede skindtøj til Adam og hans kvinde og gav dem det på“ (1 Mos 3,21). Gennem denne handling oplevede Adam og Eva for første gang, at Gud ville dække dem med sin retfærdighed (se Zak 3,1-5; Luk 15,22). Allerede fra begyndelsen i Edens have blev evangeliet åbenbaret for menneskene.