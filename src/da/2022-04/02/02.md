---
title:  Udsagn i et spændingsfelt
date:  02/10/2022
---

Verden var fuldkommen, da Herren skabte den (1 Mos 1,31). Død var en ukendt erfaring for Adam og Eva. I denne sammenhæng kom Gud til Edens have og advarede dem: ”Du må spise af alle træerne i haven. Men træet til kundskab om godt og ondt må du ikke spise af, for den dag du spiser af det, skal du dø!“ (1 Mos 2,16-7).

`Læs 1 Mos 2,16-17. Hvordan viser disse vers, at friheden til at vælge fandtes i den fuldkomne have i Eden? Ville det have været nødvendigt for Gud at advare menneskene, hvis de ikke havde friheden til at vælge?`

Nogen tid efter Guds advarsel påtog Satan sig en slanges form og kom til Edens have. Eva betragtede slangen, som tilsyneladende med glæde spiste af den forbudte frugt uden at dø.

`Læs 1 Mos 3,1-4. Forestil dig, at du var i Evas sted. Tror du, at slangens ord kunne have lydt overbevisende?`

Ud fra menneskelig logik lød slangens argument mere overbevisende end Guds ord. For det første var der på dette tidspunkt intet bevis i den naturlige verden på, at der fandtes synd eller død. For det andet så det ud til, at slangen faktisk spiste af den forbudte frugt og nød den i høj grad. Så hvorfor skulle Eva holde sig tilbage fra at gøre det samme? Guds bud virkede alt for indskrænkende og meningsløse.

I sin overvejelse over de to modsatrettede udtalelser overså Eva desværre tre grundlæggende principper: (1) Menneskelige overvejelser er ikke altid den sikreste måde til at vurdere åndelige ting; (2) Guds ord kan for os synes ulogisk og meningsløst, men det er altid korrekt og pålideligt; (3) Der findes ting, som ikke i sig selv er onde eller forkerte, men Gud har valgt dem til at teste vores lydighed.

Evas erfaring i Edens have var ikke et enestående tilfælde. Hver dag og hvert øjeblik har vi brug for at vælge mellem Guds ord – som for mange kan være upopulært – og besnærende opfordringer fra den kultur, der omgiver os.

`Til eftertanke. Hvordan påvirker døden og de forhold, der fører til død, din og min dagligdag? Er der noget, vi gør anderledes, fordi vi alle skal dø, eller spiller den ingen rolle?`