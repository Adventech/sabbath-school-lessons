---
title:  Dommen eksekveres
date:  21/12/2022
---

I Middelalderen var der en stærk tendens til at beskrive Gud som en streng og hævngerrig dommer. I dag er tendensen at beskrive ham som en kærlig, overbærende far, som aldrig straffer sine børn. Men kærlighed uden retfærdighed vil føre til kaos og lovløshed, og retfærdighed uden kærlighed vil føre til undertrykkelse og tvang. Guds domsproces er en fuldkommen blanding af retfærdighed, barmhjertighed og kærlighed.

Dommens eksekvering er Guds endelige og uigenkaldelige indgriben i menneskenes historie. En begrænset straffedom skete fx, da Satan og hans oprørske engle blev bortvist fra himlen (Åb 12,7-12), da Adam og Eva blev bortvist fra Edens have (1 Mos 3), syndfloden (1 Mos 6-8), ødelæggelsen af Sodoma og Gomorra (1 Mos 19; Jud 7), de førstefødtes død i Egypten (2 Mos 11-12) og Ananias og Safiras død (ApG 5,1-11). Det er derfor ingen overraskelse, at de ugudelige bliver straffet ved afslutningen af jordens historie.

`Læs 2 Pet 2,4-6 2 Pet 3,10-13. Hvordan hjælper disse tekster os til at forstå, hvordan den endelige straf kommer til at foregå? Hvordan viser de indirekte, at straffen afsluttes og ikke varer i al evighed, noget, som ville være en forvrængning af retfærdighed, ikke et udtryk for det?`

”Guds godhed og lange overbærenhed, hans tålmodighed og nåde, som han viser sine undersåtter, vil ikke forhindre ham i at straffe den synder, som nægtede at være lydig mod hans befalinger. Det er ikke op til mennesker at befale Gud. I forhold til Guds hellige lov er mennesker kriminelle og får kun tilgivelse ved det store offer, Gud bragte ved at overgive sin søn til at dø for de skyldige, fordi hans lov var uforanderlig“ (Ellen White, Manuscript Releases, 12. bd., s. 208).

Alt det, Gud kunne have gjort for at frelse menneskene fra at gå evigt fortabt, har han gjort, og det kostede ham dyrt. De, som går fortabt, har selv foretaget valg, som førte dem til en sådan ende. Tanken om, at Guds dom over og udslettelse af de fortabte er i modstrid med en kærlig Guds karakter, er ganske enkelt forkert. Det er Guds kærlighed og hans kærlighed alene, som også kræver retfærdighed.

`Hvad lærer korset os om, hvad Gud var villig til at gøre for at frelse alle, som bliver frelst?`