---
title:  Dommen før Jesu genkomst
date:  19/12/2022
---

Tanken om en dom, før Jesus kommer igen, som vi også omtaler som den undersøgende dom, findes mange steder i Bibelen.

`Læs Dan 7,9-14 Matt 22,1-14 Åb 11,1.18-19 Åb 14,6-7. Hvordan kaster disse tekster lys over tanken om en dom i himlens retssal før Jesu genkomst? Hvilken betydning har en sådan dom?`

Ideen om en undersøgende dom af Guds folk før Jesu genkomst bygger på tre grundlæggende bibelske læresætninger. Den førsteer, at alle de døde, både retfærdige og uretfærdige, forbliver ubevidste i deres grave indtil den sidste opstandelse (Joh 5,25-29). Den anden er eksistensen af en universel dom af alle mennesker (2 Kor 5,10; Åb 20,11-13). Den tredje er det faktum, at den første opstandelse vil være de retfærdiges velsignede løn, og den anden opstandelse vil være evig død for de onde (Joh 5,28-29; Åb 20,4-6.12-15).

Det betyder, at hvis alle mennesker skal dømmes, må de blive dømt før deres opstandelse, for ved de to opstandelser modtager de alle deres endelige løn. Dernæst undersøger den endelige dom, om jeg har haft et personligt trosforhold med Jesus. Den undersøgelse kan først foregå, når mit liv er ved vejs ende. Dette aspekt af dommen foregår altså mod historiens afslutning, men før Jesus kommer igen.

Daniels Bog hjælper os til at forstå den undersøgende doms tidspunkt så vel som dens indhold. Ved afslutningen af de 2300 dage – i 1844 – skulle den himmelske helligdom renses (Dan 8,14; Hebr 9,23) og den undersøgende dom før Jesu genkomst begynde (Dan 7,9-14). Dette er to måder at udtrykke den samme begivenhed på. Og dommen er ”til fordel for den Højestes hellige“ (Dan 7,22). Det vil sige, at det er gode nyheder for Guds folk.

I Matt 22,1-14 talte Jesus om en undersøgelse af bryllupsgæsterne før bryllupsfesten begyndte.

Og i Johannes’ Åbenbaring henvises der til den undersøgende dom ved, at de, der tilbeder i Guds tempel, skal måles (Åb 11,1) og i bekendtgørelsen om, at ”timen er kommet, da han dømmer“ (Åb 14,6-7; sml. med Åb 14,14-16).

`Til eftertanke. Hvordan påvirker vores viden om en domshandling i himlen vores kristne liv her på jorden?`