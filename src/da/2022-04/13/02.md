---
title:  Den sidste dom
date:  18/12/2022
---

For de fleste betyder tanken om dom fordømmelse. Vi må dog ikke glemme, at dom også har en positiv side. Daniels Bog taler om en dom, som fældes ”til fordel for den Højestes hellige“ (Dan 7,22). Guds dom indbefatter begge sider. Det er et princip, vi finder i følgende tekst fra Det Gamle Testamente: ”Så hør i himlen, og grib ind; skift ret mellem dine tjenere, døm den skyldige, og lad hans gerning ramme ham selv, men frikend den uskyldige, så han får efter sin uskyld!“ (1 Kong 8,32).

`Læs Matt 25,31-46 Joh 5,21-29. Hvordan pegede Kristus på, at der både er fordømmelse og frikendelse i den afsluttende dom?`

Nogle mennesker hævder, at udtryk som ”dømmes ikke“ (Joh 3,18) og ”kommer ikke for dommen“ (Joh 5,24) betyder, at de, som er i Kristus, slet ikke skal dømmes. Men disse udtryk indebærer, at de troende ikke fordømmes i dommen. Teksterne skal derfor forstås som ”fordømmes ikke“ (Joh 3,18) og ”bliver ikke fordømt i dommen“ (Joh 5,24).

Vores evige skæbne afgøres i dette liv. De, som er i Kristus, er allerede sikret deres frifindelse i dommen, og de, som ikke er i Kristus, forbliver under fordømmelse. I sin lignelse om verdensdommen (Matt 25,31-46) omtalte Kristus ikke alene, at bukkene (de onde) var til stede, men også fårene (de retfærdige). Og apostlen Paulus siger tydeligt: ”For vi skal alle fremstilles for Kristi domstol, for at enhver kan få igen for det, han har gjort her i livet, hvad enten det er godt eller ondt“ (2 Kor 5,10).

I vores overvejelser omkring dommen skal vi huske, at vi bliver frelst af nåde (Es 55,1; Ef 2,8-10), retfærdiggjort ved tro (1 Mos 15,6; Rom 5,1) og dømt af vores gerninger (Præd 12,14; Matt 25,31-46: Åb 20,11-13). Grundlaget for domsprocessen er Guds morallov, som den sammenfattes i de ti bud (Præd 12,13-14; Jak 1,25; Jak 2,8-17). Vores gerninger er de ydre beviser for, at vores frelseserfaring er ægte, og er derfor det, der skal bedømmes i dommen. Vores gerninger beviser altså ikke, at vi er blevet syndfri. Det er allerede for sent. De bevidner derimod, at vi har troet på og levet med Jesus.

Husk, at der er intet tilfældigt udsagn fra Gud, som vælger nogle til at blive frelst og andre til at gå fortabt. Hvert menneske er moralsk ansvarlig for sin egen fremtidige skæbne.