---
title:  Den anden død
date:  22/12/2022
---

Gud leder menneskehedens historie til dens store klimaks i endens tid. Ved afslutningen af de tusind år bliver alle de onde døde oprejst fra deres grave for at modtage deres endelige straf (Åb 20,5.11-15). Når så hele domsprocessen er afsluttet og intet mere kan tilføjes, vil de onde anerkende Guds retfærdighed. De vil knæle og bøje sig og erkende, at Jesus Kristus er Herre (Fil 2,10-11).

”Med alle kendsgerningerne vedrørende den store strid for øje erklærer hele universet, både trofaste og oprørere, med én stemme: ‘Retfærdige og sande er dine veje, du folkenes Konge!’ … Satan bøjer sig og indrømmer, at dommen over ham er retfærdig“ (Ellen White, Mod en bedre fremtid, s. 543, 542).

`Læs Mal 3,19 Åb 20,14-15 Åb 21,8. Hvor effektive bliver ”ildsøen“ og ”den anden død“?`

Den endelige ødelæggelse af Satan og hans engle og alle de ugudelige vil rense universet for synd og syndens følger. Men selv den sidste ødelæggelse af de onde er et udtryk for Guds kærlighed, ikke kun for de hellige, men også for de onde. De ville ikke blive lykkelige i Guds nærhed, han som er ”en fortærende ild“ over for synd (Hebr 12,29).

”De [de fortabte] vil ønske at flygte fra det hellige sted. De vil byde tilintetgørelse velkommen, så de kan skjule sig for ham, der døde for at frelse dem. De onde har selv afgjort deres skæbne. De har selv valgt at blive udelukket af himlen, og Gud har været retfærdig og nådig mod dem“ (Ellen White, Mod en bedre fremtid, s. 437).

Den endelige udryddelse af synd og syndere giver i modsætning til den ubibelske teori om deres evige pine i helvede en retfærdig og proportional straf for det onde, de har begået. Det bekræfter også, at synd havde en begyndelse og vil få en ende. Da vil hele universet vende tilbage til den oprindelige fuldkommenhed, før synd, ondskab og ulydighed på mystisk vis opstod.

Pris Gud, at han, som er vores ”retfærdige dommer“ (2 Tim 4,8), vil tage den retfærdige beslutning at give udødelighed til de retfærdige og sørge for evig udslettelse for de onde.

`Til eftertanke. Hvad tænker du om den idé, at Gud til sidst frelser alle?`