---
title:  Dommen i de tusind år
date:  20/12/2022
---

Bibelen fortæller, at ved Jesu genkomst (1) skal både de levende hellige og de hellige, der opstår, ”møde Herren i luften“ (1 Thess 4,16-17); (2) alle de hellige vil blive ført til himlen for at bo i de himmelske ”boliger“, som Jesus selv har gjort rede for dem (Joh 14,1-3); og (3) først ved afslutningen af de tusind år kommer Det ny Jerusalem ned til denne jord og bliver de helliges evige hjem (Åb 21,1-3.9-11). I løbet af de tusind år, mens jorden forbliver øde, skal de hellige regere sammen med Kristus i himlen (Jer 4,23; Åb 20,4).

`Læs 1 Kor 6,2-3 Åb 20,4-6.11-13. Hvorfor skal de hellige tage del i dommen i de tusind år?`

Hele domsprocessen har til formål at (1) at retfærdiggøre Guds karakter mod Satans beskyldninger om, at Gud er uretfærdig i den måde, han behandler sine skabninger; (2) at stadfæste upartiskheden i de retfærdiges løn; (3) at vise, at de ondes straf er retfærdig; og (4) at fjerne enhver tvivl, som kunne føre til et nyt oprør i universet. I dommen af de retfærdige før Jesu genkomst er det kun den himmelske hær, der er involveret (Dan 7,9-10). Men ved dommen i de tusind år over de onde og de faldne engle, vil de hellige selv også deltage (1 Kor 6,3; Jud 6; Åb 20, 4-6).

Den undersøgende dom før Jesu genkomst begyndte i 1844, da ”troner blev stillet frem … retten blev sat, bøgerne blev åbnet“ (Dan 7,9-10). Dommen i de tusind år begynder derimod efter, at de hellige er ført til himlen og sidder på troner, og dommen overlades til dem. Endnu en gang åbnes himlens bøger, og ”de døde blev dømt efter deres gerninger ifølge det, der stod skrevet i bøgerne“ (Åb 20,4.12). Denne proces giver de hellige mulighed for at vurdere de himmelske optegnelser og se Guds retfærdige behandling i hvert eneste tilfælde. Ikke alene belønner han alle mennesker i forhold til, hvordan de fortjener at blive belønnet i forhold til deres beslutninger, men han forklarer også, hvorfor han gør det.

`Til eftertanke. Hvad fortæller domsprocessen os om Guds karakter? Hvorfor skal både de himmelske væsener og senere de frelste være med til at bevidne, at Gud er retfærdig, når han dømmer? Sammenlign med diktatorer og despoter i menneskelige riger!`