---
title:  Vantroen breder sig
date:  29/09/2022
---

`Læs Åb 12. Hvad siger dette kapitel om, hvordan oprøret bredte sig fra himlen til jorden?`

Lucifers fald var ikke kun et enkelt sammenstød af to modsatte ideer. Åb 12 fortæller, at der blev krig i himlen mellem Lucifer og hans engle på den ene side og Kristus og hans engle på den anden. I dette afsnit bliver Lucifer kaldt ”den store drage”, ”den gamle slange”, ”Djævelen og Satan” og ”vore brødres anklager” (Åb 12,9-10). Kristus omtales som ”Mikael” (Åb 12,7), som betyder, ”hvem er som Gud?”

Med henvisning til ”ærkeenglen Mikael” i Jud 9 tror nogle forskere, at Mikael kun er en engel. Men i Daniels Bog kulminerer hvert af de store syner med Kristus og hans evige rige: som stenen, der blev revet løs, men ikke ved menneskehænder (Dan 2,34.45), som Menneskesønnen (Dan 7,13), som fyrsten for hæren og fyrsternes fyrste (Dan 8,11.25) og som Mikael, den store fyrste (Dan 12,1). Ligesom Herrens engel er Herren selv (2 Mos 3,1-6; ApG 7,30-33, etc.) må Mikael være den samme guddommelige person, altså Kristus selv.

Idet Ellen White reflekterer over denne strid, forklarer hun, at ”I sin store barmhjertighed bar Gud længe over med Lucifer. Han blev ikke afsat fra sin ophøjede stilling, da han begyndte at nære utilfredshed, eller da han fremsatte falske påstande over for de loyale engle. Han fik længe lov til at blive i himlen. Gang på gang fik han tilbudt tilgivelse, hvis han ville angre og bøje sig” (Ellen White, Mod en bedre fremtid, s. 399).

Vi ved ikke, hvor længe krigen varede i himlen, Uanset, hvor intens eller langvarig kampen var, er det vigtigste ved hele striden, at Satan og hans engle ”ikke kunne stå sig, og de havde ikke længere deres plads i himlen” (Åb 12,8; se også Luk 10,18). Problemet for os er selvfølgelig, at de kom her til jorden.

`Til eftertanke. På hvilke måder kan vi se, at denne strid virkelig foregår på jorden? Hvad er vores eneste håb om at vinde over fjenden i denne strid?`

`Satan anklager. Hvad gør Kristus?`

`Satan river ned. Hvad gør Jesus?`