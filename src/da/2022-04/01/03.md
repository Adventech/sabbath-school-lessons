---
title:  En fri vilje – grundlaget for kærlighed
date:  26/09/2022
---

`Læs 1 Joh 4,7-16. Hvad fortæller denne tekst om, at et frit valg er en betingelse for, at kærligheden kan vokse?`

Kunstige blomster kan være smukke, men de vokser ikke og dufter ikke som virkelige blomster. Robotter kan programmeres til at tale og udføre forskellige opgaver, men de har hverken liv eller følelser. Liv og fri vilje er nødvendige betingelser for at kunne modtage og dele kærlighed. Gud skabte engle og mennesker med frihed til at træffe valg. Det indbefattede også muligheden for at følge en dårlig vej. Gud skabte universet som et fuldkomment og harmonisk sted, hvor hans skabninger kunne vokse i kærlighed og visdom.

I 1 Joh 4,7-16 understreger apostlen Johannes, at ”Gud er kærlighed”, og at han viste sin kærlighed for os ved at sende sin egen søn for at dø for vores synder. Vores taknemlighed bør vise sig ved, at vi elsker hinanden. En sådan kærlighed har guddommelig oprindelse og er et tegn på, at Gud bliver i os og vi i ham. Appellen om at genspejle Guds kærlighed giver kun mening, hvis den gives til skabninger med valgfrihed. Men frihed til at vælge kan også misbruges. Det er Lucifers tragiske oprør i himlen eksempel på.

Men selv i erkendelsen den frie viljes betydning findes der men-nesker, der undrer sig: Hvorfor skabte Gud Lucifer, hvis han vidste, at han ville gøre oprør? Er Gud så ikke i sidste ende alligevel ansvarlig for syndens opståen? Det er et vanskeligt spørgsmål med mange overvejelser. Hvad betyder det ”at være ansvarlig for”? Syndens natur og oprindelse har vi ikke en fuldstændig forklaring på, men Gud bestemte ikke, at synden skulle opstå. Han tillod muligheden, og dernæst bar han selv den ultimative straf på korset. I alle vores smertefulde spekulationer omkring ondskab må vi ikke glemme, at Gud selv betalte den højeste pris for det ondes eksistens og syndens endeligt (se Matt 5,43-48; Rom 5,6-11). På grund af synden har han lidt mere, end nogen af os nogensinde kommer til.

`Til eftertanke. En fri vilje har konsekvenser – både for os selv og for andre. Hvilke risici indebærer muligheden for valg? Når jeg giver mine nærmeste frihed til selv at træffe afgørelser, er jeg så altid tilfreds med deres valg? Hvad ville du gøre, hvis du var Gud og havde magt til at ændre deres afgørelser?`

`Hvis du har set filmen Bruce Almighty, så prøv at gengive filmens fremstilling af de problemstillinger, et menneske har, der får Guds magt til at gøre lige, hvad han vil.`