---
title:  Stolthedens pris
date:  28/09/2022
---

Igennem Bibelens historie ser vi to magter, der kæmper mod hinanden. Det ene er Salem, Zions bjerg, Jerusalem og det nye Jerusalem, som repræsenterer Guds rige. Det andet er Babel eller Babylon, som står for Satans rige. Adskillige gange kaldte Gud sit folk ud af det hedenske Babylon for at tjene ham i Det Lovede Land.

Abraham blev bedt om at flytte fra Ur i Kaldæa til Kana’an (1 Mos 11,31-12,9). Efter deres lange landflygtighed i Babylon vendte jøderne tilbage til Jerusalem (Ezra 2). I Johannes’ Åbenbaring bliver Guds folk kaldt ud af de sidste tiders Babylon for at bo sammen med ham på Zions bjerg og det ny Jerusalem (Åb 14,1.8; 21,1-3.10).

`Læs Es 14,12-15. Hvilke langtrækkende følger havde Lucifers stolthed i himlen for universet og vores verden?`

Bibelen betegner Babylon som en magt, der er i direkte modstrid med Gud og hans rige. Babylons konge bliver, med en særlig reference til Nebukadnesar, et symbol på stolthed og arrogance. Gud havde åbenbaret for Nebukadnesar, at Babylon var hovedet at guld på den store statue, som repræsenterede en række verdensriger (Dan 2,37-38). Nebukadnesar udfordrede Gud ved at lave en statue helt af guld for at vise, at hans rige skulle vare evigt. Han krævede endda, at alle skulle tilbede den (Dan 3). Ligesom kongen af Tyrus (Ez 28,12-19) blev Babylons konge et symbol på Lucifer.

Es 14,3-11 beskriver den store og undertrykkende babyloniske konges fald. I vers 12-15 skifter billedet fra den historiske sfære til den himmelske og understreger, at en tilsvarende stolt og arrogant holdning førte til Lucifers oprindelige fald. Lucifer planlagde at ophøje sin trone over hele himlens hær og gøre sig selv ”lige med den Højeste”. Det var begyndelsen til en ny og fjendtlig situation, hvor Guds uselviske kærlighed blev udfordret af Lucifers selviskhed. Han var ikke bange for at anklage Gud for at være det, han selv var, og at sprede sine løgne blandt de andre engle. Dette er begyndelsen på det ondes uforklarlige oprindelse i universet.

`Til eftertanke. Sammenlign beskrivelsen af Lucifer i Es 14,12-15 med beskrivelsen af Messias (Jesus) i Es 52,13-53,12. Hvordan vil du karakterisere forskellen mellem dem? Hvis du stiller dig på den korsfæstedes side i kampen mod det onde, vil det så altid se ud, som om du vinder kampen? Findes der midler, du ikke har lov til at bruge for at vinde i kampen mellem godt og ondt?`