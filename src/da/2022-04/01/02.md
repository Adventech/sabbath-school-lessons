---
title:  Skabelsen, et udtryk for kærlighed
date:  25/09/2022
---

Naturen – i sin nuværende tilstand – er en blanding af godt og ondt. En rosenbusk kan frembringe smukke og velduftende roser, men dens torne river og stikker. En tukan kan imponere os med sin skønhed, men også ryste os, når den angriber andre fugles reder og spiser deres unger. Venlige mennesker kan i næste øjeblik være hadefulde og voldelige. Det er ikke så mærkeligt, at tjenerne i lignelsen om hveden og rajgræsset spurgte markens ejer: ”Herre, såede du ikke god sæd i din mark? Hvor kommer da ukrudtet fra?” Og ejeren svarede: ”Det har en fjende gjort” (Matt 13,27.28). På samme måde skabte Gud universet fuldkomment, men en fjende har ødelagt det med syndens uforklarlige tilstedeværelse.

`Læs 1 Joh 4,8.16. Hvad kan visheden om, at Gud er kærlighed, sige os om hans skabende gerninger?`

Kærlighed kan ikke eksistere lukket inde i sig selv, men er nødt til at blive udtrykt. Guds kærlighed deles internt mellem guddommens tre personer og eksternt i forholdet til alle hans skabninger. Alt, hvad Gud gør, er et udtryk for hans ubetingede og uforanderlige kærlighed. Dette indbefatter hans skaberhandlinger, hans frelsende gerninger og i udøvelsen af hans straffedomme. Men ”Guds kærlighed er ikke blevet udtrykt mindre i hans retfærdighed end i hans nåde. Retfærdighed er grundlaget for hans trone og frugten af hans kærlighed”( Ellen White, Jesu Liv, s. 672).

Fordi Gud er kærlighed, og alt, han gør, er et udtryk for denne kærlighed, kan han ikke være syndens ophav, for synd er direkte i modstrid med hans karakter.

Men havde Gud virkelig brug for at skabe universet? I lyset af hans suverænitet kan man svare nej, for det var en beslutning, han frit valgte at tage. Men i lyset af hans kærlige natur ønskede han et univers, hvor han kunne udtrykke sin kærlighed. Det er fantastisk, at han skabte nogle livsformer, som fx menneskene, som ikke kun er i stand til at svare på Guds kærlighed, men også kan dele og udtrykke kærlighed mod andre (se også Mark 12,30-31).

`Til eftertanke. Betragt den skabte verden. Hvordan kan du se Guds kærlighed genspejlet i den på trods af syndens ødelæggelser? Hvordan kan vi finde håb gennem de udtryk for Guds kærlighed, som vi ser i skaberværket?`