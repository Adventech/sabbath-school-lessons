---
title:  Oprør i et fuldkomment univers
date:  24/09/2022
---

> <p>Ugens vers</p>
> ”Tænk, at du faldt fra himlen, du strålende morgenstjerne! Du er slynget til jorden, du som besejrede folkene” (Es 14,12).

**Introduktion**

Ifølge Bibelen har døden ikke altid eksisteret. Den opstod på grund af selviskhed og synd. Da de første mennesker blev fristet i Edens have, blev de en del af en stor strid i universet mellem godt og ondt. Den var allerede begyndt i himlen, og jorden blev skueplads for striden og underlagt dødens herredømme.

Fokus for denne uges studium er denne kamp mellem det gode og det onde. Vi kommer til at se på dens oprindelse og på de værdier, som hver af de to sider i striden repræsenterer. Og vi kommer til at se, at vi alle står over for et valg: på hvilken side vil vi stå?

Mange tænkere har forsøgt at forklare det ondes oprindelse. Nogle siger, at det onde altid har eksisteret, for ud fra deres synspunkt kan det gode kun værdsættes, hvis det sættes i kontrast med det onde. Andre tror, at verden blev skabt fuldkommen, men at det onde på en eller anden måde opstod. Ifølge fx græsk mytologi opstod det onde, da den nysgerrige Pandora åbnede en forseglet boks, hvorfra der fløj alverdens former for ondskab. Men myten forklarer ikke, hvor ondskaben i boksen kom fra.

Bibelen lærer, at vores Gud, som elsker os, har al magt (1 Krøn 29,10-11) og er fuldkommen (Matt 5,48). Derfor må alt det, han gør, også være fuldkomment (5 Mos 32,4). Det gælder også den verden, han skabte. Men hvordan kunne ondskab og synd så dukke op i denne verden? Ifølge 1 Mos 3 førte Adams og Evas fald til synd, ondskab og død.

Men selv før syndefaldet eksisterede det onde og viste sig gennem ”slangen,” som bedrog Eva. Vi er derfor nødt til at gå længere tilbage end syndefaldet for at finde kilden og ophavet til det onde, som er så dominerende i vores nuværende tilværelse.

**Ugens tekster**

- 1 Joh 4,8.16
- 1 Joh 4,7-16
- Ez 28,12-19
- Es 14,12-15
- Åb 12