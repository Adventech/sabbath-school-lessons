---
title:  Uforklarlig utaknemlighed
date:  27/09/2022
---

`Læs Ez 28,12-19. Hvad kan vi lære af denne tekst om syndens uforklarlige oprindelse?`

En stor del af Ezekiels Bog er skrevet i et meget symbolsk sprog, hvis betydning rakte langt ud over den lokale situation. Specifikke personer, dyr og ting samt lokale begivenheder bliver brugt til at beskrive bredere kosmiske og/eller historiske virkeligheder. I Ez 28,1-10 taler Herren om Tyrus’ fyrste. Tyrus var en rig havneby i oldtiden, og fyrsten beskrives som rig og stolt, men han var kun et menneske, selv om han påstod at være en gud på sin gudetrone.

I vers 12-19 bruges den historiske virkelighed billedligt til at beskrive Lucifers synd i himlen. Tyrus’ fyrste – et menneske ”midt ude i havet”, repræsenterer nu ”en salvet kerub”, som var ”i Eden, i gudshaven” og ”på det hellige gudebjerg”.

En afgørende udtalelse i hele beskrivelsen findes i vers 15, hvor der siges: ”Du var udadlelig i din færd, fra den dag du blev skabt, til der blev fundet uret hos dig.” Det er vigtigt at bemærke, at Lucifers fuldkommenhed indbefattede muligheden for det onde, muligheden for at synde. Det var tilfældet, fordi han var et moralsk væsen og havde en fri vilje, som hører til dette at være fuldkommen.

Lucifer var skabt fuldkommen. Det indbefattede, at han havde evnen til frit at vælge. Men han misbrugte sin fuldkommenhed ved at misbruge sin frie vilje, og derved blev han fordærvet og opfattede sig selv som mere betydningsfuld, end han var.

Lucifer var ikke længere tilfreds med, hvordan Gud havde skabt og ophøjet ham. Han mistede sin taknemlighed til Gud og ønskede at modtage en højere anerkendelse, end han fortjente. Hvordan dette kunne ske med en fuldkommen engel i et fuldkomment univers er uforklarligt.

”Synd er et mysterium, er uforklarlig. Der var ingen grund til, at den opstod. At forsøge at forklare den er at forsøge at give en begrundelse for den, og det ville være at retfærdiggøre den. Synd opstod i et fuldkomment univers og viste sig at være uden undskyldning” (Ellen White, The Truth About Angels, s. 30).

`Til eftertanke. I 1 Thess 5,18 siger Paulus: ”Sig tak under alle forhold.” Hvordan kan dette hjælpe os til at komme af med følelser som utaknemlighed og selvmedlidenhed, især når vi møder vanskeligheder?`