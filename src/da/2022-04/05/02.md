---
title:  Moses’ opstandelse
date:  23/10/2022
---

`Læs Jud 9 Luk 9,28-36. Hvilke beviser finder du i disse tekster for Moses’ legemlige opstandelse?`

Nogle græske kirkefædre fra Alexandria påstod, at da Moses døde, så man to Moses’er: en levende i ånden, en anden død i legemet; en Moses, der for op til himlen sammen med engle, den anden begravet på jorden. Denne adskillelse mellem en sjæl, der for op til himlen, og et legeme, der blev begravet, gav måske mening til dem, der troede på den græske tanke om en udødelig sjæl; men det er ikke en opfattelse, vi finder i Bibelen. Juda 9 bekræfter den bibelske lære om Moses’ legemlige opstandelse, for striden handlede om ”Moses’ lig“, ikke om en påstået, overlevende sjæl.

5 Mos 34,5-7 fortæller, at Moses var 120 år, da han døde, og at Herren begravede ham i dalen i Moabs land. Men Moses forblev ikke længe i graven.

”Kristus kom selv ned fra Himmelen sammen med de engle, der havde begravet Moses, og vækkede den hellige mand af hans søvn ... Nu skulle Kristus skænke de døde livet for første gang. Da Livets fyrste og de skinnende væsener nærmede sig graven, frygtede Satan for, at hans herredømme var i fare ... Kristus nedlod sig ikke til at strides med Satan ... Men Kristus lagde det alt sammen i sin Faders hænder og sagde: ’Herren straffe dig!’ (Jud 9). Opstandelsen var sikret for evigt. Satans bytte blev taget fra ham. De retfærdige døde ville blive kaldt til live igen“ (Ellen White, Patriarker og Profeter, s. 244).

På forklarelsens bjerg finder vi et tydeligt bevis for, at Moses var i live. Der viste Moses sig sammen med profeten Elias, som var blevet forvandlet uden at smage døden (2 Kong 2,1-11). Moses og Elias talte med Jesus (se Luk 9,28-36). ”Og se, to mænd talte med ham; det var Moses og Elias, der kom til syne i herlighed og talte om den udgang, han skulle opfylde i Jerusalem“ (Luk 9,30-31). Moses’ tilsynekomst, som var et bevis på Kristi kommende sejr over synd og død, beskrives her med klare ord. Det var Moses og Elias, ikke deres ”ånder“ (Elias havde jo slet ikke været død), som var sammen med Jesus på bjerget.

`Til eftertanke. Moses fik ikke lov til at komme ind i det jordiske Kana’an (5 Mos 34,1-4), men blev bragt til det himmelske Kana’an. Hvad lærer det om, hvordan Gud ”formår med sin kraft, der virker i os, at gøre langt ud over alt, hvad vi beder om eller forstår“ (Ef 3,20)?`