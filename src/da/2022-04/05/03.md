---
title:  To situationer fra Det Gamle Testamente
date:  24/10/2022
---

`Læs 1 Kong 17,8-24 2 Kong 4,18-37. Hvilke ligheder og hvilke forskelle er der i disse to beretninger om opstandelse?`

I Hebr 11 læser vi, at ”kvinder fik deres døde igen ved opstandelse“ (v. 35). Det var tilfældet i de to opstandelser, som der fortælles om i dagens tekster.

Den første skete under Israels store frafald under kong Akab og hans hedenske hustru Jezabels indflydelse. Mens en alvorlig tørke hærgede i landet, befalede Gud Elias at gå til Sarepta, en by, som lå uden for Israel. Der mødte han en fattig fønikisk enke, som var ved at tilberede et sidste måltid for sig selv og sin søn for derefter at dø. Men deres liv blev reddet gennem et mirakel, hvor melet og olien ikke slap op under hele tørken. Nogen tid senere blev hendes søn syg og døde. I sin desperation tryglede moren Elias om hjælp, og han råbte til Herren. Og ”Herren hørte Elias’ bøn, og livet vendte tilbage i drengen, så han blev levende“ (v. 22).

Den anden opstandelse skete i Shunem, en lille landsby syd for Gilboas bjerge. Elisa havde ved et mirakel hjulpet en fattig enke til at betale sin gæld ved at fylde mange kar med olie. Senere, i Shunem, mødte han en velstående gift kvinde, som ikke havde børn. Profeten fortalte hende, at hun ville få en søn, og det skete, som han havde forudsagt. Drengen voksede og var sund og rask, men en dag blev han syg og døde. Den shunemitiske kvinde gik til Karmels bjerg og bad Elisa om at komme med hende og se til hendes søn. Elisa bad indtrængende til Gud, og til sidst kom barnet til live igen.

Disse kvinders baggrund var meget forskellig, men de havde den samme frelsende tro. Den fønikiske enke gav profeten Elias mad og bolig i en meget vanskelig tid, hvor der ikke var noget trygt sted for ham i Israel. Den shunemitiske kvinde og hendes mand byggede et særligt værelse, hvor profeten Elisa kunne bo, når han kom igennem deres område. Da de to børn døde, henvendte de to trofaste mødre sig til Guds profeter og oplevede den store glæde, at deres børn blev levende igen.

`Til eftertanke. Vi har set på to fantastiske beretninger, men vi skal naturligvis huske, at for mange andre skete der ikke sådanne mirakler. Disse beretninger blev netop fortalt, fordi de var helt usædvanlige. Måske fortæller det os noget om, hvor centralt løftet om en opstandelse ”på den yderste dag“ er for vores tro.`