---
title:  Lazarus
date:  27/10/2022
---

`Læs Joh 11,1-44. På hvilken måde blev Jesus ”herliggjort“ gennem Lazarus’ sygdom og død?`

I denne situation bruger Jesus igen søvn som et billede på døden. ”Vor ven Lazarus sover, men jeg går hen og vækker ham.“ Da nogen troede, at han talte om bogstavelig søvn, sagde Jesus direkte, hvad han mente: ”Lazarus er død.“ Og da Jesus kom til Betania, havde Lazarus faktisk allerede været død i fire dage, og hans legeme var allerede ved at gå i forrådnelse. Når et legeme begynder at gå så meget i opløsning, at det lugter, er der ingen tvivl: personen er død.

Da Jesus sagde til Marta: ”Din bror skal opstå,“ bekræftede hun sin tro på den endelige opstandelse. Men Jesus sagde: ”Jeg er opstandelsen og livet; den, der tror på mig, skal leve, om han end dør. Og enhver, som lever og tror på mig, skal aldrig i evighed dø. Tror du det?“ Og så tilføjede han: ”Hvis du tror, skal du se Guds herlighed.“ Marta troede, og hun så Guds herlighed i sin brors opstandelse.

Bibelen siger, at alt blev skabt ved Herrens ord (1 Mos 1; Sl 33,6), og ved hans ord kan liv som i Lazarus’ tilfælde blive genskabt. Efter en kort bøn befalede Jesus: ”Lazarus, kom herud!“ I samme øjeblik så de omkringstående mennesker Guds livgivende kraft, den samme kraft, som skabte verden ved sit ord, og den samme kraft, som ved dagenes ende skal kalde de døde til live i opstandelsen.

Ved at opvække Lazarus beviste Jesus, at han havde magt til at besejre døden. Hvilket større eksempel på Guds herlighed kan der være for skabninger som os, som uvægerligt kommer til at dø?

`Til eftertanke. Læs Joh 11,25-26. I den ene sætning taler Jesus om, at troende dør, i den næste taler han om, at troende aldrig i evighed skal dø. Hvordan kan begge dele være rigtigt? Hvad er det, Jesus forsøger at lære os?`

`I hvilken forstand kan vi sige, at vi har evigt liv nu, hvis vi tror på Jesus? Hvad er det ved det kristne liv, som gør det evigt?`

`Lazarus var død, men opstod igen. Men Lazarus opstod og døde dog igen. Hvad er forskellen på hans opstandelse og fx den opstandelse, Moses oplevede? Hvordan vil forskellen opleves?`