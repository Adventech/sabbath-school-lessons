---
title:  Enkens søn i Nain
date:  25/10/2022
---

Bibelen fortæller, at ”Jesus færdedes overalt og gjorde vel og helbredte alle, der var under Djævelens herredømme; for Gud var med ham“ (ApG 10,38). De fire evangelier er fulde af beretninger om, hvordan Jesus hjalp nødlidende og sårede mennesker. Derfor kom mange jøder senere til tro på, at Jesus var den lovede Messias.

”Der fandtes hele landsbyer, hvor der ikke var en eneste klage over sygdom i noget hus, fordi han var kommet forbi og havde helbredt alle deres syge. Hans arbejde gav beviser på, at han var udpeget af Gud. Kærlighed, nåde og medfølelse blev åbenbaret i hver eneste af hans gerninger. Hans hjerte var fyldt med dybtfølt sympati for menneskenes børn. Han antog selv en menneskelig natur i håb om at kunne stille menneskers behov. De fattigste og mest ydmyge var ikke bange for at nærme sig ham. Selv små børn følte sig tiltrukket af ham“ (Ellen White, Vejen til Kristus, s. 10-11).

`Læs Luk 7,11-17. Hvilken forskel er der på det, der skete i denne opstandelse sammenlignet med de to, vi så på i gårsdagens afsnit?`

Engang da Jesus og hans disciple nærmede sig Nain, var et begravelsesoptog på vej ud af byporten. I den åbne kiste lå en enkes eneste søn, og hun græd utrøsteligt. Fuld af medlidenhed sagde Jesus til den sørgende mor: ”Græd ikke!“ Så vendte han sig mod båren og befalede: ”Unge mand, jeg siger dig: Rejs dig op!“ Den døde kom til live, og ”Jesus gav ham til hans mor“. Jesu tilstedeværelse ændrede scenariet fuldstændigt, og mange af dem, der havde været vidne til miraklet, var klar over, at det ikke kun handlede om, at noget forbløffende var sket, men at ”en stor profet“ var midt iblandt dem.

Både den fønikiske enke (1 Kong 17,8-24) og den shunemitiske kvinde (2 Kong 4,18-37) havde bedt om hjælp fra henholdsvis Elias og Elisa. Men enken fra Nain fik hjælp uden at bede om det. Det betyder, at Gud har omsorg for os, selv når vi ikke er i stand til eller føler os uværdige til at bede ham om hjælp. Jesus så problemet og greb ind. Det var typisk for hele hans tjeneste på jorden.

`Til eftertanke. Sand religion indbefatter omsorg (Jak 1,27). De fleste af os kan ikke udføre den form for mirakler, som Jesus gjorde. Vores enker må leve med deres sorg og savn, indtil Jesus kommer igen. Drøft i din klasse, hvad vi som medmennesker kan gøre og sige til dem – og hvad vi ikke skal gøre og sige! Hvordan kan vi hjælpe dem, vi møder, som har det svært?`