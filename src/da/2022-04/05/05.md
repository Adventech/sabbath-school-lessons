---
title:  Jairus’ datter
date:  26/10/2022
---

Opstandelser, der skete, inden Jesus opstod fra de døde, var ikke begrænsede til en bestemt etnisk gruppe eller social klasse. Moses var måske den største menneskelige leder for Guds folk nogensinde (5 Mos 34,10-12), den fattige fønikiske enke var ikke engang israelit (1 Kong 17,9). Den shunemitiske kvinde var ikke jøde, men højtstående i sit lokalsamfund (2 Kong 4,8), enken fra Nain havde kun én søn, som hun sikkert var økonomisk afhængig af (Luk 7,12). Jairus var synagogeforstander, formentlig i Kapernaum (Mark 5,22). Uanset kulturel baggrund eller social status blev disse mennesker velsignet gennem Guds livgivende kraft.

`Læs Mark 5,21-24.35-43. Hvad kan vi lære om døden fra Jesu ord: ”Barnet er ikke død, hun sover“?`

Jairus’ 12-årige datter lå alvorligt syg derhjemme. Jairus gik til Jesus og tryglede ham om at komme og lægge sine helbredende hænder på hende. Men de nåede ikke langt, før nogen bragte den sørgelige nyhed: ”Din datter er død!“ Men Jesus sagde til den sørgende far: ”Frygt ikke, tro kun!“ Jairus’ eneste håb var Guds indgriben.

Da de kom til huset, sagde Jesus til dem, der var forsamlet der: ”Hvorfor larmer og græder I? Barnet er ikke død, hun sover.“ De lo ad ham, fordi (1) de vidste, at hun var død, og (2) de forstod ikke betydningen af hans ord. ”Den trøstende metafor, hvor ‘søvn’ står for ‘død’, synes at have været Kristi yndlingsmåde at omtale denne erfaring på (Matt 9,24; Luk 8,52; se Joh 11,11-15), Døden er en søvn, men det er en dyb søvn, som kun den store livgiver kan vække os fra, for han alene har gravens nøgler (se Åb 1,18; Joh 3,16; Rom 6,23)“ (The SDA Bible Commentary, 5. bd., s. 609).

Efter denne piges opstandelse blev de, som så det, ”fuldstændig ude af sig selv“. Og det er ikke så underligt. Her og nu er døden endelig, absolut og tilsyneladende uigenkaldelig. At se en opstandelse som denne med egne øjne må have været en fantastisk livsforvandlende oplevelse.

`Til eftertanke. Jesu ord: ”Frygt ikke, tro kun!“ (Mark 5,36) er også betydningsfulde for os i dag. Hvordan kan vi lære at gøre det selv midt i frygtelige situationer, som er de allervigtigste tidspunkter at holde fast i troen?`

`Er det naturligt at være bange for at dø? Eller er det forkert og ligefremt syndigt for en kristen at nære angst i den situation?`