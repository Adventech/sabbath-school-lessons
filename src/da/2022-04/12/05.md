---
title:  Helligåndens ledelse
date:  14/12/2022
---

Helligånden er Guds mægtige redskab, som udøser Guds kærlighed i vores hjerter (Rom 5,5), leder os til en ægte frelsende erfaring (Joh 16,7-11), vejleder os til hele sandheden (Joh 16,13) og giver os kraft til at opfylde missionsbefalingen (ApG 1,8). Fordi det er Helligånden, der modvirker Satans ødelæggende arbejde, er det ikke overraskende, at Satan forsøger med alle midler at forvrænge vores forståelse af Helligåndens natur og gerning. Mens nogle forkaster Helligåndens personlighed, lægger andre vægt på hans forvandlende og helliggørende kraft, som viser sig i Åndens frugt (Gal 5,22-23).

`Læs ApG 8,4-24. Simon, troldmanden fra Samaria, ønskede at modtage Hellig-åndens gaver uden at blive fornyet af Ånden. Hvordan viser den samme holdning sig også i vore dage?`

Guds børn er dem, som ”drives af Guds Ånd“ (Rom 8,14) til hele Guds ords sandhed (Joh 16,13; Joh 17,17). Jesus gav en tydelig advarsel: ”Ikke enhver, som siger: Herre, Herre! til mig, skal komme ind i Himmeriget, men kun den, der gør min himmelske faders vilje. Mange vil den dag sige til mig: Herre, Herre! Har vi ikke profeteret i dit navn, og har vi ikke uddrevet dæmoner i dit navn, og har vi ikke gjort mange mægtige gerninger i dit navn? Og da vil jeg sige dem, som det er: Jeg har aldrig kendt jer. Bort fra mig, I som begår lovbrud! (Matt 7,21-23). Dette betyder, at Helligånden aldrig leder nogen bort fra Guds ord, som han selv har inspireret, men tvært-imod altid leder os til at følge Guds ord.

Den samme Helligånd, som leder os til hele sandheden, giver os også kraft til at lede andre til den samme vidunderlige sandhed (Matt 28,18-20; ApG 1,8). Mens vi udfører vores hellige opgave, får vi hans særlige hjælp. Vi må derfor hver morgen knæle ned for Herren og forny vores løfte om at være overgivet til ham. Hvis vi gør det, vil han i Helligånden være os nær med sin fornyende og helliggørende kraft. Men vi må være åbne for hans ledelse ved hver dag bevidst at vælge at gøre det, vi ved er rigtigt, og undgå det, vi ved er forkert. Kun ved at søge Guds hjælp til at leve, som vi bør, vil vi blive i stand til at modtage Helligåndens kraft i vores liv, sådan som Gud har lovet.

`Til eftertanke. Hvorfor er det vigtigt for os hver morgen og aften gennem bøn at åbne os for Helligåndens ledelse i vores liv?`