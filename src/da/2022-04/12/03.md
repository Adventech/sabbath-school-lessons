---
title:  Legemet som et tempel
date:  12/12/2022
---

Den dualistiske teori om, at mennesket er sammensat af en fysisk og en ikke-fysisk del, er blevet udtrykt på mange måder. Nogle taler om modsætningen mellem legeme og ånd, nogle om et dødeligt legeme og en udødelig sjæl, og det har ført til forskellige teorier om menneskekroppen. Kroppen var for oldtidens græske filosoffer et fængsel for sjælen, som blev sat fri ved døden. Som et ekko af denne opfattelse tror mange kristne i dag, at legemet er midlertidig bolig for den udødelige sjæl, og de vil blive genforenet ved opstandelsen. Omgivet af alle de modstridende teorier må vi stå fast på, hvad Bibelen lærer med hensyn til menneskets natur.

`Læs 1 Kor 6,19-20 1 Kor 10,31. Hvordan kan opfattelsen af, at vores legemer er ”et tempel for Helligånden“, påvirke vores livsstil på en positiv måde?`

Både Adam og Eva blev skabt i Guds eget billede (1 Mos 1,26-27). Fordi Guds billede blev skjult af synden, er frelsens gerning at genoprette menneskenes oprindelige tilstand. Dette vil ske i to faser: (1) Gennem troen på Kristus genoprettes menneskets forhold til Gud i dette liv. De selviske motiver modvirkes, når Jesus bliver centrum i et liv, der leves for andre. Jesus har taget vores skyld og skam på sig ved sin død på korset. (2) Ved Jesu genkomst fjernes alle følger af syndefaldet, både den arv vi bærer og vores personlige synd. Først når Jesus kommer igen, skal ”dette forgængelige … iklædes uforgængelighed, og dette dødelige … iklædes udødelighed“ (1 Kor 15,53-54).

Gud har imidlertid givet os gode principper at leve efter, så vi kan have det så godt som muligt både fysisk og mentalt. Apostlen Johannes skrev til sin ven Gajus: ”Min kære, frem for alt ønsker jeg, at du må have det godt og være rask, ligesom din sjæl har det godt“ (3 Joh 1,2). Formålet med at leve efter de bibelske sundhedsprincipper er ikke at vinde frelse. Den modtages af Guds nåde alene. Men for at ære vores skaber og for at kunne være til størst mulig gavn for andre må vi som kristne forsøge at passe på vores krop ved at leve sundt, mådeholdent og afbalanceret.

`Til eftertanke. Hvorfor ønsker Gud, at jeg skal leve så sundt som muligt? Hvad er Guds hensigt, og hvad er min motivation? Hvordan undgår jeg at gøre sundheden til selve religionen eller at gå så meget op i min egen sundhed, at jeg bliver selvoptaget – eller at jeg bliver umulig for andre at være sammen med?`