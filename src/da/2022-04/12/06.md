---
title:  Rede for hans tilsynekomst
date:  15/12/2022
---

Vi lever i en hektisk verden med alt for mange kunstige behov og iøjnefaldende forstyrrelser. Hvis vi ikke er på vagt, kan disse optage al vores tid og forvrænge, hvad vi prioriterer. Det er ikke kun endnu en bivirkning af vores globale cyber-verden. Kristne har til enhver tid i en eller anden grad været nødt til at være på vagt over for Satans forsøg på at distrahere dem fra det, der virkeligt betyder noget i dette liv.

Hvis ikke vi passer på, står vi alle i fare for at vende blikket væk fra Gud og blive optaget af verdslige, kødelige ting, som i sidste ende ikke kan tilfredsstille os, og som til sidst kan føre til vores åndelige ruin.

`Læs 2 Pet 3,14 1 Joh 3,1-3. Hvilken forskel ser du mellem at forberede os på Jesu genkomst og at være rede for denne fantastiske begivenhed?`

Ofte bliver tanken om en stadig forberedelse for Jesu genkomst en undskyldning for tøven. Denne opfattelse kan let få os til at slappe af under den onde tjeners hypotese: ”Min herre lader vente på sig!“ (Matt 24,48).

`Læs Sl 95,7-8 Hebr 3,7-8.15 Hebr 4,7. Hvad siger disse vers om at være rede netop nu?`

Ud fra det bibelske perspektiv er frelsens tid altid ”i dag“ og aldrig i morgen. Og med mindre der findes en ægte omvendelseserfaring, vil vi fortsætte med at være, hvad vi er lige nu. Tid kan ikke i sig selv føre uomvendte til omvendelse. Medmindre man hele tiden vokser i nåde og går fremad i tro, vil tendensen være, at man falder fra, bliver hårdhjertet, skeptisk, kynisk og til og med vantro.

Ud fra denne synsvinkel kan vi sige, at hver eneste dag i vores liv er en miniatureudgave af hele vores liv. Ved Guds nåde bør vi derfor lægge planer for fremtiden, men hver dag være rede for Jesu genkomst, også fordi dagen i dag kan være vores sidste dag.

`Til eftertanke. Hvordan kan du være rede til Jesu genkomst, hvis han skulle komme i dag? Hvad skal vi forberede os på? At kunne gå igennem en trængselstid eller på at være sammen med Jesus?`