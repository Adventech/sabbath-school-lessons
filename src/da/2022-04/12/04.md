---
title:  Kristi sind
date:  13/12/2022
---

Nogle mennesker tror, at ved at forandre miljø vil personen bliver forvandlet. Og der er næppe tvivl om, at opvækstvilkår kan have stor indflydelse på et menneskes udvikling. Men vores grundlæggende problem med fristelser og synd kan kun løses ved, at vores hjerte (eller sind) forvandles. Kristus gik lige til sagen, da han sagde: ”For indefra, fra menneskenes hjerte, kommer de onde tanker, utugt, tyveri, mord, ægteskabsbrud, griskhed, ondskab, svig, umådehold, misundelse, bespottelse, hovmod, tåbelighed“ (Mark 7,21-22). Det betyder, at vores sind har brug for at blive forvandlet for at vores opførsel kan ændres.

`Læs 1 Kor 2,16 Sl 24,3-4 Rom 12,2 Fil 4,8; Kol 3,2. Hvad vil det sige at have Kristi tanker eller sind?`

Herren har lovet, at under den ”nye pagt“ vil han lægge sin lov i sit folks indre og skrive den i deres hjerte (Jer 31,31-32; sml. med Hebr 8,8-10; Hebr 10,16). Det er derfor ingen overraskelse, at Kristus i sin bjergprædiken uddybede meningen med Guds bud. De omfatter motiver, tanker og hensigter (se Matt 5,17-48). Vi kan kun sejre over fristelser ved Guds forvandlende nåde, og når det gælder tanker og hensigter, er vi nødt til at holde fast ved Guds løfte, så vi kan standse syndige tanker.

Men uanset, hvor trofaste vi er i dette liv, vil vi aldrig opnå fuldstændig syndfrihed. Men hvis vi er i Kristus, er vi helt og fuldt dækket af hans retfærdighed. Selv om vi endnu ikke er fuldkomne, betragtes vi, som om vi allerede er det i Kristus (Fil 3,12-15).

”Når vi er forenet med Kristus, har vi Kristi sind. Renhed og kærlighed viser sig i vores karakter; ydmyghed og sandhed styrer vores liv. Selve ansigtsudtrykket bliver forandret. Når Kristus bor i vores sind, udøver han en forvandlende kraft, og vores ydre vidner om den fred og glæde, som hersker i vores indre“ (Ellen White, Selected Messages, 1. bd., s. 337).

Kun ved en daglig overgivelse, ved at selvet dagligt dør, ved en daglig bevidst indsats, ved tro, ved lydighed mod Jesus, kan vi opnå en sådan forvandling i vores liv.

`Til eftertanke. Forestil dig, hvordan dit liv ville være, hvis du kunne standse alle syndige tanker. Hvor meget anderledes ville dit liv være? Hvad er den eneste mulige måde, hvorpå du kan opleve dette?`