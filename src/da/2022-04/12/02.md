---
title:  Jesu model
date:  11/12/2022
---

`Læs Luk 2,52. Hvilke fire områder af Jesu vækst omtales i denne tekst?`

Jesus var det fuldkomne menneske, og hans opvækst indbefattede alle de grundlæggende sider i et menneskes eksistens – de forhold, som Gud oprindeligt skabte mennesket til at leve i: forholdet til sig selv (mentalt), til naturen (fysisk vækst), til andre mennesker (socialt) og til Gud (åndeligt).

”Hans sind var livligt og klartseende, med en tankefuldhed og visdom, der var langt forud for hans alder. Hans karakter var smuk og harmonisk. Åndens og legemets kræfter udviklede sig gradvis i overensstemmelse med barndommens love. Som barn udviste Jesus et ualmindeligt smukt sindelag. Hans villige hænder var altid rede til at tjene andre. Han udviste en tålmodighed, som intet kunne rokke, og en sandfærdighed, som aldrig gik på akkord med redeligheden. Skønt klippefast i sine principper fremstod han som et billede på uselvisk høflighed“ (Ellen White, Jesu Liv, s. 48-49).

`Læs Matt 4,23. Hvordan kan Jesu trefoldige tjeneste – at undervise, at prædike og at helbrede – videreføres af os i dag?`

Hvis vi indser, at det, mennesket består af, er en integreret helhed, kan vi ikke begrænse vores religion at være åndelige ting. Vores identitet omfatter hele vores væsen, dækker hele vores livslængde og indeholder alle dimensioner af vores liv. Vores livsforhold hænger nøje sammen. Vi er aldrig kun fysiske, mentale, sociale eller åndelige. Et åndeligt menneske er et menneske, hvis forhold til Gud er positivt, og det er altid samtidig fysisk, mentalt og socialt, simpelthen fordi mennesket er et skabt væsen.

Selv om vi som syndige mennesker har et brudt og ufuldkomment forhold til Gud, skal vi med hans hjælp og nåde efterligne Jesus. Frelsens gerning er at genoprette Guds billede i mennesket, føre ham tilbage til den fuldkommenhed, som han var skabt til og fremme legemets, sindets og sjælens udvikling. Det er, hvad Gud ønsker at gøre i sit folk som en del af den proces, som skal forberede dem for hans genkomst.

`Til eftertanke. Når vi sammenligner os med Jesus, kan vi let blive modløse over forskellen. Hvordan kan vi ved at fokusere på korset og dets betydning blive beskyttet, så vi ikke bliver nedslåede over det, vi ser i os selv, når vi sammenligner os med Jesus?`