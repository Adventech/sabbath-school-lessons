---
title:  De, der sover i jorden
date:  20/10/2022
---

Det Nye Testamente taler meget om de dødes opstandelse. Vi har allerede set, at tanken også findes i Det Gamle Testamente. Mange af de mennesker, som levede på Det Gamle Testamentes tid, havde det samme opstandelseshåb, som vi har. Marta, som levede på Jesu tid, havde også dette håb (Joh 11,24). Der er ingen tvivl om, at en del af jøderne på den tid troede på opstandelsen ”på den yderste dag“, selv om det ikke var alle (Se ApG 23,8).

I Det Gamle Testamente bliver troen på opstandelsen udtrykt stærkest i de tekster, som er begyndelsen på de apokalyptiske profetier, fx Es 24-27 og Ez 36. Daniels Bog hører også med her.

`Læs Dan 12. Hvilket håb om opstandelse finder vi her i denne store profets skrifter?`

Det har været meget omdiskuteret, hvem Mikael ”den store fyrste“ er. I Daniels Bog finder vi hentydninger til den samme guddommelige person som ”fyrsten for hæren“ (Dan 8,11), ”fyrsternes fyrste“ (Dan 8,25), ”en salvet fyrste“ (Dan 9,25) og til sidst ”Mikael, den store fyrste“ (Dan 12,1). Det er derfor logisk også at identificere Mikael med Kristus.

Alle de gammeltestamentlige tekster, vi indtil nu har betragtet (Job 19,25-27; Sl 49,15; Sl 71,20; Es 26,19), taler om de retfærdiges opstandelse. Men Daniel 12 taler om en opstandelse både for retfærdige og uretfærdige. Når Mikael fremstår, skal mange ”af dem, der sover i jorden, skal vågne, nogle til evigt liv, andre til forhånelse, til evig afsky“ (Dan 12,2).

Mange mener, at dette vers taler om en særlig opstandelse for visse mennesker, både de trofaste og de uretfærdige, ved Jesu genkomst.

`Til eftertanke. I den evangelisk-lutherske kirke bekender man søndag efter søndag, at vi som kristne tror på ”kødets opstandelse og det evige liv“. For nogle år siden foretog Kristeligt Dagblad en undersøgelse, der viste, at 9 % af danskerne troede på reinkarnation, lidt flere på opstandelse – og meget overraskende, at nogle troede på begge dele.`

`Hvor stærk tror du, at forestillingen om kødets opstandelse er hos kristne i Danmark generelt? Har du nogensinde talt med en anden kristen om det?`