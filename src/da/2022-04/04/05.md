---
title:  ”Dine døde bliver levende“
date:  19/10/2022
---

`Læs Es 26,14.19 Mal 4,1. Hvilken kontrast er der mellem dem, der dør for evigt og dem, som modtager evigt liv?`

Esajas’ Bog præsenterer en afgørende forskel mellem Guds storhed og vores menneskelige skrøbelighed (se Es 40). Vi er kun som græs, der tørrer ind, og blomster, der visner; men Guds ord forbliver til evig tid (Es 40,6-8). På trods af menneskets syndighed, er Guds frelsende nåde tilgængelig for alle, også for hedningerne, hvis de indgår i hans pagt og holder sabbatten (Es 56).

I Esajas’ Bog bliver håbet om opstandelsen betydeligt udvidet. Tidligere bibelske henvisninger til opstandelsen var udtrykt fra en mere personlig synsvinkel (Job 19,25-27; Sl 49,15; Sl 71,20), men profeten Esajas taler om, at den indbefatter både ham selv og alle troende, som indgår i Guds pagt (Es 26,19).

Esajas kapitel 26 opstiller kontrasten mellem de ondes og de retfærdiges skæbne. På den ene side skal de onde forblive døde uden nogensinde at bringes til live igen, i hvert fald efter ”den anden død“ (Åb 21,8). De vil blive helt ødelagt, og mindet om dem vil blive slettet for evigt (Es 26,14). Dette afsnit understreger læren om, at der ikke findes en sjæl eller en ånd, der forbliver levende efter døden. Når Herren taler om de ondes endelige ødelæggelse, som indtræffer ved verdens afslutning, siger han et andet sted, at de onde skal blive fuldstændig brændt op, ”så der hverken bliver rod eller grene tilbage“ (Mal 3,19).

På den anden side skal de retfærdige opstå fra de døde for at modtage deres herlige arv. Esajas kapitel 25 understreger, at ”døden opsluges for evigt“, og ”Gud Herren tørrer tårerne af hvert ansigt“ (Es 25,8). I Esajas kapitel 26 finder vi følgende ord: ”Dine døde bliver levende, deres lig står op. I, der ligger i jorden, skal vågne og juble. For din dug er lysets dug, og jorden bringer dødninge til live“ (Es 26,19). Alle de retfærdige, som opstår, får del i det festmåltid, som Herren holder for alle folkene (Es 25,6). Den sidste opstandelse vil føre alle de retfærdige fra alle tider sammen. Det indbefatter også dine kære, som allerede er døde i Kristus.

`Til eftertanke. Forestil dig, at vi ikke havde et håb eller nogen begrundelse for at tro, at vores død var andet end total afslutning for os. De, som kendte os, ville også snart være borte, og det ville da være, som om vi aldrig havde levet. Hvordan står den skæbne i kontrast til det håb, vi har?`