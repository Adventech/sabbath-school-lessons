---
title:  Jeg skal skue Gud
date:  16/10/2022
---

`Læs Job 19,25-27 Sml. med Joh 1,18 1 Tim 6,16. Hvornår og under hvilke forhold forventede Job at ”skue Gud“? Når Job i disse vers kan give udtryk for troen på en opstandelse, hvordan kan han i 14,7-14 give udtryk for, at mennesket i modsætning til fx et træ ikke har noget håb om liv efter døden?`

**Læs Sl 73,12-17 Mal 3,14-18.** Livet er ikke retfærdigt. Det ser vi især, når vi oplever, at ”de gode“ lider, og det går ”de uretfærdige“ godt. Job var ”en retsindig og retskaffen mand, der holdt sig fra det, der var ondt“. Alligevel tillod Gud Satan at plage ham. Han blev ramt fysisk af sygdom, materielt mistede han næsten alt, hans tjenere og til og med hans egne børn døde. Følelsesmæssigt var han omgivet af venner, som ”trøstede“ ham med, at det hele var selvforskyldt.

Job var ikke klar over, at han var epicentrum for en kosmisk kamp mellem Gud og Satan. I sin lidelse ønskede Job, at han aldrig var blevet født (Job 3,1-26).

Jobs bog kan være vanskelig at læse og forstå. Men mange bibellæsere finder i Jobs udvikling en logik, som fører til troen på opstandelsen. Jobs venner hævder, at Gud udmåler sin retfærdighed i dette liv. Derfor er Jobs lidelser hans egen skyld. Job ved, at han er ikke et uretfærdigt menneske. Han kunne derfor vælge at konkludere, at Gud er uretfærdig. Men Job drager den slutning, at siden dette liv åbenlyst kan være uretfærdigt – og da han fastholder, at Gud er retfærdig, så må konklusionen være, at Gud vil holde en dom efter dette liv, hvor der gøres op. Altså må der komme en opstandelse.

Med stærk overbevisning udtalte han, at selv om han dør, ville hans løser en dag stå frem på jorden, og han, Job selv, ville skue Gud (Job 19,25-27). Hvilket fantastisk håb midt i en så stor tragedie! Jobs udtalelse om løseren udtrykker den samme vished, som da Marta flere hundrede år senere sagde til Jesus: ”Jeg ved, at han [Lazarus] skal opstå ved opstandelsen på den yderste dag“ (Joh 11,24). Job måtte ligesom Marta holde fast i dette løfte i tro, selv om Marta i modsætning til Job kort efter kom til at erfare et mægtigt bevis på denne tro, da Jesus kaldte Lazarus ud fra graven.

`Til eftertanke. I sit ønske om et nyt liv ligesom træet taler Job om graven og om at være i graven en tid og beder derefter Gud: ”Gid … du ville huske mig igen!“ (Job 14,13). Tror du, at Gud husker dig og mig – også midt i uretfærdighed? Husker han os med glæde?`