---
title:  Gravens magt
date:  17/10/2022
---

`Læs Sl 49. Hvad fik salmisten til at være så sikker på sin endelige opstandelse i modsætning til dem, der døde uden den vished?`

Salme 49 taler om den falske tryghed, som tåberne, der ”stoler på deres rigdom og praler af deres store formue“ har. ”Deres navn var udråbt over jordegodser“, og de lever kun for selv at blive velsignet. De opfører sig, som om deres ære og velstand varer evigt.

Men de uforstandige glemmer, at deres ære forsvinder, og at de går til grunde på samme måde som dyrene. ”De styrer mod dødsriget som får, døden er deres hyrde … Deres skikkelse tæres bort, dødsriget bliver deres bolig.“

Århundreder tidligere sagde Job: ”Nøgen kom jeg ud af moders liv, nøgen vender jeg tilbage!“ (Job 1,21; 1 Tim 6,7). Salmisten påpeger, at både tåben og den vise ”må efterlade deres rigdom til andre“ (Sl 49,11).

Men der er en afgørende forskel mellem dem. På den ene side er der tåben, som går til grunde, selv om han forsøger at finde sikkerhed i sin egen rigdom og præstationer. Den vise derimod har sit blik rettet ud over den menneskelige saga og gravens fængsel til den herlige arv, som Gud har beredt for ham (1 Pet 1,4.). Med denne opfattelse i tanke kunne salmisten med tillid sige: ”Men Gud vil løskøbe mit liv, han vil drage mig ud af dødsrigets magt“ (Sl 49,16).

I overensstemmelse med Det Gamle Testamentes håb siger salmisten ikke, at sjælen i dødsøjeblikket vil flyve til himlen. Han siger kun, at han ikke i al evighed vil forblive i graven. Der vil komme et tidspunkt, hvor Gud løskøber ham fra døden.

Igen bliver visheden om den fremtidige opstandelse beskrevet. Den giver håb, sikkerhed og mening til livet her og nu. Den vise vil modtage en evig arv, der er langt bedre end det, den tåbelige selv kunne samle sig i dette korte liv.

`Til eftertanke. Kan du nævne eksempler på nogen, der finder tryghed i rigdom og kunnen? Kan vi ved at holde blikket fæstet på Jesu kors beskyttes mod at begå den fejl? Hvordan gør vi det i praksis?`

`Har du nogensinde oplevet at stå på dødens rand? Har det fået dig til at tænke mere over, hvad døden indebærer?`

`Hvad er forskellen mellem at stå på dødens rand og at dø?`