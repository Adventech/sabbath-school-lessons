---
title:  ”Fra jordens dyb“
date:  18/10/2022
---

`Læs Sl 71. Hvad mente salmisten, da han bad Gud om at løfte ham op ”på ny fra jordens dyb“?`

I salme 49 fandt vi et rørende udtryk for håb om opstandelse, som stod i modsætning til den falske sikkerhed hos tåben, der stolede på sin rigdom. I salme 71 søger salmisten sikkerhed og håb hos Gud, mens han er omringet af fjender og falske anklager, som siger, at Gud har forladt ham.

Under sine prøvelser finder salmisten trøst og sikkerhed ved at genkalde sig, hvordan Gud i fortiden har haft omsorg for ham. Først indser han, at Gud har holdt ham oppe lige fra fødslen og til og med var den, som tog ham fra moders liv. Dernæst erkender han, at Gud har undervist ham fra hans ungdom.

I visheden om, at Gud er hans klippe og borg, bønfalder salmisten ham: ”Vær min tilflugts klippe, den borg, hvor jeg finder redning.“ ”Kast mig ikke bort, når jeg bliver gammel, forlad mig ikke, når kræfterne svigter.“ ”Gud, hold dig ikke borte fra mig, min Gud, skynd dig til hjælp!“ Og så tilføjer han: ”Du lod mig opleve store og hårde trængsler; giv mig livet på ny, løft mig op på ny fra jordens dyb!“

Udtrykket ”fra jordens dyb“ kan forstås bogstaveligt som en henvisning til salmistens fremtidige fysiske opstandelse. Men sammenhængen synes at favorisere en billedlig beskrivelse af salmistens dybe depression, som om jorden var ved at opsluge ham (sml. med Sl 88,6 og Sl 130,1). Så vi kan sige, at ”det først og fremmest er billedlig tale, men at det også henviser til en fysisk opstandelse“ (Andrews Study Bible, note til Sl 71,2).

Hvad det til syvende og sidst er vigtigt at forstå er, at uanset hvordan vores situation er her og nu, er Gud med os og har omsorg for os. Og vores håb findes ikke i denne verden, men i det evige liv, vi har i Jesus efter vores opstandelse ved Jesu genkomst.

`Til eftertanke. Vi oplever alle frygtelige situationer med modløshed. Hvordan kan det være en hjælp til at holde ud at fokusere på, hvordan Gud har været med os i fortiden? Hvordan kan det styrke vores tro og tillid i de tider, hvor Gud synes langt borte?`

`Hvad er det, som gør livet værd at leve? Hvad får efter din erfaring af og til mennesker til at ønske, at de var døde? Hvad kan du gøre eller sige, som hjælper dem til at få livsmodet tilbage?`