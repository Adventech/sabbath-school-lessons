---
title:  Han døde for os
date:  02/11/2022
---

`Læs Joh 3,14-18 Rom 6,23. Hvad lærer disse tekster om, hvad Kristi død har opnået for os?`

Da Jesus kom til Jordanfloden for at blive døbt, udbrød Johannes Døberen: ”Se, dér er Guds lam, som bærer verdens synd“ (Joh 1,29). Denne udtalelse anerkendte Kristus som opfyldelsen af det symbolske Guds lam, som alle ofringerne i Det Gamle Testamente havde peget frem til. Men ofringer af dyr kunne ikke i sig selv fjerne synden (Hebr 10,4). De var afhængige af effekten af Kristi fremtidige offer på korset. ”Hvis vi bekender vore synder, er han trofast og retfærdig, så han tilgiver os vore synder og renser os for al uretfærdighed“ (1 Joh 1,9).

`Læs Joh 3,16-17. Hvilket håb finder vi i disse vers, ikke mindst når vi føler skyld?`

Tænk over, hvad alt dette betyder. Jesus, som skabte universet (Joh 1,1-3), gav sig selv som et syndoffer for hver eneste af os, så vi ikke behøver at blive dømt for det, vi med rette kunne dømmes for. Dette er evangeliets store løfte. Og vi må aldrig glemme, at Kristus frivilligt gav sig selv for os (Hebr 9,14).

Luther omtalte korset som ”det alter, hvor han [Kristus], opslugt af den grænseløse kærligheds ild, som brændte i hans hjerte, frembar sit legeme og blod som et levende og helligt offer til Faderen med inderlig forbøn, høje råb og brændende, ængstelige tårer (Hebr 5,7)“ (Luther’s Works, 13. bd., s. 319). Kristus døde én gang for alle (Hebr 10,10) som et eneste og eviggyldigt offer (Hebr 10,12), og hans offer er tilstrækkeligt og mister aldrig sin kraft.

Og der er mere: ”Hvis blot et menneske ville have taget imod Kristi nåde og troet på evangeliet, ville han have besluttet at bære de byrder og finde sig i den ydmygelse, som blev hans lod her i livet“ (Ellen White, Vejen til et Bedre Liv, s. 79).

`Til eftertanke. Læs Joh 3,16 igen. Erstat ordene ”verden“ og ”hver den“ med dit eget navn. Hvordan kan du gøre dette vidunderlige løfte til dit?`

`Tænk over, hvorfor Jesus døde. Var det for at formilde Gud, således at Gud Fader nu kan bære over med mennesker og tilgive dem, selv om han egentlig ikke elsker dem? Tror du, at personerne i guddommen var absolut enige om at frelse mennesket, og at de tre har samme holdning og samme kærlighed til menneskene? Ville Faderen være trådt ind for at dø i vores sted, eller var det kun Jesus, som ville?`