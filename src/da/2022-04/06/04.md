---
title:  ”Det er fuldbragt“
date:  01/11/2022
---

`Læs Joh 19,1-30. Hvilket afgørende budskab for os er indeholdt i Jesu udtalelse: ”Det er fuldbragt“?`

Det afgørende øjeblik var kommet for Kristus, for menneskeheden og for hele universet. I dyb kval kæmpede han mod mørkets magter. Langsomt bevægede han sig gennem Getsemane, gennem de uretfærdige forhør og op til Golgata-højen. Onde engle forsøgte at besejre ham. Mens Jesus hang på korset, hånede ypperstepræsterne, de skriftkloge og de ældste ham og sagde: ”Andre har han frelst, sig selv kan han ikke frelse. Han er jo Israels konge, lad ham nu stige ned fra korset, så vil vi tro ham“ (Matt 27,42).

Kunne Kristus være steget ned fra korset? Kunne han have frelst sig selv? Svaret er ja. Han kunne, men han ville ikke. Hans ubetingede kærlighed til hele menneskeheden tillod ham ikke at give op. Faktisk ”var de, som hånede ham, blandt dem, han døde for at frelse, og han kunne ikke stige ned fra korset og frelse sig selv, for han blev ikke holdt fast af naglerne, men af sin egen vilje til at frelse dem“ (Alfred Plummer, An Exegetical Commentary on the Gospel According to S. Matthew (London: Elliot Stock, 1910, s. 397).

Gennem sine lidelser sejrede Kristus over Satans herredømme, selv om det var Satan, som havde fremkaldt de begivenheder, der førte til korset. Satan stod også bag, at Judas forrådte ham (Joh 6,70; Joh 13,2.27). ”På en eller anden måde, som evangelisten ikke forsøger at beskrive, skyldes Jesu død både Satans handling og en handling, hvor Jesus vinder sejr over Satan“ (George E. Ladd, A Theology of the New Testament, rev. ed., s. 192).

Kristi råb fra korset: ”Det er fuldbragt“, udtrykte han ikke kun, at hans pine var overstået, men også, at han havde vundet den kosmisk-historiske strid mod Satan og hans onde magter. ”Hele Himmelen jublede over Frelserens sejr. Satan var overvundet, og han vidste, at han havde mistet sit rige“ (Ellen White, Jesu Liv, s. 668).

Det er svært at fatte den store kontrast: Gennem sin fuldstændige ydmygelse havde Guds søn vundet den største og herligste sejr for os og for hele universet.

`Til eftertanke. Tænk over Kristi død på korset. Hvad fortæller hans lidelser om syndens alvor i forhold til vores egne bestræbelser på at gøre godt for at opveje vores selviskhed? Kan Gud gøre mere for at bringe os tilgivelse? Kan der føjes noget til det offer, Kristus bragte på Golgata? Kan offeret gentages?`