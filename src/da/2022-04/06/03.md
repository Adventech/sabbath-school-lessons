---
title:  På vej mod korset
date:  31/10/2022
---

**Hvilken reaktion havde disciplene på Jesu forudsigelser om sin lidelse og død? Hvad viser deres reaktion om vigtigheden af, hvordan vi tolker Skrifterne?**

`Matt 16,21-23`

`Matt 17,22-23; Mark 9,30-32; Luk 9,44-45`

`Luk 18,31-34`

Jesus blev født for at dø, og han levede for at dø. Hvert eneste skridt, han tog, bragte ham nærmere det store forsonende offer på Golgatas kors. Han var fuldt ud klar over sin opgave og tillod intet eller ingen at aflede hans opmærksomhed bort fra den. ”Hele hans liv forberedte ham på hans død på korset“ (Ellen White, Fundamentals of Christian Education, s. 382).

I de sidste år af sin tjeneste på jorden talte Jesus mere og mere tydeligt til sine disciple om sin forestående død. Men de syntes at være ude af stand til og uvillige til at acceptere, hvad han sagde. De var fyldt med falske opfattelser af Messias’ rolle, og det sidste, de havde ventet af Jesus som Messias, var, at han skulle dø. Kort sagt førte deres forkerte teologi til meget unødvendig smerte og lidelse for dem.

Jesus havde allerede sagt til Nikodemus: ”Og ligesom Moses ophøjede slangen i ørkenen, sådan skal Menneskesønnen ophøjes, for at enhver, som tror, skal have evigt liv i ham“ (Joh 3,14-15). Mens de var i Cæsarea Filippi, fortalte Jesus sine disciple, at han ”skulle gå op til Jerusalem og lide meget ondt af de ældste og ypperstepræsterne og de skriftkloge og slås ihjel og opstå på den tredje dag“ (Matt 16,21). Da han i hemmelighed passerede gennem Galilæa (Mark 9,30) og foretog sin sidste rejse til Jerusalem (Luk 18,31-34), talte Jesus igen til sine disciple om sin død og opstandelse. Men da det ikke var, hvad de ønskede at høre, lyttede de ikke. Hvor er det let for os at gøre det samme.

`Til eftertanke. Guds folk på Jesu tid havde forkerte opfattelser af Messias’ første komme. Hvilke forkerte opfattelser findes der i dag med hensyn til Jesu andet komme?`