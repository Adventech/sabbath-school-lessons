---
title:  Korsets betydning
date:  03/11/2022
---

`Læs 1 Kor 1,18-24. Hvad siger Paulus om korset, og hvordan står det i modsætning til ”verdens visdom“? Hvorfor er korsets budskab stadigvæk vigtigt i dag i en verden, hvor materialisme – ideen om, at al virkelighed kun er materiel, og at der derfor ikke findes nogen Gud eller overnaturlig eksistens – dominerer ”verdens visdom“?`

”Evigheden kan aldrig fatte, hvor dyb den kærlighed er, som åbenbares på Golgatas kors. Det var der, Kristi grænseløse kærlighed og Satans ufattelige selviskhed stod ansigt til ansigt med hinanden“ (Stephen N. Haskell, The Cross and Its Shadow (South Lancaster, MA: Bible Training School, 1914).

Kristus bragte i ydmyghed sig selv som løsesum for menneskeheden, mens Satan i selviskhed udsatte ham for lidelse og kvaler. Kristus døde ikke kun den naturlige død, som alle mennesker møder. Han døde den anden død, så alle, som tager imod ham, aldrig bliver nødt til selv at opleve den.

Korsets betydning har flere vigtige sider, som vi bør huske. For det første er korset den største åbenbaring af Guds dom over synd (Rom 3,21-26). For det andet er korset den største åbenbaring af Guds kærlighed mod synderen (Rom 5,8). For det tredje er korset den store kraftkilde, som kan bryde syndens lænker (Rom 6,22-23; 1 Kor 1,17-24). For det fjerde er korset vores eneste håb om evigt liv (Fil 3,9-11; Joh 3,14-16; 1 Joh 5,11-12), Og for det femte er korset den eneste modgift mod et fremtidigt oprør i universet (Åb 7,13-17; Åb 22,3).

”Verdens visdom“ kommer ikke frem til disse vigtige sandheder om korset. Tværtimod. Forkyndelsen om korset var dengang som nu ”dårskab“ for verdens visdom, som ikke engang anerkender, at der er en skaber (se Rom 1,18-20).

`Til eftertanke. Hvorfor døde Jesus? I de tekster, som vi har læst i denne uge, bruges tre billeder for at illustrere grundene:`

1. Billeder fra helligdomstjenesten: Jesus døde som et offer
2. Billeder fra handelsverdenen: Jesus løskøbte eller befriede os, ligesom Gud befriede Israel fra slaveriet; han betalte prisen
3. Billeder fra retssystemet: Jesus led den straf, vi fortjente, og tog vores skyld, så vi kunne blive retfærdiggjort/frikendt.

`Vores forståelse er begrænset, men disse billeder hjælper os til at forstå lidt af dybden i den kærlighed, Gud viste på Golgata.`