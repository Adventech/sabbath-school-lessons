---
title:  ”Han er opstanden!“
date:  07/11/2022
---

Kristi sejr over Satan og hans onde magter var sikret på korset og bekræftet af den tomme grav. ”Da Jesus blev lagt i graven, triumferede Satan. Han dristede sig til at håbe, at Frelseren ikke ville vende tilbage til livet. Han gjorde fordring på Kristi legeme og satte sin vagt om graven, idet han prøvede på at holde Kristus fangen. Han blev bitterligt vred, da hans engle flygtede ved det himmelske sendebuds ankomst. Da han så Kristus komme frem i triumf, vidste han, at hans rige ville gå til grunde, og at han selv til sidst måtte dø“ (Ellen White, Jesu Liv, s. 689).

`Læs Matt 28,1-6 Joh 10,17-18 Rom 8,11. Hvem var direkte involveret i Jesu opstandelse?`

Under sin forkyndelse i Samaria og Peræa sagde Jesus, at han selv havde magt til at sætte sit liv til og til at få det tilbage (Joh 10,17-18). Til Marta sagde han: ”Jeg er opstandelsen og livet“ (Joh 11,25). Andre tekster taler om hans opstandelse som en handling fra Guds side (ApG 2,24; Rom 8,11; Gal 1,1; Hebr 13,20). En Herrens engel var også involveret i denne fantastiske begivenhed (Matt 28,1-2).

I mellemtiden fortæller Matt 28,11-15 om ledernes nytteløse og tåbelige foranstaltninger i deres fortsatte kamp mod Jesus. De romerske vagter fortalte lederne ”alt, hvad der var sket“ (Matt 28,11). Underforstået i denne udtalelse er tanken om, at vagterne så opstandelsen. Hvad skulle deres ord ellers betyde? En engel kom ned fra himlen, flyttede stenen, sad på den, og vagterne besvimede. Og det næste de ser, er, at graven er tom. Tog en engel Jesu legeme, mens de romerske vagter var besvimede? Havde disciplene taget hans legeme? Eller havde nogen andre måske stjålet det? Uanset, hvad der var sket, var der ingen tvivl om, at Jesu legeme var forsvundet.

At en engel kom ned fra himlen, at mændene besvimede af frygt, og at graven var tom, ville i sig selv have været nok til at ryste de religiøse ledere. Men at de gav ”soldaterne en større sum penge“ (Matt 28,12), for at få dem til at tie, antyder, at det, soldaterne havde fortalt dem, gjorde dem meget urolige. For det, de fortalte om, var Jesu opstandelse.

`Til eftertanke. Betyder det noget for troen på, at opstandelsen virkelig fandt sted, at de første vidner var hedninger, ikke jøder?`