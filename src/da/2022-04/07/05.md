---
title:  Vidner til den opstandne Kristus
date:  09/11/2022
---

`Læs Joh 20,11-29 1 Kor 15,5-8. Hvordan reagerede disciplene første gang, de mødte den opstandne Kristus?`

Ifølge teksterne i Det Nye Testamente viste Jesus sig efter sin opstandelse i meget forskellige situationer. De hjalp til at bevidne, at Jesus rent faktisk var opstået fra de døde:

- Han viste sig adskillige gange for enkeltpersoner – det var altså ikke kun massesuggestion.
- Han viste sig for mange på én gang – man kunne altså i fællesskab bekræfte begivenheden.
- Han havde et undervisningsforløb med disciplene (ApG 1,1-8).
- Han viste sig for både troende og tvivlere (jf. ApG 9,3-7).

**Læs Matt 28,1.5-7 Mark 16,1-7 Luk 23,55; 24,1-11 Matt 28,1.9-10 Luk 24,34 1 Kor 15,5 Mark 16,12 Luk 24,13-49** De to engle ved den tomme grav fortalte Maria Magdalene og nogle andre kvinder, at Jesus var opstået. Men snart viste Jesus sig selv for dem, og de tilbad ham. Han viste sig også for Peter og for de to disciple på vejen til Emmaus, hvis hjerter brændte i dem, mens han talte til dem. Da Jesus kom ind i salen ovenpå, blev disciplene først bange og forfærdede, men dernæst fyldt med glæde og forundring over det, der var sket. En uge senere kom Jesus igen ind i det samme værelse uden at åbne dørene, og da troede selv Thomas på hans opstandelse.

**Læs 1 Kor 15,6-7.8 Joh 21,1-23 ApG 1,1-11 Luk 24,50-53 ApG 9,1-9** I løbet af de 40 dage mellem hans opstandelse og hans himmelfart blev Jesus ”set af over fem hundrede brødre på én gang“ og af Jakob. Jesus sluttede sig til nogle af disciplene på bredden af Tiberias’ Sø og spiste morgenmad sammen med dem. Dette blev efterfulgt af en samtale med Peter. Der har måske været flere anledninger, hvor Jesus viste sig inden den sidste gang ved sin himmelfart. Paulus regnede også sig selv som et øjenvidne til den opstandne Kristus, som viste sig for ham på vejen til Damaskus.

**Læs Joh 20,25-29** Da de andre disciple fortalte Thomas, at de havde set den opstandne Herre, var hans reaktion: ”Hvis jeg ikke ser … tror jeg det ikke.“ En uge senere, da Jesus viste sig for disciplene igen, og Thomas også er iblandt dem, viste han ham mærkerne efter korset. Da udbrød Thomas: ”Min Herre og min Gud!“

`Til eftertanke. Disciplene levede og døde i forkyndelsen af den opstandne frelser. Ville de have udsat sig selv for de strabadser og lidelser, de gennemgik, hvis begivenheden havde været opdigtet? Hvilke begrundelser har du for din tro på Jesus, selv om du ikke personligt har set den opstandne Kristus?`