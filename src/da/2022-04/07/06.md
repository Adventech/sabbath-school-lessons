---
title:  Førstegrøden af dem, der er sovet hen
date:  10/11/2022
---

`Læs 1 Kor 15,20 5 Mos 26,1-11. I hvilken betydning henviste Paulus til den opstandne Kristus som ”førstegrøden af dem, der er sovet hen“?`

Ofringen af ”førstegrøden“ var en hellig anerkendelse af Gud som den, der nådigt sørgede for Israel, og som havde betroet sine forvaltere landet (se 2 Mos 23,19; 2 Mos 34,26; 3 Mos 2,11-16; 5 Mos 26,1-11). Førstegrøden var ikke alene en indikation om, at høsten begyndte, men den viste også afgrødernes kvalitet.

Wayne Grudem skriver: ”Ved at kalde Kristus ‘førstegrøden’ (græsk: aparchē) bruger Paulus en metafor fra landbruget til at vise, at vi skal blive som Kristus. På samme måde som ‘førstegrøden’ eller den første smagsprøve på den modne høst viser, hvordan resten af høsten vil blive, viser Kristus som ‘førstegrøde’, hvordan vores opstandne legemer vil blive, når Gud i sin sidste ‘høst’ opvækker os fra de døde og bringer os hjem til sig“ (Wayne Grudem, Systematic Theology, s. 615).

Det er godt at huske, at Jesus opstod fra graven med et herliggjort menneskeligt legeme, men han bar stadigvæk mærkerne efter korsfæstelsen (Joh 20,20.27). Betyder det, at Guds opstandne børn også kommer til at bære de fysiske mærker fra deres egne lidelser? Vil Paulus fx stadigvæk have ”en torn i kødet“ (Gal 6,17) og ”Jesu sårmærker“ (Gal 6,17) på sit herliggjorte legeme?

**Læs ApG 9,1-9** ”Indtil sin død kom Paulus altid til at bære Jesu sårmærker på sit legeme, nemlig i sine øjne, som var blevet blændet af det himmelske lys“ (Ellen White, The Story of Redemption, s. 275).

Men det betyder ikke, at han eller nogen anden af de herliggjorte frelste bliver oprejst fra de døde med mærker fra deres egne lidelser (sml. med 1 Kor 15,50-54). I Kristi tilfælde ”vil han altid bære mærkerne fra den grusomhed, han led. Ethvert mærke fra naglerne vil fortælle historien om menneskenes vidunderlige frelse og den store pris, de blev købt med“ (Ellen White, Early Writings, s. 179).

`Til eftertanke. Kristus vil i al evighed bære mærkerne fra sin korsfæstelse. Hvad siger det om Guds kærlighed til os, og hvad det kostede at frelse os? Tænk over, hvor meget guddommen ofrede for at frelse os.`