---
title:  En forseglet grav
date:  06/11/2022
---

Jesu opgave så ud til at være fejlslået, da han døde på korset. Det lykkedes Satan at få Judas til at forråde frelseren (Luk 22,3-4; Joh 13,26-27) og ypperstepræsterne og de ældste til at kræve hans død (Matt 26,59; 27,20). Efter at Jesus var blevet arresteret, ”lod alle disciplene ham i stikken og flygtede“ (Matt 26,56), og Peter fornægtede ham tre gange (Matt 26,69-75). Nu lå Jesus i en klippegrav, forseglet med en stor sten, bevogtet af romerske soldater (Matt 27,57-66) og overvåget af usynlige dæmoniske kræfter. ”Hvis Satan havde kunnet, ville han have holdt Kristus låst inde i graven“ (Ellen White, Manuscript Releases, 12. bd., s. 412).

I sin tid på jorden forudsagde Kristus både sin død på korset og sin opstandelse (Matt 16,21; Matt 17,22-23; Matt 20,17-19). Ypperstepræsterne og farisæerne var klar over disse udtalelser og tog derfor forholdsregler, som de håbede, skulle forhindre hans opstandelse.

**Læs Matt 27,62-66.** Læg mærke til, at disse foranstaltninger bagefter kun hjalp med at give verden endnu mere sikre beviser for Jesu opstandelse. Hvorfor satte man vagter ved graven? Fordi man havde hørt, at Jesus havde sagt, at han ville opstå, og troede, at disciplene ville stjæle hans legeme og derefter påstå, at Jesus var opstået fra de døde.

Ypperstepræsternes handlinger viser tydeligt, hvor bange de var for Jesus, selv efter hans død. Måske var de inderst inde bange for, at han faktisk kom til at opstå igen.

**Til eftertanke**

•	Den danske forfatter, Hans Kirk, så Jesus som en god mand, en revolutionær, der kæmpede for positiv forandring i samfundet, men han mislykkedes. Han døde, og det var afslutningen. Ingen opstandelse. Bogen Vredens søn handler om Jesus.

•	Maharesha Mahesh Yogi (guru for The Beatles) lærte, at hvad disciplene så og troede var Jesu lidelser, var indbildning. Jesu sjæl kunne ikke lide og ikke dø. Ingen opstandelse.

•	Rudolf Steiner lærte, at Jesu sjæl blev erstattet med en anden, han hverken døde eller opstod. Kun det ”åndelige“ tæller.

•	De fleste muslimer opfatter Koranens ord om Jesu død sådan, at Jesus ikke døde, men at hans legeme blev taget ned fra korset, før han døde. Han levede videre uden opstandelsen.