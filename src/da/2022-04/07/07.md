---
title:  Til videre studium
date:  11/11/2022
---

· Ellen White, Jesu Liv, ”I Josefs grav“, ”Herren er opstået“, ”Hvorfor græder du?“, ”Vandringen til Emmaus“ og”Fred være med jer“, s. 676-709.

Selv de, som ikke accepterer opstandelsens virkelighed, må erkende, at mange mente at have set den opstandne Kristus. Meget af deres argumentation imod opstandelsen er derfor et forsøg på at forklare, hvad der kunne få alle disse mennesker til at tro, at de havde set ham. Nogle påstår, at disciplene hallucinerede den opstandne Jesus; andre at Jesus i virkeligheden kun var besvimet og derefter vågnede igen, efter at han blev taget ned fra korset. Da han senere viste sig for dem, troede hans efterfølgere, at han var opstået fra de døde. Der er også nogle, der har påstået, at Jesus havde en tvillingebror, som disciplene troede var den opstandne Kristus. Indicierne for Kristi opstandelse er så stærke, at man må opfinde gode argumenter, hvis man ønsker at afvise den.

”Den stemme, der fra korset råbte: ‘Det er fuldbragt!’ hørtes også blandt de døde. Den trængte gennem gravenes mure og kaldte de sovende til at opstå. Således vil det blive, når Kristi stemme skal høres fra Himmelen. Denne stemme vil trænge ind i gravene og åbne dem, og de, som er døde i Kristus, skal opstå. Ved Frelserens opstandelse åbnede nogle få grave sig, men ved hans genkomst skal alle de dyrebare døde høre hans stemme og opstå til et herligt udødeligt liv. Den samme kraft, der oprejste Kristus fra de døde, skal oprejse hans menighed og herliggøre den med ham, over alle magter og myndigheder, over ethvert navn, der kan nævnes, ikke blot i denne verden, men også i den kommende“ (Ellen White, Jesu Liv, s. 692).

**Spørgsmål til drøftelse**:

`1.	”Det er fuldbragt“ (Joh 19,30) og ”Han er opstanden“ (Matt 28,6) er to af de mest betydningsfulde udtalelser nogen sinde. Hvordan komplementerer de hinanden i Guds frelseshistorie? Hvilket håb giver disse udtalelser os?`

`2.	Først ønskede de religiøse ledere vagter ved graven for at forhindre disciplene i at stjæle Jesu legeme. Senere betalte de vagterne for at sige, at disciplene havde stjålet ham. Hvorfor har den tomme grav så stor betydning for alle kristne?`

`3.	Hvordan besejrede Jesus døden?`