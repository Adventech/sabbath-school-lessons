---
title:  Et mildt svar
date:   10/12/2025
---

`Hvad kan vi lære af de østlige stammers svar? Jos 22,21-29; Ordsp 15,1`

Svaret, der er lige så kontant og virkningsfuldt som anklagen, udgør både tematisk og strukturelt kapitlets kerne. Indtil videre har de vestlige stammer forholdt sig i ro uden at tage til genmæle, og set i lyset af de alvorlige anklager, der rettes mod dem, er deres tålmodighed eksemplarisk, idet de tilsyneladende har forstået, at ”et mildt svar afvender vrede“ mens ”et sårende ord vækker harme“ (Ordsp 15,1).

Forsvaret indledes med, at de anklagede påkalder sig Gud (El, Elohim og Jahve) som vidne – en ed, der gentages i håb om, at det kan være med til at fjerne enhver tvivl hos de øvrige stammer om deres intentioner og hindre den borgerkrig, der er under opsejling. De er overbeviste om, at Gud kender og forstår deres situation, og at delegationen vil nå samme konklusion. De 2 1/2 stammer anerkender, at de står til ansvar overfor Gud for deres handlinger, og opfordrer ham til at straffe dem (sammenlign med 5 Mos 18,19; 1 Sam 20,16), hvis de skulle vise sig at være skyldige.

Herefter følger en noget overraskende forklaring, hvoraf det fremgår, at anklagen er grundløs (et alter kan være andet og mere end et sted, hvor der ofres), og at deres motiver er rene. De er ikke frafaldne, men frygter derimod at blive afsondret fra det øvrige Israel. Alteret er således ikke, som de øvrige stammer tror, et bevis på troløshed, men et udtryk for, at de ligesom de øvrige stammer frygter Herren. National enhed handler ikke om geografi, men om troskab mod Herren og hans befalinger.

De vestlige stammers begejstring over de anklagedes uskyld viser, at deres bekymring var ægte. De var kun lykkelige over, at deres anklager blev skudt i sænk af brødrenes argumenter og glædede sig over, at der ingen hold var i deres mistanke. En potentiel borgerkrig var blevet afværget og national enhed sikret.

`Til eftertanke. Hvordan håndterer du falske anklager? Hvilke principper ligger til grund for din indstiling? (Find f.eks. inspiration i Sl 37,3-6.34.37).`