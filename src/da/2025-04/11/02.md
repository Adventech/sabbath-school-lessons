---
title:  Engagement
date:   07/12/2025
---

`Hvad kan vi ud fra disse vers konkludere om rubenitternes, gaditternes og halvdelen af Manasses stammes engagement? Jos 22,1-8`

Josva bekræfter, at stammerne fra den anden side af Jordan til fulde havde opfyldt deres forpligtelser. De havde efterladt kone og børn og risikeret liv og førlighed for sagen. Side om side med deres brødre havde de kæmpet ”indtil denne dag“ og altså 6-7 år i alt (se Jos 11,18; 14,10; 5 Mos 2,14).

Disse vers understreger betydningen af sammenhold. Jordanfloden dannede en naturlig barriere mellem øst og vest, og det var således altafgørende, hvis de skulle forblive ét folk, at de traf en bevidst beslutning om, hvorvidt de ville lade geografien splitte nationen, eller om de som Guds udvalgte folk og med Gud som øverste myndighed ville stå sammen i tilbedelsen af ham.

Som Josva påpegede, var det bevidstheden om, at de tjente Guds sag, der bandt dem sammen. Den opgave, som de risikerede liv og lemmer for, havde Gud og ikke mennesker betroet dem.

Det samme princip finder vi i Det Nye Testamente. Apostlen Paulus formaner de kristne at udføre deres opgave som for Gud og ikke kun for mennesker (se Ef 6,7; Kol 3,23; 1 Thess 2,4). Der findes næppe noget større kald end at tjene universets skaber.

Livet som kristen er udfordrende. Når vanskelighederne tårner sig op, er det nærliggende for os at miste modet og kaste håndklædet i ringen. Men Gud har lovet at være med os, og sætter vi vores lid til ham, vil han give os styrke til at gøre det, som han kalder os til. Når vi holder os hans kald for øje, får vi lyst og motivation til at fortsætte trods de slag og nederlag, som efter syndefaldet er uundgåelige.

`Josva velsignede de stammer, som nu krydsede Jordan, og opfordrede dem til at forblive tro mod Gud. Hvordan påvirker det forholdet mellem os i menigheden, når vi beder for hinanden? Jos 22,5-6`