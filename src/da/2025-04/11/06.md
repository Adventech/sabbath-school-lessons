---
title:  Konfliktløsning
date:   11/12/2025
---

`Hvad lærer denne beretning os om konfliktløsning og om, hvordan menighedsfællesskabet kan styrkes? (Se også Sl 133; Joh 17,20-23; 1 Pet 3,8-9). Jos 22,30-34`

Beretningen i Josvabogen kapitel 22 rummer principper for kommunikation, der er anvendelige i familien, i menigheden og i samfundet.

1. Når noget går galt eller tilsyneladende er gået galt, er det altafgørende, at vi taler om det. Når vi stiltiende undertrykker vores frustrationer, ender det galt. Guds folk må ikke sidde problemerne overhørigt, og havde de transjordanske stammer meddelt de andre, hvad de havde tænkt sig at gøre, var misforståelsen aldrig opstået. Drag ikke forhastede konklusioner, også selvom du er stensikker på, at du har ret. De vestjordanske stammer var hurtige til at tro på rygterne om, at de østjordanske stammer var faldet fra.
2. Tal om det, du synes er et problem, inden du griber til handling.
3. Vær villig til at ofre noget for at styrke sammenholdet. De vestjordanske stammer var villige til at afgive noget af deres arv til de østjordanske stammer, hvis det skulle vise sig, at frafaldet skyldtes, at Jordanfloden skilte disse stammer fra deres landsmænd.
4. Når du anklages, hvad enten der er hold i anklagerne eller ej, så giv et mildt svar, der afvender vrede. At gå til modangreb og komme med beskyldninger fører aldrig til fred. Forsøg at forstå, før du forsøger at gøre dig forstået.
5. Glæd dig og pris Gud, når det lykkes at stifte fred. Repræsentanternes glæde over, at der ingen hold var i anklagerne, var ægte, og det er en fornøjelse at være vidne til, at de ikke var for stædige til at indrømme, at de havde fejlbedømt situationen.

Hvis det havde vist sig, at de østjordanske stammer vitterligt var frafaldne, havde israelitterne gjort som pagten foreskrev. Styrkelse af fællesskabet er ikke et argument for at udvande sandheden eller at give køb på bibelske principper. Men menighedstugt bør altid være det sidste (aldrig det første), vi griber til, når alle forsøg på forsoning, hjælp og støtte har spillet fallit. Fulgte vi disse principper, ville det gøre en stor forskel i vores menigheder!