---
title:  Beskyldninger
date:   08/12/2025
---

`Hvad beskylder stammerne vest for Jordan deres naboer øst for Jordan for? Er der hold i anklagerne? Jos 22,9-20`

”Israelitterne“ (de 9 1/2 stammer vest for Jordan) tager ifølge vers 11 afstand til ”rubenitterne, gaditterne og halvdelen af Manasses stamme“. Der var med andre ord sket en splittelse, der gjorde, at man betvivlede, hvorvidt stammerne øst for Jordan i det hele taget kunne betragtes som ”israelitter“.

Hidtil har der ingen gnidninger været, men så rygtes det, at stammerne i øst har rejst et alter ved Jordan. Der findes ingen begrundelse for handlingen, ingen beskrivelse af alterets funktion og ingen forklaring på, hvad det egentlig var, de foretog sig der. Beretningen er en parallel til beretningen i Josvabogen, kapitel 3 og 4, hvor hele Israel krydsede floden på deres vej ind i Kana’an. Her krydser nogle få af Israels stammer endnu engang Jordan, men denne gang bevæger de sig i den modsatte retning, og det er uklart, hvorfor de markerer denne overgang med et alter.

I begge tilfælde består alteret af en samling sten. Det første alter tjente som mindesmærke, mens det andet beskrives som et ”anseligt alter“ (Jos 22,10). Det store spørgsmål er nu, som Jos 4,6.22 formulerer det: ”Hvad er det for sten?“ Er det et offeralter, eller er der tale om et mindesmærke? Er alteret et tegn på, at disse stammer er frafaldne?

Hverken Josva, præsten Eleazar eller stammehøvdingene er blevet rådført, og dermed er scenen sat til et stammeopgør med afsæt i en misforståelse.

`Hvorfor formaner både Jesus og Paulus os til ikke at dømme hinanden? Hvorfor tager vi så ofte fejl, når vi forsøger at gøre os klog på andres motiver? Luk 6,37; Joh 7,24; 1 Kor 4,5`