---
title:  Hjemsøgt af fortiden
date:   09/12/2025
---

`Læs denne tekst endnu engang, men denne gang i lyset af 4 Mos 25. Hvorfor valgte israelitterne Pinehas til at lede delegationen, der skulle konfrontere de 2 1/2 stamme, som havde rejst alteret? Jos 22,13-15`

Inden man handlede på rygterne om det, der kunne betragtes som en uafhængighedserklæring, sendte de 9 1/2 stammer, ”israelitterne“, en delegation afsted for at afklare, hvad intentionen egentlig var med alteret. Delegationen blev anført af ypperstepræsten Eleazars søn Pinehas, som stod til at arve titlen efter sin fars død (Jos 24,33). Pinehas havde allerede gjort sig bemærket som den præst, der satte en stopper for israelitternes udskejelser i Shittim, da de indlod sig med Ba’al-Peor (4 Mos 25).

”Da præsten Pinehas, søn af Arons søn Eleazar, så det, trådte han ud fra menighedens midte, greb en lanse og gik efter israelitten ind i brudeteltet og stak lansen gennem dem begge, både den israelitiske mand og kvinden, lige gennem underlivet. Så standsede plagen, der havde ramt israelitterne“ (4 Mos 25,7-8).

Pinehas var en mand med indflydelse, og med sig havde han repræsentanter for de 9 1/2 stammer vest for Jordan. De var stammehøvdinge, ”hver af dem var overhoved for sit fædrenehus i Israels stammer“ (Jos 22,14).

Delegationen indledte anklagen for helligbrøde og oprør med ord, som almindeligvis hører profetisk tale til, nemlig ”dette siger“. Her var det dog ikke et ”så siger Herren“, men ”dette siger hele Herrens menighed“ (Jos 22,16). Herefter udslyngede de anklager om troløshed, forræderi og oprør. Faktisk benyttede de det samme hebraiske ord for ”troløshed“, der i sin tid blev brugt om Akans synd (Jos 7,1) – et udtryk der anvendes flere steder i mosebøgerne (se f.eks. 3 Mos 5,15.21; 4 Mos 5,6.12). Beretningerne om Akan og frafaldet i Shittim dannede således præcedens for anklagerne om hhv. forræderi og oprør. De 9 1/2 stammer frygtede tydeligvis, at et sådant uautoriseret alter ville føre til frafald, afgudsdyrkelse og amoral og nedkalde Herrens vrede over hele nationen Israel.

`Til eftertanke. Fortidens dårlige erfaringer har stor indflydelse på, hvordan vi efterfølgende forholder os i lignende situationer. Hvordan kan vi med Guds hjælp modvirke, at vores forhold til venner og naboer vanskeliggøres af de negative oplevelser, som vi bærer rundt på?`