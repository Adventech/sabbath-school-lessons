---
title:  Krig i himlen
date:   20/10/2025
---

`Josva forstod, at den forestående kamp var et led i en langt mere omfattende konflikt. Hvad kender vi til den konflikt, som Gud selv er involveret i? Åb 12,7-9; Es 14,12-14; Ez 28,11-19; Dan 10,12-14`

Gud befolkede universet med ansvarlige skabninger og gav dem frihed til at vælge, hvorvidt de ville handle i overensstemmelse med Guds vilje eller det modsatte. Frihed til at vælge er nemlig forudsætningen for kærlighed. En af de mægtigste engle, Lucifer, valgte således at lede et oprør mod Gud, og han overtalte en stor del af de øvrige engle til at tage sit parti.

Esajas og Ezekiel henviser begge til denne konflikt. Der er tydelige indikationer i begge tekster om, at de handler om andet og mere end de omtalte konger af hhv. Babylon og Tyrus. Ifølge teksten har Babylons konge f.eks. været bosat i himlen og haft sin plads ved Guds trone (Es 14,12.13), og kongen af Tyrus har boet i Eden og været en beskyttende kerub på det hellige gudebjerg (Ez 28,12-15). Ej heller giver det mening at påstå, at disse jordiske konger var udadlelige og ”seglet på fuldkommenhed“ (Ez 28,12). Teksten må nødvendigvis henvise til andet og mere end de jordiske riger Babylon og Tyrus.

Teksten i Esajas er en lignelse (hebr: mashal), hvis betydning rækker ud over den umiddelbare historiske kontekst. Babylons konge repræsenterer således oprør, selvtilstrækkelighed og hovmod. På samme måde skelner Ezekiel mellem Tyrus’ fyrste (Ez 28,2) og Tyrus’ konge (Ez 28,11.12), hvor fyrsten hører denne verden til, mens kongen symboliserer en skabning, der oprindeligt hørte hjemme i himlen.

Ifølge Dan 10,12-14 forsøger disse oprørske himmelske skabninger at lægge Gud hindringer i vejen, og de af Gud sanktionerede krige, som israelitterne udkæmpede, skal således ses i lyset af den kosmiske kamp, som udspiller sig i himlen såvel som her på jorden. Det er nødvendigt, at vi ser dem som jordiske manifestationer af kampen mellem Gud og Satan eller kampen mellem det gode og det onde, der jo i sidste ende handler om at genetablere Guds retfærdighed og kærlighed i vores faldne verden.

`Til eftertanke. Kan det på nogen måde påvises, at kampen mellem det gode og det onde er virkelig og udspiller sig ikke bare i verden omkring os, men også i vores eget liv?`