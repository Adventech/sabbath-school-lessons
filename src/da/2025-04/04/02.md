---
title:  Fører for Herrens hær
date:   19/10/2025
---

`Hvad er situationen umiddelbart inden indtagelsen af Kana’an? Jos 5,13-15`

Israel har netop krydset Jordan og befinder sig nu på fjendens territorium. Den stærkt befæstede by Jeriko ligger forude med portene forsvarligt lukkede (Jos 6,1), og israelitterne, der kun er udstyret med slynger, spyd og pile, har ikke umiddelbart nogen planer om at indtage denne by, som uden problemer kan modstå selv en langvarig belejring.

Josvas forsøg på at afdække, hvilken side den fremmede tilhører, besvares med et kryptisk ”nej“. Han falder med andre ord udenfor de kategorier, som Josva her foreslår, for det afgørende er ikke, hvorvidt han er på Josvas side, men om Josva er på hans side.

`Hvem er ifølge disse tekster ”fører for Herrens hær“? Jos 5,14-15; 2 Kong 6,8-17; Neh 9,6; Es 37,16`

Selvom udtrykket ”Herrens hærfører“ er unikt i Skriften, kan det henvise til militære tropper, englene eller himmellegemerne. I den hebraiske bibel henviser kombinationen af udtrykkene ”hærfører“ og ”hærskarer“ altid til en militær leder.

Før sin inkarnation viser Kristus sig for Josva – ikke blot som en allieret eller som den sande leder af Israels hær, men som lederen af den usynlige, men virkelige hær af engle, der er involveret i en langt større konflikt end Josvas med kana’anæerne. Josvas svar viser tydeligt hans forståelse af lederens identitet. Han er Gud, og Josva falder ned foran Ham som et tegn på dyb respekt og tilbedelse (Jos 5,14; 1 Mos 17,3; 2 Sam 9,6; 2 Krøn 20,18). Josva modtager altså her ordrer til et militært fremstød, der indgår som et led i den langt større konflikt, som involverer Gud selv.

`Til eftertanke. Hvorfor er det en trøst at vide, at ”føreren for Herrens hær“ til stadighed forsvarer sit folk?`