---
title:  Plan B
date:   23/10/2025
---

`Hvilke ligheder er der mellem disse to krigsberetninger? Hvordan er de forskellige? 2 Mos 17,7-13; Jos 6,15-20`

Da de kort efter udgangen af Egypten måtte forsvare sig mod amalekitterne, var israelitterne for første gang i kamp. Som vi allerede har konstateret, var det ikke Guds hensigt, at israelitterne skulle i kamp med andre folkeslag (2 Mos 23,28; 33,2), og i forbindelse med udfrielsen fra Egypten havde de netop ved selvsyn erfaret Guds almagt. Ikke desto mindre begyndte de kort tid efter udfrielsen at beklage sig (2 Mos 17,3). De betvivlede, at Gud var med dem, og han tillod derfor amalekitterne at angribe lejren. Hvis de skulle genvinde deres tillid til Gud, måtte de opleve, hvor udsatte de var uden ham.

Gud mødte sit folk, hvor de var, og viste dem endnu engang, hvad hans oprindelige plan gik ud på, og at de roligt kunne regne med, at han ville gribe ind. Først efter 40 års ørkenvandring, som følge af folkets manglende tillid til Gud, indførtes en række bestemmelser vedrørerende krigsførsel. Nye omstændigheder nødvendiggjorde en strategi, og Gud tildelte for første gang israelitterne en rolle i forbindelse med uddrivelsen af kana’anæerne (5 Mos 20,16-18).

Da væbnet konflikt var en realitet, blev folkets deltagelse en prøve på deres troskab. Fremfor at opgive dem, sørgede Gud altså for, at de fik førstehåndskendskab til hans almagt og lærte at forstå, hvor fuldstændigt afhængige de var af ham.

Hen mod slutningen af Josvabogen fremgår det klart af Josvas sammenfatning, at israelitterne tog aktivt del i indtagelsen af Kana’an (Jos 24,11). Gud greb f.eks. mirakuløst ind og væltede Jerikos mure, men israelitterne tog del i den efterfølgende kamp om byen.

I kamp lærte israelitterne at stole på Gud. Deres vigtigste bidrag var deres tillid til Guds løfter, for de måtte erfare, at kampens udfald, når det kom til stykket, afhang helt og aldeles af ham.