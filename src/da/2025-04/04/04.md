---
title:  Herren er kriger
date:   21/10/2025
---

`Hvad vil det sige, at Herren er kriger? 2 Mos 2,23-25; 2 Mos 12,12-13; 2 Mos 15,3-11`

Israelitterne havde efter flere århundreder i Egypten stort set glemt deres forfædres Gud. De kendte meget lidt til Abrahams, Isaks og Jakobs Gud, og hedensk praksis var blevet en integreret del af deres tilbedelse (se f.eks. 2 Mos 32,1-4). Men da egypternes undertrykkelse blev for meget for dem, klagede de deres nød til Gud (2 Mos 2,23-25), og på det helt rigtige tidspunkt greb han ind og frelste dem.

Konflikten i Anden Mosebogs første 12 kapitler var andet og mere end en magtkamp mellem Moses og Farao. På den tid betragtede man enhver menneskelig konflikt som et udslag af gudernes indbyrdes konflikter, og i henhold til 2 Mos 12,12 var det ikke kun Farao, der blev ramt af Guds straffedomme, men samtlige egyptiske guder, de mægtige dæmoner (5 Mos 32,17), der stod bag undertrykkelse og social uretfærdighed i Egypten.

Gud er i åben konflikt med det onde, men han har ikke tænkt sig at lade krigen rase for evigt (Sl 24,8; Åb 19,11; 20,1-4.14). Alle de faldne engle såvel som de mennesker, der definitivt og uigenkaldeligt har taget den ondes parti, vil blive tilintetgjort. Krigen med indbyggerne i Kana’an skal ses i lyset af denne konflikt, der når sit højdepunkt på korset og sin fuldbyrdelse i den endelige dom, hvor det vil stå klart for enhver, at Gud er både retfærdig og kærlig.

Fordrivelsen af kana’anæerne må ses på baggrund af det bibelske verdenssyn, i hvilket Gud er involveret i en kosmisk konflikt med ondskabens magter, og hvor det ultimativt er Guds karakter, der er under angreb (Rom 3,4; Åb 15,3).

Synden har gjort sit indtog i denne verden, og det er ikke muligt at forholde sig neutral. Enten må man tage Guds parti eller ondskabens. Fordrivelsen af kana’anæerne må således betragtes som en forsmag på den endelige dom.

`Til eftertanke. I den kosmiske kamp mellem det gode og det onde, mellem Gud og Satan, er der kun to sider. Hvilken side står du på?`