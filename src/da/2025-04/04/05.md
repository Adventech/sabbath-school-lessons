---
title:  Herren vil føre krig for jer
date:   22/10/2025
---

`Hvilken rolle havde Gud tiltænkt israelitterne i konflikten? 2 Mos 14,13-14.25`

Da folket ved Det Røde Hav var trængt op i en krog, sagde Moses: ”I skal ikke være bange! Stil jer op og se, hvordan Herren frelser jer i dag. For sådan som I ser egypterne i dag, skal I aldrig mere få dem at se. Herren vil føre krig for jer, og I kan tie stille!“ (2 Mos 14,13-14). Selv egypterne måtte til sidst erkende, at det var Gud og ikke mennesker, de var oppe imod. ”Lad os flygte for Israel,“ sagde de, ”for Herren fører krig for dem mod Egypten“ (2 Mos 14,25).

Og det var langt fra sidste gang, at Gud på mirakuløs vis greb ind og frelste de hjælpeløse israelitter, som på ingen måde var rustet til krig. Udgangen af Egypten og overgangen over Det Røde Hav var kun begyndelsen. Gang på gang ser vi, at det er Gud, der handler, mens folket bliver bedt om at forholde sig afventende. Gud er krigeren. Han tager initiativet, anlægger strategien, bestemmer metoden og leder felttoget. Hvis ikke Herren kæmper for Israel, er projektet dømt til at mislykkes.

Dette indikerer ifølge Ellen White, at ”det aldrig var Guds hensigt, at de skulle indtage det forjættede land ved at føre krig, men ved overgivelse og ved uforbeholdent at lyde hans bud“ (Ellen White, The Signs of the Times, 2. sep., 1880). Ligesom det var tilfældet, da han udfriede dem fra Egypten, ville Gud kæmpe deres kampe for dem. Det eneste, de skulle gøre, var at forholde sig afventende og være vidne til Guds mægtige indgriben. Og historien bevidner da også, at så længe de satte deres fulde lid til Gud, var det unødvendigt for israelitterne selv at kæmpe (se 2 Kong 19; 2 Krøn 32; Es 37).

Noget tyder på, at israelitterne ifølge Guds oprindelige plan ikke selv skulle konfrontere fjenden, men på grund af deres manglende tillid til Gud, blev de inddraget i krigen. Ligesom de ikke ved udgangen af Egypten havde været nødt til at løfte et eneste sværd mod egypterne, havde det ikke været nødvendigt for dem at føre krig for at indtage Kana’an (5 Mos 7,17-19).

`Til eftertanke. ”Havde det ikke været for Israels børns beklagelser, havde Gud aldrig tilladt deres fjender at gå til angreb mod dem“ (Ellen White, The Story of Redemption, s. 134). Hvad udsætter vi os selv for, når vi nærer mistillid til Gud?`