---
title:  Den højeste dommer
date:   27/10/2025
---

`Hvordan beskrives Gud i disse vers? Hvordan kaster Guds egenskab af dommer lys over spørgsmålet om guddommelig krig? 1 Mos 18,25; Sl 7,12; 50,6; 92,2; 96,10; 2 Tim 4,1.8`

Gud kan i sin hellighed og retfærdighed ikke stiltiende affinde sig med synd og ondskab. Han er uendeligt tålmodig, men i sidste ende er syndens løn døden (Rom 6,23). Uanset om det var i Israel eller blandt kana’anæerne, erklærede Herren ondskaben krig og bekæmpede synd. Israelitterne blev ikke mere hellige af at tage del i hellig krig (5 Mos 9,4-5; 12,29-30), ligesom verdens øvrige nationer ikke blev mere hellige af, at Herren brugte dem til at dømme sit udvalgte folk. Israel erfarede, hvad det vil sige både at have Gud som forkæmper og som modstander, når han tillod fjenderne at overvinde og undertrykke dem (se f.eks. Jos 7).

Konceptet hellig krig giver kun mening, hvis det er en domshandling fra Guds side, og set i det lys har israelitternes krigshandlinger intet med erobring at gøre. I modsætning til de imperialistiske krige, der dengang som nu udkæmpes overalt i verden med det formål at udvide nationers territorium og magt, handlede Israels krige ikke om at vinde hæder og ære, men om at sikre retfærdighed og skabe fred. Centralt for forståelsen af begrebet hellig krig er vores forståelse af, hvem Gud er som kriger, som konge og som dommer.

Som kriger og dommer forpligter Gud sig til at implementere, stabilisere og opretholde en retsstat, hvis love afspejler hans karakter. Billedet af Gud som kriger indikerer, ligesom billedet af Gud som dommer og konge, at Gud ikke i det uendelige vil tolerere et oprør, der vender op og ned på den etablerede orden. Krig og sejr er altså i Guds univers aldrig et mål i sig selv, men et middel til at genetablere retfærdighed og fred. At dømme, at kæmpe og at sikre retfærdighed kommer ud på ét, når det er Gud, der gør det.

`Til eftertanke. Tænk på Gud som en retfærdig dommer, der ikke lader sig påvirke, og som ikke tager imod bestikkelse. Hvordan vidner evangeliet om en Gud, som ikke i det uendelige vil tolerere synd, undertrykkelse, udnyttelse, og at de uskyldige lider?`