---
title:  Fordrive eller udslette?
date:   28/10/2025
---

`Hvad åbenbarer disse tekster om formålet med erobringen af Kana’an og omfanget af ødelæggelserne? 2 Mos 23,28-30; 33,2; 34,11; 4 Mos 33,52; 5 Mos 9,3; 12,2-3; 31,3-4`

Oprindeligt var det Guds hensigt at fordrive kana’anæerne og ikke at udslette dem. De tekster, der beskriver israelitternes rolle i erobringen af det forjættede land, henviser til, hvordan Gud lidt efter lidt ville fordrive og sprede kana’anæerne, og at israelitterne i kølvandet på det skulle tilintetgøre steder og genstande viet til afgudsdyrkelse og ødelæggelse såsom offerhøje, altre og gudebilleder.

Hellig krigsførsel var altså først og fremmest et opgør med en kultur og en samfundsstruktur, som israelitterne for alt i verden ikke måtte tilegne sig. Samtlige indbyggere i Kana’an og enhver, som inden og såmænd også under erobringen personligt anerkendte Guds suverænitet, fik rig anledning til at rykke teltpælene op og emigrere (Jos 2,9-14; se også Dom 1,24-26). De eneste, der var dømt til tilintetgørelse, var dem, der forhærdede deres hjerter mod Gud og fortrak til de befæstede byer i den hensigt at nedkæmpe israelitterne (Jos 11,19-20).

Men, hvis det oprindelige formål med at erobre Kana’an var at fordrive landets indbyggere fremfor at udslette dem, hvorfor endte israelitterne så med at dræbe så mange?

En nærmere analyse af de bibelske tekster om erobringen af Kana’an indikerer, at det oprindeligt var Guds hensigt, at befolkningen lidt efter lidt skulle spredes. Men ligesom den egyptiske farao i sin tid havde forhærdet sit hjerte, satte flertallet af kana’anæerne sig op imod Gud. De klyngede sig så stædigt til deres måde at leve på, at de til sidst endte med at lide samme skæbne som deres offerhøje og gudebilleder.

`Til eftertanke. Hvilke vaner og karakteregenskaber har du, som trænger til at blive rykket op med rode og tilintetgjort?`