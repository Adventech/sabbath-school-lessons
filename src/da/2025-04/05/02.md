---
title:  Kana’anæernes synd
date:   26/10/2025
---

`Hvad er ifølge disse tekster årsagen til, at Gud overlod Kana’an til israelitterne? 1 Mos 15,16; 3 Mos 18,24-30; 5 Mos 18,9-14; Ezra 9,11`

For at få et mere detaljeret billede af, hvad kana’anæerne havde gjort sig skyldige i, må vi gå til kilder uden for Josvabogen. Femte Mosebog, f.eks., antyder, at der bl.a. er tale om børneofringer,
spådomskunst, trolddom, magi, og spiritisme (5 Mos 18,9-12).

Udgravninger i oldtidsbyen Ugarit (i Ras Shamra, Syrien) afdækkede i sin tid en række tekster, der kaster yderligere lys over Kana’ans religion og kultur, og disse tekster bekræfter, at Guds fordømmelse af det, der foregik, ikke bare giver mening, men er fuldt berettiget i henhold Det Gamle Testamentes moralkodeks.

Centralt i kana’anæernes religion var troen på, at de naturfænomener, som garanterede frugtbarhed, kontrolleredes af seksuelle forhold guder og gudinder imellem. Da de gik ud fra, at gudernes seksuelle adfærd lignede deres egen, forsøgte de ved hjælp af seksuelle ritualer at opildne guder og gudinder til sex. ”Hellige“ prostituerede, mænd såvel som kvinder, udførte altså i forbindelse med gudsdyrkelsen en lang række løsslupne og hæmningsløse ritualer.

Et folk kan næppe hæve sig op på et højere moralsk niveau end de guder, som de tilbeder, og det er derfor ikke så underligt, at kana’anæernes religiøse praksis også indbefattede børneofringer – noget som Gud ifølge Det Gamle Testamente er stærk modstander af.

Arkæologiske fund bekræfter, at indbyggerne i Kana’an regelmæssigt ofrede deres førstefødte til guderne, eller rettere til de dæmoner, som de tilbad. Små skeletter proppet ned i store krukker med indskrifter til guderne vidner om denne afskyelige praksis og dens uskyldige ofre.

Kana’anæernes endeligt var altså ikke en kedelig følgevirkning af Guds beslutning om at forære landet til israelitterne. Gud havde netop af hensyn til Kana’ans befolking givet dem mange århundreders udsættelse – en mulighed for gennem patriarkernes vidnesbyrd at erfare, hvem Gud er og vende sig til ham. De havde haft rig anledning til at ændre adfærd og opgive deres modbydelige praksis, men benyttede sig ikke af den, og til sidst blev Gud nødt til at gribe ind og standse dem.