---
title:  Valgfrihed
date:   29/10/2025
---

`Disse tekster udstikker regler for krigsførsel og praktiske råd om, hvad man skulle stille op med de byer i Israel, der fastholdt afgudsdyrkelse. Kan man af disse forskrifter udlede noget om de rammer, der har været gældende i forbindelse med indtagelsen af Kana’an? 5 Mos 20,10. 15-18; 13,12-18; Jos 10,40`

Den hebraiske tekst anvender typisk begrebet cherem om overvindelse af fjenden. Ordet henviser til noget, der er ”bandlyst“, ”forbandet“, ”dømt til udslettelse“ eller underkastet Guds dom, hvilket i krigstider ofte ville være ensbetydende med udslettelse. Den større kontekst er i denne forbindelse den kosmiske krig mellem Gud og de ondskabsmagter, der forsøger at så tvivl om Guds karakter og intentioner.

Som sagt er der ikke efter syndefaldet mulighed for at forholde sig neutralt. Enten tager vi Guds parti, eller også bekæmper vi ham. Det evige liv får vi af Gud, og uden ham er der kun ét udkomme, nemlig døden.

På dommens dag vil Gud gøre endeligt op med det onde, men allerede i forbindelse med indtagelsen af Kana’an fik Guds udvalgte folk undtagelsesvis og i begrænset omfang medansvar for at eksekvere Guds dom indenfor et snævert betegnet geografisk område. Hele processen var strengt reguleret af Guds selv, og det var udelukkende dem, der bevidst trodsede Gud og konsekvent modarbejdede ham, der således blev bandlyst. Guds dom ramte på ingen måde vilkårligt og handlede hverken om race eller nationalitet.

Israel selv ville, såfremt de fulgte kana’anæernes praksis, modtage samme behandling (se f.eks. 5 Mos 13). Så selvom det umiddelbart kunne se ud som om skillelinjen mellem israelitter og kana’anæere var skarpt defineret, var det faktisk muligt at skifte side, sådan som Rahab såvel som Akan og gideonitterne gjorde det. De, der nød godt af Guds beskyttelse, kunne, hvis de gjorde oprør mod ham, miste dette privilegium, mens de, der var lagt band på, kunne vende sig til Herren og leve.

`Til eftertanke. Hvad kan kana’anæernes stædige modstand mod Gud lære os om betydningen af de valg, vi træffer i dag? Eller sagt med andre ord, hvilke konsekvenser har det for os personligt, om vi vælger Gud fra eller til?`