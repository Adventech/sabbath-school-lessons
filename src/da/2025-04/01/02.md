---
title:  En ny Moses
date:   28/09/2025
---

`Hvorfor mon Josvabogen indledes med en gentagelse af løftet om, hvad der skulle ske, når først Moses var borte? 5 Mos 18,15-22; Jos 1,1-9`

Moses var død, men ligesom Gud i sin tid udvalgte ham til at lede folket ind i det forjættede land, havde Gud nu udpeget Josva til at fortsætte, hvor Moses slap. Som Gud sagde til Josva: ”Hvert sted, hvor I sætter foden, giver jeg jer, sådan som jeg lovede Moses“ (Jos 1,3). Josva skulle altså fuldføre den opgave, som Moses oprindeligt havde haft ansvaret for. Han var i den forstand en ny Moses.

`Hvad kan vi udlede om Josva ud fra disse tekster? 2 Mos 33,11; 4 Mos 14,6.30.38; 4 Mos 27,18; 4 Mos 32,12; 5 Mos 1,38; 31,23; 34,9`

Løftet om, at Gud vil ”lade en profet som mig [Moses] fremstå“, var endnu ikke opfyldt. Det var en mulighed og ikke en realitet. Indledningen til Josvabogen henleder læserens opmærksomhed på dette løfte og skaber således en forventning om, at opfyldelsen er nært forestående.

Moses fylder, til trods for, at han ikke er der mere, stadig meget i Josvabogens første kapitel. Han nævnes ikke mindre end ti gange mod Josvas fire. Moses kaldes ”Herrens tjener“, mens Josva blot er ham, ”som havde været i Moses’ tjeneste“ (Jos 1,1). Først efter et langt livs tjeneste og lydighed får Josva selv titlen ”Herrens tjener“ (Jos 24,29).

Det første kapitel af Josvabogen markerer overgangen fra en stor leder til en anden, men bogens egentlige hovedperson er Gud selv. Det er Gud, der taler i det første kapitel og ham, der bestemmer, hvad der nu skal ske. Der kan således ikke herske nogen tvivl om, at det er Gud selv, der står i spidsen for Israel.

`Til eftertanke. Gud har til alle tider kaldet mænd og kvinder til at lede sit folk. Hvorfor er det afgørende, at vi aldrig glemmer, hvem der er menighedens sande omend usynlige leder?`