---
title:  Lykke og fremgang
date:   02/10/2025
---

`Hvordan definerer disse tekster lykke og fremgang? Jos 1,7-9; 1 Mos 24,40; Es 53,10; Sl 1,1-3`

Det hebraiske udtryk tsalakh, ”fremgangsrig“ (”gå dig godt“ og ”have lykken med dig“ jvf. Jos 1,8) indikerer, at det, man har sat sig for, lykkes, eller at omstændighederne er gunstige.

Udtrykket sakal, ”at være vis“ kan ligeledes, jvf. Jos 1,8, oversættes ”gå dig godt“ og ”have lykken med dig“, men det kan også betyde ”at være klog“ eller ”at handle klogt“. Udtrykket bruges flittigt i Jobs Bog, Ordsprogenes Bog og Salmernes Bog, hvor lykke og fremgang er knyttet til det at handle klogt ved at ære og adlyde Gud.

Fremgang og lykke i Bibelen er altså ikke nødvendigvis lig med materiel velstand, selvom materiel velstand ikke er udelukket. Lykke og fremgang er at være i harmoni med de åndelige værdier og principper, som Guds skaberværk er grundlagt på, og som er formuleret i hans lov.

Tillid til Guds løfter (særligt hans løfte om frelse ved tro) og lydighed er ikke hinandens modsætninger. De er to sider af samme sag.

`Hvad siger teksten om forholdet mellem loven og troen? Rom 3,31`

At sætte Jesus’ sonoffer op som kontrast til at følge Guds anvisninger er både farligt og helt forkert. Guds lov og Guds nåde hænger sammen. Kun en overfladisk forståelse af lovens funktion kan føre til en opfattelse af ”lov“ og ”nåde“ som hinandens modsætninger.

Det Gamle Testamentes forfattere satte loven højt og glædede sig over den (Sl 1,2; 119,70.77.174), og den rette tilgang til loven vil føre til en erkendelse af vores egen syndighed (Rom 7,7) og vores behov for Kristi retfærdighed (Gal 3,24).

`Til eftertanke. Hvad har dine bestræbelser på ved Guds nåde at følge hans anvisninger lært dig om dit behov for Kristi retfærdighed?`