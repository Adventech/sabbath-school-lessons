---
title:  Vær stærk!
date:   01/10/2025
---

`Hvorfor fremhævede Gud to gange over for Josva, at han skulle være modig og stærk? Jos 1,7-9`

Det var en tilsyneladende uoverkommelig opgave, Gud pålagde Josva. Murene omkring de kana’anæiske byer var efter alt at dømme uigennemtrængelige, og landets indbyggere var rustet til krig. Israelitterne, derimod, var nomader og ikke udstyret med våben, der kunne nedbryde de kana’anæiske bastioner. Ikke engang Egypten, den tids ultimative stormagt, havde haft held med at erobre Kana’an.

Men opfordringen til at være modig og stærk henviser her til andet og mere end kampmoral og krigsstrategier. Det krævede både og styrke at forblive tro mod Tora’en og de særlige bestemmelser, som var en del af deres pagt med Gud.

`Hvordan gælder Guds opmuntring os, der ikke i bogstavelig forstand er på vej i krig? Ef 6,10-18`

Kristus har betroet os en opgave, og den byder på udfordringer, der ligner dem, som Josva stod med. Også vi har vores egne syndige tilbøjeligheder at kæmpe med samt myndigheder og magter, verdensherskerne i dette mørke og ondskabens åndemagter i himmelrummet. Men ligesom Josva kan vi regne med Gud: ”Jeg er med jer alle dage,“ lover Jesus os, ”indtil verdens ende“ (Matt 28,20). Visheden om, at Gud var med ham, var nok til at fordrive Josvas frygt, og samme vished må også være nok til at fordrive vores frygt og tvivl.

Vores største udfordring er således at få et så indgående kendskab til Gud, at vi har fuld tillid til ham og til hans løfter, og et sådant kendskab til Gud får vi kun gennem et personligt forhold til ham.

`Til eftertanke. Ligesom for Josva, er det afgørende spørgsmål for os i dag: Hvordan bærer vi os ad med at forblive tro mod Guds ord, også når det er upopulært eller ubelejligt?`