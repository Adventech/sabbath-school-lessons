---
title:  Løfternes arvinger
date:   30/09/2025
---

I Josvabogen, kapitel 1 vers 2 og 3, lover Gud Josva, at han vil give dem landet. Gud er den retmæssige ejer, og landet er således en gave fra ham.

Vers 2 og 3 anvender dog på hebraisk to forskellige former af udsagnsordet ”at give“. Den første form i vers 2 indikerer en fremtidig handling. Indtil videre har israelitterne nemlig kun indtaget de transjordanske territorier, og størstedelen af landet er altså endnu ikke deres. I vers 3 anvendes udsagnsordet derimod i førnutid, som om landet allerede er blevet overdraget til dem. Når Gud er grundleddet i sætningen og altså den, der handler, kaldes dette et ”profetisk perfektum“ (førnutid), da et løfte fra Gud i hans ord er lige så sikkert, som var det allerede sket.

Pronomenerne (stedordene) i vers 3 ”I“ og ”jer“ er i flertal, for løftet gælder ikke bare Josva, men hele folket, og henvisningen til det løfte, som Gud i sin tid gav Moses, indikerer, at opfyldelsen af Guds løfter er en kontinuerlig proces.

Ordet kol, ”hele“ eller ”alle“ (som i ”hele dette folk“) gentages kapitlet igennem som en påmindelse om, at de må stå sammen, hvis målet skal nås. Hvis det skal lykkes dem at indtage landet, må hele folket være på linje med Josva og med Gud selv.

`De har på det tidspunkt ikke andet end Guds løfte om, at landet vil blive deres. Alligevel kaldes det en arv. Hvad vil det sige at være arving til Guds løfter? Jos 1,4-6; Hebr 6,17-18`

Guds løfter er ikke en trylleformular. Ordene besidder ikke i sig selv en kraft, der kan sikre deres opfyldelse. Gud selv står som garant for løfternes opfyldelse, og det er hans tilstedeværelse, der er afgørende for udkommet. Uden Gud er Israel blot én blandt mange nationer uden noget særligt kald eller særskilt identitet eller mission (2 Mos 33,12-16), og det er kun takket være Guds tilstedeværelse , at det vil lykkes dem at indtage landet.

Det samme gælder os i dag, hvilket er årsagen til, at Jesus i Matt 28,20 lover at være med os ”alle dage indtil verdens ende“.