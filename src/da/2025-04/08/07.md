---
title:  Til videre studium
date:   21/11/2025
---

”Kalebs tro var akkurat lige så stor nu, som da han imødegik spejdernes dårlige beretning. Han havde stolet på, at Gud ville opfylde sit løfte om at give sit folk Kana’an, og havde derved vist Herren fuld lydighed. Han havde udstået den lange ørkenvandrings strabadser sammen med sit folk og oplevet de skyldiges skuffelser og delt deres byrder. Til trods herfor beklagede han sig ikke, men priste Gud, fordi han i sin nåde havde bevaret ham i ørkenen, da hans brødre blev dræbt. Herren havde bevaret Kaleb under alle vanskelighederne, farerne og plagerne i ørkenen og under krigen i Kana’an. Trods sine godt firs år var han stadig rask og rørig. Han bad ikke om at få et landområde, som allerede var erobret, men anmodede om at få det sted, som spejderne havde anset for at være næsten uindtageligt. Ved Guds hjælp ville han vriste denne fæstning ud af hænderne på de kæmper, som havde fået Israels tro til at vakle. Kalebs bøn var ikke dikteret af higen efter ære eller selvophøjelse. Den tapre, gamle kriger ville gerne gøre en indsats, som kunne ære Gud og tilskynde stammerne til at underlægge sig det land fuldstændig, som deres fædre havde anset for uindtageligt“ (Ellen White, Patriarker og profeter, s. 262).

”Det var Kalebs tro på Gud, der gav ham mod til uforfærdet og frimodigt at hævde sandheden uden at frygte eventuelle repressalier. I tillid til den samme mægtige Gud, fyrsten for Herrens hær, kan enhver af korsets krigere modtage styrke til at møde selv de mest uoverskuelige udfordringer“ (Ellen White, The Advent Review and Sabbath Herald, 30. maj 1912).

**Spørgsmål til drøftelse**

`Det kræver mod at sige sin mening, når man har flertallet imod sig. Hvordan kan vi stå for det, vi mener er rigtigt, samtidig med at vi udviser respekt for andre, som tænker anderledes? Hvilken indflydelse mener du, de sociale medier har for meningsdannelse (positivt/negativt)?`

`Tal om de mennesker i og uden for menigheden, hvis indflydelse har været med til at forme jer og gjort jer til dem, I er i dag. Hvilke egenskaber er/var disse mennesker i besiddelse af, der er værd at efterligne?`

`Tænk over den ydmyghed, som Josva lagde for dagen og hans ønske om at være tæt på helligdommen. På hvilke måder inspirerer hans eksempel dig?`