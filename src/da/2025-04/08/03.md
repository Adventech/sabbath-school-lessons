---
title:  Giv mig dette bjergland
date:   17/11/2025
---

`Hvordan vil du beskrive Kaleb og Josvas indstilling? Hvad vil det sige at følge Herren i alt? Jos 14,6-14; 4 Mos 14,24; 4 Mos 32,12; 5 Mos 1,36; Luk 6,45`

Kaleb glemte aldrig Guds løfte om at føre ham ind i det land, som han netop havde udspejdet (4 Mos 14,24). Fyrre år senere henviste han endnu engang til dette løfte, for, som han sagde, ”jeg aflagde beretning … sådan som jeg fandt det rigtigt“ (Jos 14,7). Hans beretning byggede på en overbevisning om, at med Guds ledelse og hjælp kunne israelitterne bestemt erobre landet.

I modsætning til de øvrige ti spejdere havde Kaleb fuld tillid til Herrens løfter. Den hebraiske vending, ”jeg var fuldt og helt med Herren“ (Jos 14,8), er sandsynligvis en forkortet version af vendingen, ”Mit hjerte fulgte Herren helt og fuldt“, eller ”Jeg fyldte mit hjerte for at gå bagved/efter Herren“. Modsat de andre, som kun delvist fulgte Herren og desuden tjente fremmede guder, var Kalebs hjerte helt og fuldt overgivet til Gud.

Den samme vending gentages yderligere to gange som en bekræftelse på Kalebs troskab (Jos 14,9.14). Kalebs eget udsagn verificerer, at han, som Gud udtrykker det, udviste ”en anden ånd“ end de ti andre. Selv i en moden alder af 85 var han fortsat et eksempel på, hvad Herren kan udrette gennem mennesker, hvis hjerte er fuldt og helt overgivet til Gud.

Kaleb var klar over, at hver stamme fik tildelt et landområde, som afspejlede deres tillid til Guds løfter. Spørgsmålet var nemlig, hvor stort et landområde de var villige til i tro at vove sig ind på.

Guds løfter er ikke selvopfyldende i den forstand, at de opfyldes uden hensyntagen til os og vores ønsker. Nej, løfternes opfyldelse kræver tro efterfulgt af handling. Det hebraiske udtryk ’ulay, ”måske“ (Jos 14,12) kan indikere frygt eller tvivl, men langt oftere er det et udtryk for håb og forventningen om, at noget positivt vil ske (1 Mos 16,2; 4 Mos 22,6.11; 23,3).

`Til eftertanke. Hvilke ”småting“ og tilsyneladende ”ubetydelige kompromiser“ hindrer os i at følge Herren helt og fuldt?`