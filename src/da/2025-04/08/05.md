---
title:  En ydmyg helt
date:   19/11/2025
---

Både før og efter den lange liste af stednavne, som markerer, hvor grænsen gik mellem stammernes forskellige besiddelser, får vi en beskrivelse af de landområder, der tilfaldt henholdsvis Kaleb og Josva – de to mænd, som i forbindelse med den første rekognoscering af landet havde udmærket sig. Kalebs arvelod blev tildelt først og Josvas til sidst. Josva havde haft ansvaret for at tildele stammerne hver deres arvelod, og nu tilfaldt det stammerne at tildele Josva hans.

`Han, hvis ansvar det havde været at fordele arvelodderne, var den sidste, som fik tildelt sin. Hvad kan vi udlede af det? Jos 19,49-51`

Josva fik tildelt byen Timnat-Sera, hvis navn bestod af to ord. Det første, Timnat, er udledt af verbet manah, som betyder at tælle eller tildele, og det bruges som betegnelse for en en andel eller et territorium. Det andet ord er muligvis udledt af det hebraiske verbum serach, som betyder overskydende eller til overs (se f.eks. 2 Mos 26,12). Byens navn kan altså oversættes ”den andel, der var til overs“ eller ”det overskydende territorium“.

Det siger en hel del om Moses’ efterfølger, at hans arvelod bestod af det, der var tilovers. Josva ventede, indtil alle havde fået deres lodder tildelt, og bad derefter om en lille ubetydelig by i et af de tyndt befolkede egne af landet – en by, der sandsynligvis lå i ruiner og nu skulle genopbygges (se Jos 19,50).

Timnat-Sera lå tæt på Shilo og dermed på helligdommen, hvilket også siger noget om, hvad der var vigtigt for Josva. Folket, som ved Guds hjælp var nået frem til Det Forjættede Land og nu havde indtaget det, havde næppe protesteret, hvis Josva havde forlangt en større andel af arven, men for Josva var det tilstrækkeligt at leve et enkelt liv med fokus på det væsentlige. Som kong David langt senere udtrykte det: ”Kun ét ønsker jeg fra Herren, kun det længes jeg efter: At bo i Herrens hus, så længe jeg lever, så jeg kan fryde mig over Herrens herlighed og søge svar fra ham i hans tempel“ (Sl 27,4).

`Til eftertanke. Hvad kan du lære af Josvas indstilling? Hvordan kan du i praksis følge hans eksempel?`