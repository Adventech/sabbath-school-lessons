---
title:  Vi forvandles efter det billede, vi beskuer
date:   20/11/2025
---

`Disse trosheltes eksempel kan, når vi fordyber os i deres livshistorie, få en positiv effekt på vores åndelige vækst. Jesus Kristus er og bliver dog vores ultimative forbillede. Hvilken forvandling sker der med os, når vores fokus er på ham og på hans eksempel? Hebr 12,1-2; 2 Kor 3,18`

Marco Iacoboni, der er hjerneforsker ved University of California, Los Angeles, har undersøgt funktionen af spejlneuroner. Disse hjerneceller aktiveres, når vi udfører en bestemt handling såsom at le eller give et knus, men også når vi ser en anden udføre den samme handling. Spejlneuronerne er altså med til at udviske forskellen mellem det, som vi ser, og det, som vi gør.

Ellen White præciserer vigtigheden af, at vi fæster blikket på Jesus: ”Når vi betragter Jesus, får vi en klarere og tydeligere forståelse af Gud, og vi bliver forvandlede ved beskuelse. Godhed, kærlighed til vores medmennesker vil falde naturligt for os. Vi vil udvikle en karakter, der svarer til Guds karakter. Idet vi kommer til at ligne Gud, vil vi blive bedre i stand til at kende ham. Vi vil få mere og mere inderligt samfund med den himmelske verden“ (Ellen White, Kristi lignelser, s. 374).

`Hvilket spændingsfelt befinder vi os i? Hvordan kan vi sikre os, at vi bliver trukket i den rigtige retning? Rom 12,1`

I opsummeringen af sit brev til romerne, beskriver Paulus to modsatrettede kræfter, der trækker os i hver sin retning, og som hver især forsøger at få indflydelse på, hvordan vi lever vores liv. På den ene side har vi denne verden, der forsøger at få os til at tilpasse os den og gerne ser, at vi lader os styre af ydre påvirkninger.

Som modspil hertil tilbyder Helligånden at forvandle os indefra på en måde, der minder om det, der sker med en larve, når den forvandles til en smuk sommerfugl. Men for at det kan ske, må vi overgive os til Gud og bede ham om at fuldføre den gerning, som han allerede har begyndt i os (Fil 1,6). Vi må træffe et bevidst valg om at overlade styringen til Gud og vandre i Ånden.