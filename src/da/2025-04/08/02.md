---
title:  Troskab
date:   16/11/2025
---

`Hvem var Kaleb? Hvad ved vi om hans slægt? 1 Mos 36,15; 4 Mos 13,6. 30-32; Jos 14,6.14`

Navnet Kaleb stammer fra det hebraiske ord keleb, ”hund“, som i Det Gamle Testamente konsekvent bruges negativt. Ordet keleb anvendes dog i andre kilder såsom breve og salmer til at beskrive en tjeners mod, vedholdenhed og troskab. I den forstand lever Kaleb op til sit navn, for han var tro mod Gud hele sit liv.

`Hvad siger det om Kaleb, at han turde stille sig frem og åbent give udtryk for sin holdning, selvom de øvrige spejdere var af en anden opfattelse, og at folket truede ham på livet. 4 Mos 14,6-10. 21-25; 26,65; 32,12`

På Kalebs og Josvas tid havde følgende mænd ledende stillinger i Israel: Shammua, Shaphat, Igal, Palti, Gaddiel, Gaddi, Ammiel, Sethur, Nahbi, og Geuel. Lyder disse navne bekendte?

Sikkert ikke.

Det er nemlig navnene på de øvrige ti mænd, som af Moses var blevet udsendt for at udspejde Kana’an. De er glemt, for deres bidrag til historien er ikke særligt mindeværdig. Deres tilbagemeldning var, at landet umuligt kunne indtages. De opfattede sig selv som græshopper i sammenligning med de kæmper, som de visse steder var stødt på, og deres hjerter skælvede ved tanken om de stærkt befæstede og tilsyneladende uindtagelige byer.

Kaleb, derimod, var den eneste, der kom med en positiv tilbagemelding. Han tog ordet og præsenterede folket for en helt anden måde at forholde sig til problemet på. Han havde fuld tillid til, at Gud ville give dem landet, og trods modstand og dødstrusler, for ”hele menigheden truede med at stene dem“ (4 Mos 14,10), fastholdt han det, som han vidste var rigtigt.

`Til eftertanke. Hvordan reagerer du, når alle omkring dig udtrykker en holdning, der strider imod din inderste overbevisning?`