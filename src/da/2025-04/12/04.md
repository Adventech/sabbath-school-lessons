---
title:  Klare grænser
date:   16/12/2025
---

De ord, som Gud i sin tid talte til Josva, benytter han nu i sin tale til folket (Jos 1,7-8). Den opgave, der ligger foran Israel, siger han, er ikke af militær art. De står overfor en åndelig kamp, og det er i den forbindelse altafgørende, hvorvidt de vælger at gøre Guds vilje, som den fremgår af Toraen.

`Hvorfor mon Josva fastholder, at de ikke må indlade sig med de folk, der endnu befinder sig i landet? Jos 23,6-8.12-13`

Den største trussel mod Israel var ikke de tilbageblevne folkeslags militære styrker, men deres ideologier og værdier (eller mangel på samme). Kampen var først og fremmest af åndelig art, og af samme årsag var det afgørende, at israelitterne ikke gav køb på deres værdier og særlige identitet.

Forbuddet mod at påkalde, sværge ved, tjene eller bøje sig for en guds navn, sigtede til afgudsdyrkelse. Navnet på en guddom var på den tid synonymt med hans eller hendes tilstedeværelse og kraft. Når man i hverdagshilsner eller forretningstransaktioner påkaldte eller nævnte en guds navn, var det altså en anerkendelse af gudens autoritet. Hvis israelitterne tillagde sig den vane, ville det være nærliggende for dem også at søge hjælp hos disse guder, når de var i vanskeligheder (se også Dom 2,1-3.11-13).

Giftede de sig med kana’anæerne risikerede de at gå på kompromis med dere tro. Josvas advarsler handler ikke om racerenhed, men om det åndelige kollaps, som truede nationen, hvis de gik på kompromis med deres tro og indlod sig på afgudsdyrkelse. I kong Salomo har vi et håndgribeligt eksempel på, hvad ægteskab med afgudsdyrkere kan føre til (1 Kong 3,1; 11,1-8), og i Det Nye Testamente advares de kristne også mod, som Paulus formulerer det, at trække ”på samme hammel som de vantro“ (2 Kor 6,14). Dog opfordrer Paulus ikke dem, der allerede er gift, til at lade sig skille. De er kaldet, siger han, til at leve et forbilledeligt kristenliv i håbet om, at ægtefællen også vil vende sig til Herren (1 Kor 7,12-16).

`Til eftertanke. Josvas advarsel mod skadelige forbindelser fører uundgåeligt til spørgsmålet om den kristnes forhold til ”verden“. Hvordan forholder vi os som kristne til det omgivende samfund, og hvordan bærer vi os ad med at være i verden, men ikke af verden?`