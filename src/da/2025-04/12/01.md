---
title:  Gud er trofast
date:   13/12/2025
---

> <p>Ugens vers</p>
> ”Ikke ét af alle de gode ord, Herren talte til Israels hus, faldt til jorden; alt gik i opfyldelse“ (Jos 21,45).

John F. Kennedys tale til nationen i forbindelse med sin indsættelse var kort. Kun 1366 ord brugte han, men ikke desto mindre gjorde talen et uudsletteligt indtryk og satte sig dybe spor i amerikanernes måde at tænke på. De havde som nation, sagde han, et ansvar, som de burde være optaget af at løfte, og han formulerede det således: ”Lad os da, med den gode samvittighed som vores eneste sikre belønning og med historien som endelig dommer over vores gerninger, gå ud og lede det land, vi elsker, og bede om Guds velsignelse og Guds hjælp, men uden at glemme, at her på jorden må Guds værk i sandhed være vores eget“ (Anders Agner Pedersen, Kennedys største taler – fred til alle tider, Rosenkilde & Bahnhof, 2013, s. 64).

Josva var efterhånden en aldrende mand, og da han fornemmede, at han ikke havde langt igen, henvendte han sig en sidste gang til folket med en formaning (Jos 23 og 24). Josvas tale begynder i kapitel 23 med et fokus på fremtiden. De skal vedblive med at tjene Gud, og hvordan gør man det? Ved at tjene ham og ham alene. Talen fortsætter i kapitel 24, hvor Josva minder folket om Guds mægtige ingriben på deres vegne i fortiden. På den baggrund og i erkendelsen af, at Gud om nogen fortjener deres hengivenhed, håber Josva på, at de vil vælge hvem, de vil tjene.

I denne uge vil vi sammen studere den første del af talen. Her tager Josva udgangspunkt i de sejre, som israelitterne hidtil har vundet, og udpeger den vej, de fortsat må følge, hvis det skal gå dem godt.

### Ugens tekster

Jos 21,43-45; 2 Tim 2,11-13; Jos 23; Åb 14,10.19; 5 Mos 6,5