---
title:  Alt gik i opfyldelse
date:   14/12/2025
---

`Hvilket billede tegner Josvabogen af Gud? Hvad betød det for erobringen af Det Forjættede Land, og hvad betyder det for vores frelse (2 Tim 2,11-13)? Jos 21,43-45`

Disse vers er højdepunktet i fortællingen og en opsummering af bogens teologiske budskab. De fremhæver et af de centrale temaer i Josvabogen, nemlig Herrens trofasthed: Gud holder, hvad han lover, og er tro mod sit ord. Denne korte passage fungerer desuden som en sammenfatning af det, der indtil videre er sket. Jos 21,43 beskriver således bosættelsen (kapitel 13-21), mens Jos 21,44 henviser til selve erobringen (kapitel 1-12) set gennem den linse, der hedder Guds trofasthed. Israelitterne måtte aldrig glemme, at de havde Guds trofasthed at takke for, at landet er deres og fjenderne besejret.

Gud gav Israel hele landet (Jos 21,43), besejrede alle fjenderne (Jos 21,44), og alt gik i opfyldelse (Jos 21,45), netop som Gud havde lovet forfædrene (Jos 21,44). Ordet kol (her: hele, alle, alt) bruges ikke mindre en seks gange i disse tre vers (Jos 21,43-45), og Josva slår således fast, at landet er og bliver en gave fra Gud. Israel kunne ikke tage æren for noget af det. Det var Gud, der i sin tid lovede at ”give“ dem landet, og Gud, der ”skaffede dem fred til alle sider“ (Jos 21,43).

Israels succes skyldtes udelukkende Guds indgriben og trofasthed, og sådan forholder det sig også med vores frelse: ”For af den nåde er I frelst ved tro. Og det skyldes ikke jer selv, gaven er Guds. Det skyldes ikke gerninger, for at ingen skal have noget at være stolt af“ (Ef 2,8-9).

For yderligere at fremhæve Guds trofasthed skrev Paulus desuden: ”Troværdigt er det ord! For er vi døde med ham, skal vi også leve med ham; holder vi ud, skal vi også være konger med ham; fornægter vi ham, vil han også fornægte os; er vi utro, forbliver han dog tro, thi fornægte sig selv kan han ikke“ (2 Tim 2,11-13).

`Hvordan bekræfter Guds trofaste indfrielse af sine løfter i fortiden, at også hans løfter for fremtiden står til troende? 1 Kor 10,13; 2 Kor 1,18-20`