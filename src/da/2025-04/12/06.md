---
title:  Hold fast
date:   18/12/2025
---

Pagtens ordlyd, ”du må ikke“, kunne hverken beskytte israelitterne mod afgudsdyrkelse eller mod Guds vrede. Det kunne kun en bevidst beslutning om at holde sig til Herren. Udtrykket at ”holde fast“ (se 5 Mos 4,4) er det samme udtryk, der andre steder bruges om f.eks. ægteskabet (1 Mos 2,24) og om forholdet mellem Ruth og No’omi (Rut 1,14). Josva giver udtryk for, at Israel som nation ”hidtil har gjort“ netop det. Det samme kan desværre ikke siges om eftertidens Israel, hvilket Dommerbogen er et kedeligt vidnesbyrd om (Dom 2,2.7.11; 3,7.12; 4,1 etc).

`”Elsk Herren jeres Gud,“ formaner Josva dem. Kærlighed kan ikke påtvinges, for så er der ikke længere tale om kærlighed, men i hvilken forstand kan kærlighed påbydes? Jos 23,11; 5 Mos 6,5`

Hvis Israel skulle nyde godt af pagtens velsignelser, måtte de forblive tro mod Gud. På hebraisk er advarslen eftertrykkelig: ”Tag dig for din egen sjæls skyld godt i agt.“ Ordet ’ahaba, ”kærlighed“, bruges om en bred vifte af menneskelige følelser bl.a. venskab, seksuel intimitet, moderkærlighed, romantisk kærlighed og troskab mod Gud. Hvis kærlighed til Gud handler om bevidst at forpligte sig og hengive sig til ham, kan det godt blive påbudt, uden at det af den grund mister sin ægthed (se Joh 3,34). Det var altid Guds hensigt, at lydighed skulle udspringe af et personligt forhold til ham, der i sin store nåde og kærlighed har gjort så meget for os (2 Mos 19,4 [jeg … bragte jer herhen til mig]; 5 Mos 6,5; Matt 22,37).

Med til buddet om at elske Gud hører beretningen om en Gud, der elskede os først. Gud ønsker en nær og personlig relation til enhver, der gengælder hans kærlighed. Hans kærlighed til os er forudsætningen for og årsagen til, at vi af egen fri vilje vælger at få en relation til ham og indgå i et gensidigt kærlighedsforhold med ham.

`Til eftertanke. Jesus gav disciplene et nyt bud. I hvilken forstand er dette bud på én gang nyt og gammelt? (Læs Joh 13,34; 15,17 og 1 Joh 3,11. Sammenlign med 3 Mos 19,18).`