---
title:  Guds vrede
date:   17/12/2025
---

`Hvordan skal vi forstå beskrivelserne af Guds vrede og hans straffedomme i Josvabogen såvel som andre steder i Bibelen? (Se f.eks. 4 Mos 11,33; 2 Krøn 36,16; Åb 14,10.19; 15,1). Jos 23,15-16`

Israel havde allerede ved flere lejligheder fået Guds vrede at føle (4 Mos 11,33; 12,9; Jos 7,1). De vidste altså, hvilke konsekvenser, det kunne få for dem at bryde deres pagt med Gud. Ikke desto mindre får de her den hidtil alvorligste advarsel. Bryder de bevidst pagten, har Herren tilsyneladende tænkt sig at udrydde Israel på samme måde, som han netop har udryddet kana’aæerne. Gud har trofast opfyldt sine løfter til Israel og velsignet dem i henhold til pagten, men vælger de at sætte sig op imod Herren, risikerer også de at blive ramt af pagtens forbandelser. Det er Gud, der dømmer, og alle uden undtagelse er underlagt hans dom. Oven på kana’anæernes uddrivelse var det nødvendigt at pointere, at Gud erklærer synden krig, uanset hvor den befinder sig, og han skelner ikke i den forbindelse mellem israelitter og andre folkeslag. Israelitterne blev ikke helliget af krig, som de netop havde deltaget i, ligesom de hedenske nationer, der på et senere tidspunkt blev brugt af Gud til at fælde dom over Israel, ikke af den grund gjorde sig særligt fortjent til Guds velsignelser.

Det var nu op til israelitterne selv at vælge, hvorvidt de ville gå fremtiden i møde med mindet om Guds mægtige undere i frisk erindring og troen på ham intakt.

Det kan være vanskeligt at forlige sig med Guds vrede. Hvordan kan en Gud, som er kærlighed, reagere med vrede? (Joh 3,16; 1 Joh 4,8). Men sagen er den, at Guds vrede udspringer af hans kærlighed. Ifølge Bibelen er Gud først og fremmest kærlig, tålmodig, sen til vrede og ivrig efter at tilgive, men konfronteret med denne verdens ondskab ville det være underligt, hvis ikke en hellig, retfærdig og kærlig Gud ikke reagerede (2 Mos 34,6; Mika 7,18). Guds vrede er på ingen måde som vores, og hans indgriben er ikke en følelsesladet, hævngerrig og uforudsigelig overreaktion. Gud er dommeren, der sikrer, at retfærdigheden sker fyldest (Sl 7,12; 50,6; 2 Tim 4,8). Guds kærlighed kommer stærkest til udtryk i Kristus, der ifølge Det Nye Testamente blev gjort til synd for os (2 Kor 5,21). Ved hans død blev vi forliget med Gud (Rom 5,10), og den, der tror på ham, vil aldrig få Guds vrede at føle (Joh 3,36; Ef 2,3; 1Thess 1,10).