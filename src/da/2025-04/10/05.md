---
title:  Den sande Josva, antitypen
date:   03/12/2025
---

Beretningen om Josva må ses gennem typologiens prisme. De krige, som Josva stod i spidsen for, er historiske begivenheder og et vigtigt kapitel i Israels historie. Formålet med disse krige var at etablere israelitterne i Det Forjættede Land, hvor de i fred kunne nyde deres tildelte arv og bygge et samfund baseret på principperne i Guds lov.

En række andre gammeltestamentlige forfattere (Esajas bl.a.) beskriver sidenhen Messias som den, der skal ”genrejse landet“ og ”fordele de øde jordlodder“ (Es 49,8), idet de anvender samme terminologi som i Josvabogen. Ligesom Josva i sin tid tildelte israelitterne deres arvelodder, på samme måde tildeler Messias som den nye Josva et nyt åndeligt Israel deres åndelige arv.

`Hvordan bekræfter Det Nye Testamente, at Josva ligesom Moses er et forbillede på Jesus Kristus? Hebr 3,7 - 4,11`

Det Nye Testamentes forfattere sammenholder mange aspekter af Jesus’ liv og tjeneste med Josvas erfaring. Ligesom Josva trådte ind i Kana’an efter 40 år i ørkenen, indtrådte også den ”antitypiske Josva“, Jesus, i sin jordiske tjeneste efter 40 dage i ørkenen (Matt 4,1-11; Luk 4,1-13) og i sin himmelske tjeneste 40 dage efter opstandelsen (ApG 1,3.9-11; Hebr 1,2).

Efter Jesus’ dåb i Jordanfloden (hans ”overgang over Jordan“ (Matt 3,13-17; Mark 1,9-11)) citerer evangelisterne Sl 2,7 og Es 42,1. Teksten fra Salmernes Bog omhandler Messias og teksten fra Esajas er en sang om Herrens lidende tjener (Matt 3,17; Mark 1,11; Luk 3,22). Jesus beskrives altså allerede ved sin dåb som en guddommelig kriger. Efter et liv i lydighed, og som endte med at koste ham livet, skulle han stå i spidsen for Guds hær og bekrige ondskabens magter. Ved sit liv og sin død på korset besejrede Kristus Satan, sikrede sit folk åndelig hvile og tildelte de forløste deres arv (Ef 4,8; Hebr 1,4; 9,15).

`Til eftertanke. Hvordan ”hviler“ vi i det, som Kristus har gjort for os? Hvordan kan vi vide med sikkerhed, at Kristus har overvundet Satan?`