---
title:  Josva, typen
date:   02/12/2025
---

`Hvilken betydning har de mange ligheder mellem Moses’ og Josvas erfaring set i lyset af bibelsk typologi? 2 Mos 3,1-2; Jos 1,1-3; 4 Mos 13,1-2; Jos 2,1; 2 Mos 3,5; Jos 5,15`

Som vi opdagede allerede i uge 1, præsenteres Josva som en ny Moses, og under hans ledelse får næste generation af israelitter en erfaring, der ligner den, som deres forældre fik ved udgangen af Egypten. Ligesom Moses møder Gud Josva personligt og pålægger ham opgaven. Under begges lederskab vækker rygtet om det, som Gud har gjort for Israel, rædsel blandt de øvrige folkeslag. Moses fører israelitterne gennem Det Røde Hav, og Josva fører dem ved et tilsvarende mirakel gennem Jordan. Begge ledere bliver mindet om nødvendigheden af omskærelsen og om påskens betydning. Mannaen, der bliver israelitternes primære fødekilde på Moses’ tid, ophører i Josvas tid. Begge får besked på at afføre sig deres sandaler, og for begges vedkommende bliver den udstrakte hånd et symbol på, at israelitterne overvinder fjenden. Moses anviser, hvordan jorden skal fordeles og udpeger et antal tilflugtsbyer. Josva fuldfører opgaven. Inden deres tjenestetid er forbi, holder begge en afskedstale til nationen og sørger for, at folket fornyer deres pagt med Gud.

`Hvem opfylder Moses’ profeti om, at der skal fremstå en profet som ham? Hvor passer Josva ind i dette billede? 5 Mos 18, 15-19; 34,10-12; Joh 1,21; ApG 3,22-26; 7,37`

Josvas liv var en delvis opfyldelse af Moses’ profeti (5 Mos 18,15.18), men profetien blev ikke til fulde opfyldt i ham. Kun Messias kunne endeligt opfylde den. Han kendte Gud indgående (Joh 1,14.18), han var sandfærdig, han åbenbarede sandheden om Gud (Luk 10,22; Joh 14,6; Matt 22,16) og Gud talte gennem ham (Joh 14,24). Josva og Moses er således begge typer på Jesus, den kommende Messias.

`Til eftertanke. Hvilken betydning har Jesus for dig i din vandring med Gud? Hvorfor må Jesus og det, han har gjort for dig, være udgangspunktet for din kristne erfaring?`