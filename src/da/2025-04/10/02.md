---
title:  Typologi i Bibelen
date:   30/11/2025
---

`Forsøg ved hjælp af disse tekster at definere bibelsk typologi. Rom 5,14; 1 Kor 10,1-13; Hebr 8,5; 9,23`

Disse tekster bruger enten det græske begreb typos (type) eller begrebet antitypos (antitype) til at beskrive, hvordan den nytestamentlige forfatter opfattede forholdet mellem den gammeltestamentlige tekst og dens opfyldelse i nutiden og/eller i fremtiden.

I typologien ser man gammeltestamentlige personer, institutioner eller hændelser som forbilleder på Jesus og på evangeliet. Forbilledet (typen) er som en støbeform, der spejler det færdige produkt (antitypen). Det bibelske forbillede blev altså formet i henhold til et guddommeligt design, der eksisterede konkret eller konceptuelt i Guds sind og tjente som model for noget andet og mere fuldkomment.

Det er afgørende, at vi forstår, at når de nytestamentlige forfattere henviser til gammeltestamentlige teksters typologiske betydning, er det ikke grebet ud af den blå luft. En gammeltestamentlig type valideres altid i de profetiske skrifter, før den møder sin antitype i Det Nye Testamente.

**Lad os f.eks. se nærmere på, hvordan kong David skildres i henholdsvis Det Gamle og Det Nye Testamente. Hvad kan vi af disse eksempler lære om, hvordan bibelsk typologi fungerer i praksis?**

`David (Sl 22,1.14-18)`

`Den nye David (Jer 23,5; Es 9,5.6; Es 11,1-5)`

`Den antitypiske David (Joh 19,24)`

Når vi ser nærmere på disse tekster, opdager vi, at Det Gamle Testamente selv forsyner os med nøglen til at identificere og forstå de bibelske typer. Det Nye Testamentes forfattere, hvis bibel jo var Det Gamle Testamente, blev af Helligånden inspireret til at bruge de gammeltestamentlige typer til at åbenbare ”den sandhed, som er hos jer“ (2 Pet. 1,12) om Kristus, og det han kom for at gøre.