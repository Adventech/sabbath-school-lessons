---
title:  Miraklernes Gud
date:   13/10/2025
---

`Hvad kan vi af denne beretning udlede om Gud? Jos 3,6-17`

I Jos 3,5 bruges udtrykket niphla’ot, ”mirakler/undere“ om det, der skete ved Jordan. Begrebet henviser som regel til Guds mægtige og overnaturlige undere, der vidner om, hvor enestående han er (Sl 72,18; 86,10), og når de huskede Guds mægtige indgriben på deres vegne, fyldte det folket med taknemmelighed (Sl 9,2) og lyst til at fortælle andre andre om ham (Sl 96,3). Disse undere inkluderede Egyptens plager (2 Mos 3,20; Mika 7,15), overgangen over Det Røde Hav og Guds ledelse under ørkenvandringen (Sl 78,12-16).

Bibelens forfattere er klar over, at den Gud, som skabte verden, ikke selv er en del af skaberværket og derfor heller ikke har de samme begrænsninger som os. Intet er umuligt (hebraisk: ”for underfuldt“) for ham (Jer 32,17). Han er ganske enkelt underfuld og overgår vores fatteevne (Dom 13,18).

I modsætning til andre nationers guder, som på ingen måde kan frelse (Sl 96,5; Es 44,9), er Bibelens Gud en ”levende Gud“, og de, der følger ham, kan roligt sætte deres lid til, at han vil gribe ind.

Profeten Zakarias brugte et lignende udtryk (med samme rod som niphla’ot), da han så frem til tiden efter Israels eksil i Babylon. Han så for sig et genopbygget Jerusalem, hvor de gamle kunne sidde i fred udenfor deres hjem og betragte børnene, der legede i gaderne. Til de skeptiske indbyggere i en endnu krigshærget by erklærede han: ”Dette siger Hærskarers Herre: Fordi dette folks rest i de dage finder det umuligt, skulle jeg så også finde det umuligt? siger Hærskarers Herre. Dette siger Hærskarers Herre: Jeg frelser mit folk fra Østens land og fra Vestens land, og jeg bringer dem hjem, så de kan bo i Jerusalem“ (Zak 8,6-8).

`Hvordan bekræfter Jesus’ svar til disciplene, at vi roligt kan overlade det til Gud, som forekommer os umuligt? Luk 18,18-27`