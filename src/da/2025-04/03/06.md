---
title:  Gennem Jordan
date:   16/10/2025
---

En ny æra begyndte, da israelitterne krydsede Det Røde Hav, og da de krydsede Jordan skete det samme. Begge begivenheder var således særdeles betydningfulde (se Sl 114,1-7; 2 Kong 2,6-15), og allerede Det Gamle Testamente tillægger disse to overgange mere end historisk betydning. I Sl 66,6 anvender salmisten f.eks. Det Røde Hav og Jordan som metaforer for, at Gud på tilsvarende måde har grebet ind i hans liv og frelst ham personligt. Sl 66,6

Også i Sl 144 knyttes de to begivenheder også sammen. Forfatteren er udmærket klar over, at der kronologisk set er tale om to separate begivenheder, men teologisk hænger de to overgange sammen. Begge begivenheder markerede en forandring af israelitternes status: Fra at være slaver blev de et frit folk, og fra at være nomader uden ejendom blev de til en nation. I disse salmer markerer de to overgange, at salmisten har gennemgået en lignende forvandling og er gået fra undertrykkelse, fattigdom, hjælpeløshed og ydmygelse til sikkerhed, trivsel, frelse og værdighed.

Umiddelbart inden Elias’ himmelfart skilte Gud endnu engang Jordans vande, og også her markerede overgangen over Jordan en forandring af status for profeten, idet han umiddelbart efter blev transporteret fra jorden til himlen. For Elisa var forandringen også markant. Han gik fra at være profetens medhjælper (1 Kong 19,21) til selv at være Israels profet (2 Kong 2,22).

`Hvad betyder Jordanfloden i symbolsk og åndelig forstand for disse nytestamentlige forfattere? Matt 3,16-17; Mark 1,9`

Jesus repræsenterede Israel, og hans liv førte ham i overført forstand gennem både Det Røde Hav og Jordan. ”Fra Egypten, hvortil familien var flygtet på grund af Herodes’ dødsdekret, kaldte“ Gud sin ”søn“, (Matt 2,14-16). De 40 dage, som Jesus tilbragte i ørkenen (Matt 4,2), afspejlede Israels 40-årige ørkenvandring, og dåben i Jordanfloden markerede begyndelsen på Jesus’ offentlige virke (Matt 3,16-17; Mark 1,9).

`Til eftertanke. I Hebræerbrevet kapitel 3 og 4 bruges overgangen over Jordanfloden desuden som metafor for den ”hvile“, som de, der tror på Kristus, ”kommer ind til“ (Hebr 4,6).`