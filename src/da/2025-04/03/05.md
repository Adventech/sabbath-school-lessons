---
title:  Glemsomhed
date:   15/10/2025
---

`Læs teksten fra Josvabogen i lyset af de øvrige bibeltekster. Hvorfor var det så vigtigt, at de huskede Guds mægtige gerninger? Jos 4,20-24; Dom 3,7; 8,34; Sl 78,11; 5 Mos 8,2.18; Sl 45,18`

Læg mærke til, at der i vers 23 skiftes fra 2. person flertal (”jer/I/jeres“) til 1. person flertal (”os/vi“). Gud udtørrede Jordanfloden foran ”jer“ – altså alle de israelitter, som netop havde krydset floden. Det Røde Hav, derimod, udtørrede Gud foran ”os“ – en henvisning til de få, der endnu var tilbage af den generation, som i sin tid havde forladt Egypten. Miraklet ved Det Røde Hav blev gentaget for næste generation ved Jordanfloden, og de fik således mulighed for selv at erfare det, som de ellers kun havde hørt deres forældre fortælle om.

Det er menneskeligt at glemme, siger vi, men glemsomhed i åndelig forstand kan få alvorlige følger.

Hvis vi ønsker at bevare vores identitet som et folk med et særligt kald og en særlig mission, må vi sørge for at opfriske vores individuelle og kollektive hukommelse. Det er vigtigt, at vi husker, hvor vi kommer fra, hvem vi er, og hvorfor vi er her.

`Hvorfor er det vigtigt, at vi aldrig glemmer, hvad Kristus har gjort for os? 1 Kor 11,24-25; Joh 14,26`

Glemmer vi Guds ledelse i fortiden, er vi ikke længere motiverede for at videreføre missionen i fremtiden. Eller som Ellen White formulerede det: ”Vi har ikke noget at frygte for fremtiden, medmindre vi glemmer det, han har lært os, og hvordan han har ledt os indtil nu“ (Ellen White, Life Sketches, s. 196).

`Til eftertanke. Det er vigtigt at huske på, hvad Gud hidtil har gjort for dig, men hvorfor er det lige så vigtigt, at du dagligt får nye erfaringer med ham og mærker hans kærlighed og tilstedeværelse i dit liv her og nu?`