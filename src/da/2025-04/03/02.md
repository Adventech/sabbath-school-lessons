---
title:  Gennem Jordan
date:   12/10/2025
---

`Hvorfor bad Gud israelitterne om at forberede sig på det, der nu skulle ske? Jos 3,1-5; 4 Mos 14,41-44`

Det er første gang pagtens ark nævnes i Josvabogen. Indtil nu er arken blevet nævnt i forbindelse med tabernaklet (2 Mos 40,21), afrejsen fra Sinaj (4 Mos 10,33-36) og det første fejlslagne forsøg på at indtage Kana’an. Arken var det helligste objekt i tabernaklet og indeholdt tre ting, der symboliserede Israels særlige forhold til Gud: 1) tavlerne med de ti bud, 2) ypperstepræsten Arons stav og 3) en krukke manna (2 Mos 16,33; Hebr 9,4).

Forberedelserne skulle minde israelitterne om, at det ikke var dem, der satte agendaen for erobringen af Kana’an. Kun hvis de fulgte Guds tidsplan og indtog landet på Guds måde, ville deres forehavende lykkes. Gud var personligt til stede mellem keruberne på pagtens ark (2 Mos 25,22; 4 Mos 7,89). Han var der, hvor arken var, og det var altså ham, der stod i spidsen for folkets indtog i Kana’an.

Ordet, der i Jos 3,5 oversættes ”hellige“ henviser til et renselses-
ritual, der minder om det, som præsterne udførte, inden de gjorde tjeneste i helligdommen (2 Mos 28,41; 29,1), og som israelitterne i sin tid havde udført, inden Gud åbenbarede sig på Sinaj (2 Mos 19,10.14). Denne indvielse indbefattede, at de aflagde sig deres synd og alt, hvad der kunne gøre dem rituelt urene. I 4 Mos 11,18 findes der yderligere et eksempel på, at Gud beder folket om at hellige sig, inden han på mirakuløs vis griber ind på deres vegne,
ligesom de forud for alle kamphandlinger måtte hellige sig som tegn på deres troskab og tillid til Gud (5 Mos 23,15).

Miraklet ved Jordan skulle vise israelitterne, at Gud stod ved sit løfte om at jage deres fjender på flugt. Kunne han sørge for, at de kom tørskoet gennem Jordan, kunne han også overdrage landet til dem.

`Til eftertanke. Gud skiller ikke altid vandende foran os, og hans indgriben er ikke altid lige synlig. Hvordan kan vi alligevel få øjnene op for Guds ingriben i vores liv?`