---
title:  Mindesten
date:   14/10/2025
---

`Hvorfor skulle israelitterne bygge et mindesmærke? Jos 4`

Disse sten skulle tjene som et ”tegn“. Det hebraiske ord ’ot bruges ofte i forbindelse med ordet ”under“ og kan henvise til Guds mirakuløse indgriben (se mandagsafsnittet) f.eks. i forbindelse med plagerne i Egypten (2 Mos 7,3; 5 Mos 4,34). Det kan også betyde ”symbol“ eller ”tegn“. Regnbuen er f.eks. et ”tegn“ på pagten mellem Gud og alt levende (1 Mos 9,12.13), ligesom blodet på dørstolperne var et ”tegn“ (2 Mos 12,13) og sabbatten er et ”tegn“ på Guds skaberkraft, og at det er Herren, der helliger sit folk (2 Mos 31,13.17; Ez 20,12).

I denne forbindelse tjente tegnet som et mindesmærke for miraklet ved Jordan. Ordet for mindesmærke (zikkaron) har rod i ordet zakar, ”at mindes“. At mindes er noget, man aktivt gør i modsætning til det mere passive ”at huske“. Man handler med andre ord på det, man husker (5 Mos 5,15; 8,2). Det var almindelig praksis på den tid, at man rejste mindesmærker af sten og udførte ritualer, der kunne vække nysgerrighed og give anledning til spørgsmål (2 Mos 12,26-27; 5 Mos 6,20-25). Gud sørgede altså for, at folket havde mindesmærker, hvor de kunne mindes hans mægtige gerninger og få svar på væsentlige spørgsmål. Mindestenene skulle stå ”til evig tid“, idet beretningen om Guds ingriben for evigt skulle stå prentet i den kollektive bevidsthed.

Når fremtidige generationer stillede spørgsmålet: ”Hvad er det for sten?“ gav det anledning til at genfortælle beretningen om Guds mirakuløse indgriben. På den måde ville hver ny generation blive mindet om, hvad Gud havde gjort for sit folk og for dem personligt. Troen på en Gud, der på mirakuløs vis griber ind, kan kun bevares, hvis hver ny generation genopdager, hvad Guds under betyder for dem personligt. Det er forskellen mellem de gudgivne traditioner og en traditionalisme, hvori religiøse ritualer er blevet en formssag og har mistet deres oprindelige betydning og værdi. Troen må være personlig og funderet i Bibelen. Vi kan ikke leve på vores forældres tro.

`Til eftertanke. Har du dine egne personlige mindesmærker for det, som Gud har gjort for dig?`