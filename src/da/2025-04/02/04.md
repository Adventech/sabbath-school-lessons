---
title:  Et løfte
date:   07/10/2025
---

`Hvordan kaster disse vers fra Anden Mosebog lys over den aftale, som Rahab indgår med spionerne? Jos 2,12-21; 2 Mos 12,13.22-23`

Rahabs betingelser er tydelige: liv for liv og godhed for godhed. Det hebraiske ord chesed, ”godhed“ (Jos 2,12), har en kompleks betydning, som vanskeligt lader sig oversætte til andre sprog. Dels betyder det troskab, sådan som vi almindeligvis forstår ordet, men det rummer også andre facetter af troskab og godhed såsom trofasthed, nåde, velvilje og venlighed.

Rahabs ord ligner Guds, da han i 5 Mos 7,12 lovede Israel troskab. ”Når I hører disse retsregler og omhyggeligt følger dem, vil Herren din Gud bevare den pagt og troskab [chesed], han tilsvor dine fædre.“ Interessant nok omhandler kapitel 7 i Femte Mosebog også det forbud (cherem), som Gud har lagt på kana’anæerne. Rahab er altså i kraft af sin nationalitet bandlyst, og dog hævder hun i tro retten til de løfter, som Gud har givet israelitterne, og det bliver hendes redning.

Denne samtale mellem Rahab og spionerne leder uvægerligt tankerne hen på udgangen af Egypten og den første påske. Her stod enhver, der holdt sig indendørs og strøg blodet fra offerlammet på dørkarmen, under Guds beskyttelse. ”Men blodet skal I have som mærke på husene, hvor I er. Når jeg ser blodet, går jeg forbi jer. Ingen ødelæggende plage skal ramme jer, når jeg slår egypterne“ (2 Mos 12,13; se også 2 Mos 12,22-23).

”Selv om Kristus alene kan frelse os fra overtrædelsens straf, skal vi selv tage skridtet fra synd til lydighed. Mennesket frelses ved tro, ikke ved gerninger, men denne tro må give sig udslag i gerninger“ (Ellen White, Patriarker og profeter, s.139).

Blodet på dørstolperne markerede dengang, at de, der befandt sig i huset, blev frelst, og ligesom Gud dengang skånede israelitterne, skulle de nu i forbindelse med Jerikos fald skåne Rahab og hendes familie.

`Til eftertanke. Hvad er er budskabet i begge beretninger, og hvordan gør de os klogere på evangeliet?`