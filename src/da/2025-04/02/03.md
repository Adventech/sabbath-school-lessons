---
title:  Hjælp fra en uventet kant
date:   06/10/2025
---

`Hvad får vi her at vide om Rahab? Jos 2,1-11; Hebr 11,31; Jak 2,25`

Centralt i beretningen om Rahab er den løgn, hun fortalte, for at beskytte spionerne. Vi må i den forbindelse ikke glemme, at hun var opvokset i en kultur, der var så gennemsyret af ondskab, at Gud så sig nødsaget til at gribe ind (1 Mos 15,16; 5 Mos 9,5; 3 Mos 18,25-28). Rahab roses i Det Nye Testamente for sin tro, men det er ikke et udtryk for, at alt, hvad hun gjorde, var rigtigt, ligesom det ikke er en blåstempling af løgnen.

Hendes tro bestod ifølge Hebr 11,31 i, at hun tog parti for de hebræiske spioner fremfor at overlade dem til sine brutale landsmænd, og Jak 2,25 roser hende for at tilbyde de to israelitter husly og for at anvise dem en sikker rute tilbage til lejren. Rahabs kultur og livsstil var langt fra Guds ideal, men hun valgte Guds parti, og det var nok. Rahab roses således for sit enestående mod, sin indsats for spionerne og for sin beslutning om at vælge Gud til.

Da det gik op for Rahab, hvad der var ved at ske, erklærede hun: ”Herren jeres Gud er Gud både oppe i himlen og nede på jorden“ (Jos 2,11). Det er helt enestestående, at en kana’anæisk kvinde således anerkender Jahve som den eneste sande Gud, og særligt bemærkelsesværdigt er det, at hun gør det, da de står på taget, hvor man i hendes kultur almindeligvis tilbad de kana’anæiske guder.

Rahab anerkendte i overensstemmelse med Guds åbenbaring til israelitterne Guds eksklusive ret til at blive tilbedt (se 2 Mos 20,4; 5 Mos 4,39; 5,8), og noget tyder altså på, at hendes standpunkt er velovervejet. Hun forstår tilsyneladende sammenhængen mellem Guds herredømme og den dom, der inden længe vil ramme Jeriko.

Rahab var klar over, at der kun var to muligheder: at fortsætte oprøret mod Gud og blive tilintetgjort eller at overgive sig til ham i tro. Ved at vælge israelitternes Gud blev Rahab et eksempel på, hvordan det kunne være gået samtlige indbyggere i Jeriko, hvis de havde vendt sig til Israels Gud og bedt ham om nåde.

`Til eftertanke. Hvad kan vi lære af beretningen om vigtigheden af at tage standpunkt for Gud?`