---
title:  Til videre studium
date:   10/10/2025
---

Læs Ellen White, Patriarker og profeter, kap. 44, ”Overgangen over Jordan“.

Efter beretningen om Rahab og spionerne hører vi ikke mere til hende, før hun dukker op igen i Jesus’ slægtshistorie. Ifølge den blev hun gift med Salmon fra Judas stamme. Hun blev således mor til Boaz og svigermor til Ruth – endnu en bemærkelsesværdig kvinde i Jesus’ stamtræ (Matt 1,5; sammenlign med Ruth 4,13.21). En prostitueret fra Jeriko, der oprindeligt skulle have delt skæbne med byens øvrige befolkning, fik således en betydningsfuld plads i Davids kongelige slægt som stammoder til Messias. Det er et eksempel på, hvad tro, omend den ikke er større end et sennepsfrø, kan afstedkomme (Matt 17,20; Luk 17,6).

”Gud gør ikke forskel på mennesker på grund af deres nationalitet, race eller kaste. Han er hele menneskehedens skaber. Alle mennesker er én stor familie i kraft af skabelsen, og alle er ét i kraft af forløsningen. Kristus kom for at nedbryde alle skillemure og for at åbne adgangen til alle templets forgårde, for at hver eneste sjæl kunne få direkte adgang til Gud. Hans kærlighed er så altomfattende, at den når ind overalt. Takket være denne kærlighed bliver mennesker, som er forført af Satan, bragt uden for hans indflydelses rækkevidde og ført hen i nærheden af Guds trone, som er omgivet af løftets regnbue. I Kristus er der hverken jøde eller græker, træl eller fri“ (Ellen White, Profeter og konger, s. 179).

**Spørgsmål til drøftelse**

`Tal om det, at vi får ”en chance til“. Hvordan giver vi andre den mulighed? Kan konceptet tages for langt? (Et eksempel kunne være at opfordre en kvinde til igen og igen at give sin voldelige ægtefælle en chance mere).`

`Tal om Rahab som et eksempel på, hvad det vil sige at tro. Hvordan kan vi anerkende folks villighed til at tage imod Gud, når deres livsstil er langt fra det bibelske ideal?`

`Josva løste de israelitiske lederes dilemma, da de havde forsømt at søge råd hos Herren og derfor var blevet ført bag lyset af gibeonitterne. Hans løsning kombinerede retfærdighed og nåde. Tænk på situationer i dit liv, der kræver både retfærdighed og nåde. Hvordan kan du i praksis forene de to ting?`