---
title:  En chance til
date:   05/10/2025
---

`Hvorfor mon Josvas første skridt er at udsende spioner? Jos 2,1; 4 Mos 13,1-2.25-28.33; 4 Mos 14,1-12`

De to spioner blev udsendt fra Shittim, og stedet minder os om to tragiske hændelser i Israels historie: Den første hændelse var ligesom denne beretning forbundet med spionage (se 4 Mos 13). Også dengang udsendte man et antal spioner, der i al hemmelighed trængte ind på fjendtligt territorium og kom med en tilbagemelding, hvorefter der blev lagt en handlingsplan baseret på spionernes observationer. Den anden hændelse udmøntede sig som den første i åbent oprør mod Gud, da det israelitiske folk ansporet af Bileam horede med Moabs kvinder og tilbad deres guder (4 Mos 25,1-3; 31,16).

At de også denne gang befinder sig ved Shittim tilføjer beretningen et element af spænding, for hvordan mon det ender denne gang? Vil deres mission her på grænsen til det forjættede land endnu engang udmønte sig i en tragedie, eller vil de endelig se opfyldelsen af Guds løfter?

`Hvordan ligner beretningen om, at israelitterne får en chance til, beretningen om Peter? Joh 18,16-18, 25-27; 21,15-19`

Gud giver os hellere end gerne en chance til (eller flere!). Bibelens betegnelse for det er ”nåde“, hvilket i bund og grund betyder, at vi ikke får som fortjent. Bibelen er fuld af referencer til Guds nåde (se f.eks. Rom 5,2; Ef 2,8; Rom 11,6), og Peter, der selv havde erfaret nåden, opfordrede menigheden til at vokse i nåde (2 Pet 3,18). Ligesom Peter får vi alle af Gud mulighed for at begynde på en frisk (Tit 2,11-14) – ikke bare én gang, men uendeligt mange gange (ellers var der næppe håb for en eneste af os).

`Til eftertanke. Tænk på israelitternes erfaring, da de fik endnu en chance for at indtage Kana’an, og om den nåde, som tilfaldt Peter, da han havde fornægtet sin Herre. Hvor beredvillige bør vi, der har erfaret Guds nåde, være til at udvise nåde mod andre?`