---
title:  Uforenelige værdier?
date:   08/10/2025
---

`Hvordan ligner denne beretning fortællingen om Rahab? Hvordan adskiller de to beretninger sig fra hinanden? Hvilken betydning har disse ligheder og forskelle? Jos 9,1-20`

Kapitlet begynder med at opridse situationen: Fem kana’anæiske konger, der regerede hver deres byer, slog sig sammen for at angribe israelitterne. Gibeons indbyggere, derimod, besluttede sig for i stedet at indgå en aftale med Israel. De udsendte derfor en delegation, der ved at agere som ambassadører fra et fjerntliggende land skulle lokke israelitterne til at indgå en fredsaftale. Gud skelnede nemlig i sine instrukser i 5 Mos 20,10-18 mellem de folkeslag, der boede i og uden for Kana’ans grænser.

Ordet, som her oversættes ”list“, kan bruges positivt om dem, der handler ”kløgtigt“ eller ”forstandigt“ (Ordsp 1,4; 8,5.12) eller negativt om dem, der ikke har reelle hensigter (2 Mos 21,14; 1 Sam 23,22;
Sl 83,4). For gibeonitterne handlede det ikke om at få ram på fjenden, men om overlevelse.

Gibeonitternes ord ligner til forveksling Rahabs. Også de anerkendte Israels Guds magt og tilskrev Israels succes Guds indgriben. I modsætning til de øvrige kana’anæere modsatte de sig ikke Guds plan om at overlade landet til israelitterne, men erkendte, at det var Gud Herren selv, der var i færd med at jage de kana’anæiske folkeslag på flugt. Rygterne om israelitternes udfrielse fra Egypten og deres sejr over kongerne Sihon og Og var sandsynligvis årsagen til, at både Rahab og gibeonitterne forsøgte at alliere sig med israelitterne, men i modsætning til Rahab var gibeonitterne ikke villige til åbent at overgive sig til Gud. Deres list var et desperat forsøg på at redde skindet.

Gud havde i Moseloven instrueret dem om, hvordan de i sådanne situationer skulle bære sig ad ved at søge Guds vejledning (4 Mos 27,16-21). En teokratisk leders fornemste pligt må være at rådspørge sig hos Gud (1 Krøn 28,9; 2 Krøn 15,2; 18,4; 20,4), og fordi de forsømte det, blev israelitterne tvunget til enten at handle stik imod Guds vejledning, hvad erobringen af landet angik, eller at bryde en ed, som de højtideligt havde svoret i Guds navn.

`Til eftertanke. Har du nogensinde haft svært ved at gennemskue, hvordan du skal forholde dig til anvisninger i Bibelen, der tilsyneladende er modstridende?`