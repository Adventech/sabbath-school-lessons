---
title:  Forbløffende nåde
date:   09/10/2025
---

`Hvordan var Josvas reaktion på én gang retfærdig og nådig? Jos 9,21-27`

Folket kunne på grund af den ed, som deres ledere havde aflagt, ikke angribe gibeonitterne. Israels ledere tog altså konsekvensen af, at en ed principielt er bindende, også selvom de risikerede, at deres beslutning gav bagslag (Dom 11,29-41).

Ifølge Det Gamle Testamente er den retfærdige blandt andet kendetegnet ved, at han for det første tænker sig godt om, inden han aflægger ed, og dernæst står ved det, som han har lovet (Sl 15,4; 24,4; Præd 5,1.5). Israels ledere havde i Guds navn aflagt ed og kunne ikke gå tilbage på deres ord.

Og hermed var israelitterne for evigt i forbund med gibeonitterne, der gennem deres indsats som brændehuggere og vandbærere ved Guds hus blev en integreret del af trosfællesskabet. Josva var dog anderledes indstillet end det øvrige israelitiske lederskab, som forlangte, at gibeonitterne stod til tjeneste for ”hele menigheden“ (Jos 9,21.23). Med sine ord vendte han det, der var ment som en forbandelse, til en potentiel velsignelse for gibeonitterne (2 Sam 6,11).

Gibeons fortsatte historie vidner om en by med enestående religiøse privilegier og en befolkning, der var loyale over for Guds folk. I generationer respekterede man aftalen, og da israelitterne vendte tilbage efter fangenskabet i Babylon, tog gibeonitterne del i genopbygningen af Jerusalem (Neh 7,25). Takket være Guds nåde, rækker deres positive indflydelse langt ind i evigheden.

Hvad var der mon sket, hvis gibeonitterne åbent havde bekendt, hvem de var, og ligesom Rahab havde bedt om nåde? Vi ved det ikke, men det er bestemt ikke udelukket, at Gud, hvis han var blevet rådført, havde skånet Gibeon. Det er ikke Guds ønske, at syndere skal straffes, men at de skal angre deres synd og finde nåde (jvf. Ez 18,23; 33,11). Gibeonitternes list må tolkes som en en appel til Gud om nåde, godhed og retfærdighed. På grund af kana’anæernes uforsonlighed, trods og fortsatte insisteren på at bekæmpe Gud gik de deres undergang i møde (1 Mos 15,16), mens gibeonitternes anerkendelse af Guds almagt, deres ønske om fred og deres villighed til at tilbede den eneste sande Gud blev belønnet.