---
title:  Guds nærvær
date:   13/11/2025
---

`Hvad gjorde Josva, der afbrød fordelingen af arvelodder? Jos 18,1-2`

De to største stammer var blevet tildelt land på vestsiden af Jordan, og halvdelen af Manasses stamme havde ligeledes fået deres arvelod, da hele folket forsamledes i Shilo, og resten af landet blev fordelt mellem de syv mindre stammer.

Etableringen af tabernaklet eller helligdommen, ”min bolig“, var opfyldelsen af Guds løfte om at tage bolig hos sit folk (2 Mos 25,8; 3 Mos 26,11.12). I Josvabogen er det overordnede tema, at Gud er hos og med sit folk. Ikke alene har Gud lagt landet åbent for dem, men han har også til hensigt at slå sig ned iblandt dem, velsigne dem og gøre dem til en velsignelse for alle folkeslag på jorden (1 Mos 12,3). Tilbedelsen af Gud kommer således i første række og overtrumfer selv erobringen og udstykningen af landet! Helligdommen og sidenhen templet skulle fungere som en konstant påmindelse om, at Gud var midt iblandt dem, og at de havde indgået en pagt med ham.

`Hvad kan vi kristne, der jo ikke har en jordisk helligdom til at minde os om Guds fysiske tilstedeværelse midt iblandt os, lære af Josva? Hebr 6,19; Hebr 9,11-12; Hebr 10,19-23`

At helligdommen repræsenterer et centralt tema i Josvabogen bør ikke komme som nogen overraskelse. Pagtens ark, der hørte til i det Allerhelligste, har hele vejen igennem Josvas beretning spillet en afgørende rolle – først i forbindelse med overgangen over Jordanfloden og siden i forbindelse med indtagelsen af landet. Nu udstykker Josva arvelodder fra tabernaklet og markerer dermed, at helligdommen, Guds bolig, er det israelitiske samfunds omdrejningspunkt.

Vi kristne lever i en tid, som i profetisk forstand svarer til den store forsoningsdag. Moderne og postmoderne ”kæmper“ udfordrer vores tro, vores håb og vores åndelige arv, og vi har i den grad behov for at rette blikket mod den himmelske helligdom. I tillid til Kristus og det, som han har gjort for os på korset og fortsat gør for os i den himmelske helligdom, kan vi se frem til den dag, hvor Gud igen tager bolig hos sit folk – denne gang for evigt (se Åb 21,3).