---
title:  Påske
date:   10/11/2025
---

`Hvorfor er det væsentligt, at Josva valgte at fejre påske fremfor at tage hul på den enorme og ikke mindst presserende opgave, som de stod overfor, nemlig indtagelsen af Kana’an? Jos 5,10; 2 Mos 12,6; 3 Mos 23,5; 4 Mos 28,16; 5 Mos 16,4.6`

Inden de begyndte erobringen, fejrede de påske. De gjorde det om aftenen den 14. dag i måneden i overensstemmelse med Guds forskrifter. Påskens symbolske betydning fremhæves her, idet indtagelsen af landet under Josvas ledelse var en pendant til det, der skete i forbindelse med afrejsen fra Egypten. I påsken mindedes de den tiende plage (2 Mos 12), hvor Herrens engel slog alle de førstefødte egyptere ihjel, men skånede israelitterne umiddelbart inden, de forlod Egypten, krydsede Det Røde Hav og begyndte deres ørkenvandring.

Den nuværende generation af israelitter, som var blevet født under ørkenvandringen, havde netop krydset Jordan, var blevet omskåret og fejrede nu påske i forventningen om, at Gud inden længe ville fordrive deres fjender. Påsken markerede altså også denne gang begyndelsen på en en ny æra i Israels historie.

Det slagtede lam var dels en påmindelse om befrielsen fra slave-
riet i Egypten og dels et løfte om den lovede frelser, Guds lam, som skulle løskøbe hele menneskeheden fra syndens slaveri (Joh 1,29.36; 1 Kor 5,7; 1 Pet 1,18-19). I forbindelse med den sidste nadver, umiddelbart inden han gav sig selv som det ultimative offer, fremhævede Jesus da også, at påskemåltidet fra nu af skulle stå som et mindesmærke over hans død (Matt 26,26-29; 1 Kor 11,23-26).

Men påskefejringen og nadveren er også i dag andet og mere end en påmindelse om det, der allerede er sket. Påsken peger også frem til den dag, hvor de forløste skal indtage det himmelske Kana’an – den dag, hvor de 144 000 omtalt i Johannes’ Åbenbaring krydser glashavet (den himmelske pendant til Det Røde Hav og Jordanfloden) for at stå for Guds trone (Åb 4,6; 7,9) og deltage i lammets bryllupsfest (Matt 26,29; Åb 19,9).

`Til eftertanke. Udover at fejre nadver, hvad kan vi gøre for at mindes det, som Jesus gjorde for os på korset?`