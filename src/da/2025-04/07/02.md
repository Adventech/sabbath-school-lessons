---
title:  Pagten som førsteprioritet
date:   09/11/2025
---

`Hvorfor blev Josva netop på det tidspunkt pålagt at sørge for omskærelse af næste generation? Jos 5,1-7`

Man kunne forvente, at israelitterne straks efter spejdernes positive tilbagemeldening var marcheret ud for at møde fjenden, men de havde vigtigere ting at se til, nemlig fornyelsen af deres pagt med Gud.

Inden den nye generation kunne deltage i erobringen, måtte de være fuldt bevidste om deres særlige forhold til Gud, hvis land det jo var. Fornyelsen af pagtstegnet var en respons på det, som Gud netop havde gjort for dem, da han førte dem sikkert gennem Jordan.

Også vi fornyer vores pagt med Gud i taknemmelighed, og ikke fordi vi tror, at vi ved at følge et regelsæt kan opnå noget hos ham (Det er uden tvivl denne sidste indstilling, som Paulus i Galaterbrevet tog afstand fra, da visse fraktioner af jøder forlangte, at hedningerne for at blive kristne skulle lade sig omskære).

Israel stod overfor sin hidtil største militærkampagne, og lejren summede af aktivitet. Men i modsætning til, hvad man kunne forvente, var de ikke optaget af at ruste sig til krig. Ingen sadlede heste eller sleb deres sværd, tværtimod. De udførte et ritual, som gjorde dem sårbare og ukampdygtige i minimum tre døgn.

De bekræftede deres forhold til den Gud, som havde befriet dem fra slaveriet i Egypten. Hvorfor? Fordi de var klar over, at kun Herren kunne sikre dem sejren. Jesus selv formulerede det således: ”Men søg først Guds rige og hans retfærdighed, så skal alt det andet gives jer i tilgift“ (Matt 6,33). Når dagligdagen overvælder os med vigtige og uopsættelige krav, glemmer vi at prioritere det, der er vigtigere end alt andet, nemlig daglig overgivelse til Kristus.

`Til eftertanke. Tænk på alle de gange, du har forsømt din tid med Gud, fordi noget andet og ”vigtigere“ trængte sig på. Hvorfor gør vi det rask væk, og hvad kan vi gøre for at bekæmpe den tendens?`