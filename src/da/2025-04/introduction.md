### En ny start: Josvabogen

Efter Moses’ død overdrages ansvaret for ledelsen af Guds folk til Josva. I begyndelsen af Josvabogen sætter israelitterne for første gang fod i det forjættede land, og hen mod slutningen har de etableret sig i landet.

Det er noget af et ansvar, der hviler på Josvas skuldre. Ikke alene skal han overtage efter Moses, men han skal også fuldføre den opgave, som Moses begyndte, men ikke fik anledning til at fuldføre, nemlig at føre folket over Jordan og ind i Kana’an i henhold til det løfte, som Gud gav deres forfædre.

I bogens indledning siger Gud: ”Min tjener Moses er død. Gå nu over Jordan med hele dette folk til det land, jeg vil give israelitterne“ (Jos 1,2).

Nøglen til at forstå det, der følger, findes her i Guds befaling til Josva: De skal gå ind i ”det land, jeg vil give“ dem.

Josva står ikke alene med opgaven. Gud selv vil stå i spidsen for sit folk og sørge for, at de bliver etableret i Kana’an, sådan som han en generation tidligere havde haft til hensigt at gøre, hvis altså de havde overholdt deres del af pagten.

I 40 år havde israelitterne levet med konsekvenserne af deres oprør mod Gud, og en hel generation, som havde været vidne til de mægtige undere beskrevet i Anden Mosesbog, var med undtagelse af Kaleb og Josva døde i ørkenen. Nu var en ny generation imidlertid klar til under Josvas ledelse at indtage landet.

”Derpå kaldte Moses Josva til sig og sagde til ham i hele Israels påhør: ‘Vær modig og stærk, for du skal føre dette folk ind i det land, som Herren lovede jeres fædre at give dem, og du skal give dem det i eje. Herren selv går foran dig, han vil være med dig, han vil ikke lade dig i stikken og ikke svigte dig; vær ikke bange, og lad dig ikke skræmme!’“ (5 Mos 31,7-8).

Der hersker en spændt forventning om, at Gud endelig vil indfri sine løfter til patriarkerne og til Moses. Det folk, der alt for længe har været uden hjemland, kan nu se frem til en ny start i tillid til, at Gud, som befriede dem fra slavetilværelsen, også vil føre sine planer til ende.

”Josvabogen er hovedsagligt en beretning om, hvordan Israel indtog det forjættede land og fordelte landet mellem de forskellige stammer. Denne beretning understøtter bogens budskab om, at Gud, der i sin tid afgav løftet til Abraham, er trofast og holder, hvad han lover. Bogen lægger således vægt på, at Gud er tro mod sine pagtsløfter (Jos 21,43-45)“ (Andrews Bible Commentary, Andrews University Press, 2020, s. 365).

Vi vil sammen se, at selvom Josvabogen har mere end tre årtusinder på bagen, adskiller Josvas tid sig ikke meget fra vores hvad åndelige udfordringer angår. Selvom situationen selvfølgelig ikke er den samme, møder vores tro også modstand, og ikke alene står vi ligesom israelitterne i fare for at tabe tilliden til Gud, vi risikerer også at svigte den opgave, som vi er blevet betroet af Gud. Her kan Josvas eksempel inspirere os til at stole på Guds løfter og sejre i Guds kraft.

_Barna Magyarosi arbejder som sekretær for Den Intereuropæiske Division (EUD) og som formand for Divisionens bibelforskningskomité. Han begyndte sit virke som præst og afdelingsleder i Den Sydtranssylvanske Division i Rumærnien og har siden undervist i teologi samt fungeret som præsident for Adventistkirkens universitet i Rumænien, Universitatea Adventus._