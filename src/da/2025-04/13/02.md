---
title:  I så det selv
date:   21/12/2025
---

”Josva samlede alle Israels stammer i Sikem; han kaldte Israels ældste, overhovederne, dommerne og skriverne til sig, og de trådte frem for Guds ansigt“ (Jos 24,1).

Da Abraham første gang satte sin fod i Kana’an, byggede han et alter i Sikem. Her lovede Gud ham, at hans efterkommere skulle arve landet (1 Mos 12,7). Nu, da Gud havde indfriet sit løfte til Abraham, fornyede israelitterne pagten på nøjagtigt samme sted, og ligesom sin forfader Jakob opfordrede Josva folket til at fjerne ”de fremmede guder, I har hos jer” (Jos 24,23; sammenlign med 1 Mos 35,2-4). Stedet var altså i sig selv en påmindelse om, at de skyldte Gud deres udelte loyalitet, og en opfordring til at give afkald på alle andre såkaldte ”guder“.

`Hvad var hovedbudskabet til israelitterne? Jos 24,2-13`

I denne gennemgang af Israels historie, er det primært Gud, der handler: ”jeg tog“, ”jeg gav“, ”jeg sendte“, ”jeg slog“, ”jeg førte jer ud“, ”jeg reddede jer“ etc. Gud er initiativtager, og israelitterne er modtagere. Det var Gud, der i sin tid dannede nationen. Havde han ikke grebet ind i Abrahams liv, ville de stadig tjene andre guder. Deres status som nation skyldtes ikke tidligere generationers bedrifter, men Guds nåde, og at de nu kunne slå sig ned i Kana’an var udelukkende Guds fortjeneste. De havde altså al mulig grund til i taknemmelighed at tjene Gud.

Talen henviser til det, som Gud gjorde for ”jeres fædre“ og for ”jer“. I Guds øjne er den nuværende generation og de tidligere generationer ét. Også de, der endnu ikke var født, da folket forlod Egypten, og som ikke selv personligt havde været med ved Horeb, var indbefattet af Guds pagt. Som Moses formulerede det, da der ikke var mange tilbage af den generation, der i sin tid forlod Egypten, sluttede Gud sin pagt med ”alle os, som er i live og til stede her i dag“ (5 Mos 5,3). Hver ny generation måtte personligt forny pagten med Gud i bevidstheden om, at han, der havde frelst deres forfædre stod parat til at gøre det samme for dem.

`Til eftertanke. Hvordan kan vi som menighed blive bedre til at løfte vores ansvar for hinanden? Hvordan kan vi blive mere bevidste om, at vores personlige valg berører alle i menigheden?`