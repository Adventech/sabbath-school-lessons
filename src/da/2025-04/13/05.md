---
title:  Advarsel mod afgudsdyrkelse
date:   24/12/2025
---

`Hvorfor mon Josva endnu engang appellerer til, at folket skiller sig af med deres afguder? Jos 24,22-24`

Faren for, at israelitterne vender tilbage til tidligere tiders afgudsdyrkelse er på ingen måde hypotetisk. Også Moses opfordrede dem i sin tid til at træffe et valg, da de på Moabs slette stod i en lignende situation (5 Mos 30,19-20). Her er der ikke tale om guderne i Egypten eller guderne på den anden side af Jordan, men om de guder, ”I har hos jer“, og Josva trygler dem om at vende deres ”hjerte til Herren, Israels Gud“. Det hebraiske ord, natah, betyder at ”strække“ eller ”bøje“ og bruges om en Gud, der læner sig frem eller bøjer sig ned og for at høre vores bøn (2 Kong 19,16; Sl 31,3-4; Dan 9,18), eller som her og hos profeterne efterfølgende til at beskrive israelitternes forhold til Gud. Ordet bruges bl.a. om Salomo, hvis hjerte vendte sig til andre guder (1 Kong 11,2.4.9). Det syndige hjerte er ikke naturligt lydhør overfor Gud, og vi må derfor aktivt vælge at vende os til Gud med et ønske om at gøre hans vilje.

Direkte oversat svarer israelitterne: ”Vi vil lytte til Guds stemme“, hvilket bekræfter det relationelle aspekt af lydighed. Israel bliver ikke bedt om rutinemæssigt at følge et sæt regler. Pagten er langt mere end et regelsæt. Konteksten for pagten er et levende forhold til Gud. Israels religion var ikke tænkt som en lovreligion, men som en fortløbende dialog med en hellig og nådig frelser baseret på tillid og kærlighed.

Men selv efter deres trefoldige løfte om at tjene Herren, hvilket indbefattede, som Josva formulerer det, at fjerne de fremmede guder, som de havde hos sig, er der ikke noget i teksten, der bekræfter, at det rent faktisk skete. Hidtil har Josvabogen konsekvent rapporteret, hvorvidt de nu også gjorde det, som Josva (eller Moses) befalede dem, men her står det hen i det uvisse. Opfordringen til at tjene Herren står således tilbage som en appel ikke bare til Josvas egen generation, men til alle de efterfølgende generationer.

`Til eftertanke. Har du prøvet at love Gud at ville gøre noget, som du alligevel ikke fik gjort? Hvilke tanker har det givet anledning til?`