---
title:  Frihed til at tjene
date:   23/12/2025
---

Som en enhver god leder respekterer Josva folkets ret til selv at træffe et valg. Han håber, at israelitterne vil tjene Herren af egen fri vilje og ikke af tvang, og han minder dem i den forbindelse om, at deres forhold til Gud er et, de selv har ”valgt“ (se Jos 24,22). Andre steder bruges verbet ”at vælge“ (hebraisk: bakhar) til at bekræfte, at Herren har udvalgt sig Israel (5 Mos 7,6-7; 10,15; 14,2), men her er det altså op til israelitterne selv, om de vil takke ”nej“ til Guds udvælgelse velvidende, at den, der takker ”ja“ til Gud takker ja til livet, mens den, der takker ”nej“, vælger livgiveren fra og går til.

`Hvordan besvarer folket Josvas appel? Hvorfor mon Josva reagerer, som han gør? Jos 24,16-18.19-21`

I deres ovenud positive svar bekender israelitterne sig til fædrenes og patriarkernes Gud (Jos 24,17-18). Man kunne forvente, at Josva ville reagere positivt på en en sådan udmelding og give dem et opmuntrende ord med på vejen, men nej. Josva vælger i stedet at spille djævelens advokat. Fremfor at fokusere på Guds nådige indgriben i fortiden, som han hidtil har gjort, advarer Josva nu israelitterne mod at svigte deres løfte og tegner i den forbindelse et billede af en Gud, der kan være særdeles vanskelig at tjene.

Josva husker kun alt for tydeligt, hvordan det gik den tidligere generation, som i sin tid lovede at tjene Gud på lignende betingelser. Næppe havde løftet forladt deres læber, før de brød det (2 Mos 19,8; 24,3; 5 Mos 5,27; 2 Mos 32). I sit svar fremhæver Josva _for det første_ alvoren i det løfte, som de lige nu afgiver. Hele folket må være enige om at lade sig lede af Gud. Fordelen ved at vælge den kurs er let at få øje på, men de må på den anden side også være klar over, hvad de risikerer, hvis de svigter deres løfte. Syndstilgivelse er ikke en menneskeret. Tilgivelse får vi udelukkende af Guds nåde.

_Derudover_ må beslutningen om at tjene Gud komme fra israelitterne selv. Det må ikke være en beslutning, som Josva presser ned over hovedet på dem.

_Endeligt_ må israelitterne indse, at de umuligt kan tjene Gud i egen styrke. En overfladisk overholdelse af pagtens bestemmelser er langt fra nok. De måtte have et levende forhold til deres Gud og frelser (se også 2 Mos 20,1-2; 5 Mos 5,6-7).