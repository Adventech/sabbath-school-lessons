---
title:  Bogens slutning
date:   25/12/2025
---

`Hvordan er de afsluttende bemærkninger, som en af Gud inspireret redaktør senere har tilføjet til bogen, både en opsummering af Josvas liv, men også et kig ind i fremtiden? Jos 24,29-33`

Epilogen, der beretter om både Josvas og ypperstepræsten Eleazars død og begravelse samt om begravelsen af Josefs knogler, er tankevækkende. Med de tre beretninger skaber forfatteren en kontrast mellem livet før det forjættede land og det nye liv, som Israel nu tager hul på i det forjættede land. Deres vandring er slut, og de behøver ikke længere bære rundt på jordiske rester af deres ledere. Patriarkerne begravede deres kære i en hule på et stykke jord uden for Sikem, som Jakob i sin tid erhvervede sig ((1 Mos 23,13.19; 25, 9-10; 33,19). Nu begraver nationen sine ledere i den selvsamme jord og på de arvelodder, som de hver især har fået tildelt. Historien fortsætter, og løfterne til patriarkerne er blevet opfyldt. Herrens trofasthed er således den røde tråd i fortællingen, der forbinder Israels fortid, nutid og fremtid.

Bogens afslutning sætter beretningen ind i en større kontekst, idet den ikke bare trækker tråde til det, der er gået forud, men også åbner op for de muligheder, som nu ligger åbne for Israel i fremtiden.

Den forhenværende ærkebiskop af Canterbury, Lord George Cary, erklærede i en tale ved Holy Trinity Church i Shrewsbury, at den anglikanske kirke var ”en generation fra at uddø“. Og det er sandt: Den kristne kirkes fremtid afgøres, ligesom det var tilfældet for Guds folk i Det Gamle Testamente, af næste generation. Et vigtigt kapitel i Israels historie er afsluttet, og folkets fremtid afhænger af de valg, som næste generation træffer. Vil Israel forblive tro mod Herren? Vil de være i stand til at afslutte indtagelsen af landet? Vil de klynge sig til Gud og ikke hænge fast i afgudsdyrkelse? En generation har under Josvas ledelse været tro mod Herren, men vil næste generation fortsat følge den vej, som deres åndelige leder har afstukket? Alle, der efterfølgende hører eller læser beretningen i Josvabogen, må selv tage stilling til disse spørgsmål, og alt afhænger af de valg, som de træffer hver eneste dag samt af, hvordan de forholder sig til de sandheder, de har fået overleveret.

`Til eftertanke. Josva har som Paulus ”stridt den gode strid“ (2 Tim 4,7). Hvad var hemmeligheden ved, at det lykkedes for Josva? Hvilke beslutninger må du træffe, for at kunne leve med en tilsvarende vished om frelse?`