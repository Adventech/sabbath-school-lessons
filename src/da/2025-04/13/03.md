---
title:  I oprigtighed
date:   22/12/2025
---

`Hvad opfordrer Josva israelitterne til at gøre? Hvad vil det sige at tjene Herren i oprigtighed og trofasthed? Jos 24,14-15`

Israelitterne må selv vælge, siger Josva, hvorvidt de vil forblive tro mod Skaberen og bevare deres identitet som Guds folk, når de først har etableret sig i Kana’an, eller om de foretrækker at falde tilbage til gamle vaner og blive en nation som alle andre uden noget egentligt formål eller nogen særskilt identitet. Det er helt og aldeles op til dem.

Josva appellerer til to ting. Han opfordrer dem til at frygte Herren og til at tjene ham i ”oprigtighed og trofasthed“. At frygte Herren giver sig ikke udslag i utryghed og frygtsomhed, men i ærefrygt og ærbødighed for den almægtige, hellige og evige Gud, der er så meget større end vi begrænsede, syndige og dødelige mennesker fatter og forstår. At frygte Gud er at anerkende, at ikke bare er Gud vores far, han er også universets konge og som sådan herre i vores liv (3 Mos 19,14; 25,17; 5 Mos 17,19; 2 Kong 17,34). At frygte Gud udmønter sig i handling eller, som Josva formulerer det, i tjeneste.

Israelitterne vil, hvis de frygter Gud, tjene ham i ”oprigtighed“ og ”trofasthed“ (hebraisk: tamim og ’emet). Det første ord (tamim) er det tillægsord, der for det meste bruges til at beskrive offerlammets fuldkommenhed eller lydefrihed. Det andet ord (’emet) bruges til at betegne uforanderlighed og stabilitet og henviser som regel til Guds trofasthed mod Israel.

En trofast person kan man stole på og regne med. Josva opfordrer med andre ord israelitterne til at spejle den trofasthed, som Gud gennem hele Israels historie har vist sit folk. Det handler om andet og mere end at følge et sæt regler, men om ægte hengivenhed, der udspringer af hjertet i taknemmelighed til Gud for det, som han har gjort.

`Til eftertanke. Hvad betyder det for dig personligt at tjene Gud ”i oprigtighed og trofasthed“? Hvad hindrer dig i at overgive dig helt og fuldt til ham?`