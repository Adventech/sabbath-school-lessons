---
title:  Udfordringerne
date:   25/11/2025
---

`Kana’an var Guds gave, men det var ikke omkostningsfrit for dem at tage det i besiddelse. Hvilke udfordringer stod israelitterne overfor? Jos 13,1-7`

Israelitterne, der havde været slaver i århundreder, havde ingen militærtræning og var på ingen måde rustet til at indtage Kana’an. Ikke engang egypternes veludrustede hær havde nogensinde haft held med at trænge ind bag de tykke mure i kana’anæernes stærkt befæstede byer, og nu fik disse tidligere slaver besked på at gøre det, som deres tidligere undertrykkere ikke havde formået. Hvis de skulle gøre sig håb om nogensinde at eje landet, måtte det være, fordi Gud i sin nåde forærede dem det og ikke i egen kraft.

Kapitel 13-21 i Josvabogen beskriver inddelingen af landet. Hver stamme fik tildelt et geografisk område med byer og tilhørende landdistrikter, som endnu manglede at blive erobret. Gud havde overladt landet til dem, men forpagtere af Guds jord kunne de ikke blive, medmindre de selv gjorde en aktiv indsats. Første halvdel af Josvabogen er således en beretning om, hvordan Gud fordrev kana’anæerne og overlod landet til dem, mens anden halvdel beskriver, hvordan israelittene tog landet i besiddelse ved at bosætte sig i det.

Beretningen om indtagelsen af Kana’an illustrerer meget godt, hvordan frelsen fungerer. Ligesom Israel kan vi ikke gøre noget for at fortjene frelsen (Ef 2,8.9). Frelsen er en gave, ligesom landet var Guds gave til Israel. Gaven fik de i kraft af deres pagtsforhold til Gud, og ikke fordi de havde gjort noget for at gøre sig fortjent til den (se 5 Mos 9,5).

Men hvis israelitterne skulle få glæde af Guds gave, måtte de bosætte sig i landet og tage vare på arven. I glæde og taknemmelighed til Gud må vi på samme måde leve som borgere i Guds rige og lade Gud forvandle os efter sit billede. Selvom indtagelsen af Kana’an og vores frelse er to meget forskellige ting, har de én ting til fælles: Guds nåde. I sin nåde forærede Gud dem landet, ligesom Gud i sin nåde frelser os. Vi har fået en vidunderlig gave, men hvis ikke vi værner om den, risikerer vi at forspilde den.

`Hvilke udfordringer står vi overfor som kristne, der ligner dem, der mødte israelitterne, da de skulle bosætte sig i Kana’an? Fil 2,12; Hebr 12,28`