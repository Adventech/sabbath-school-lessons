---
title:  Genoprettelse
date:   27/11/2025
---

`Hvad gik Guds løfter til israelitterne om et land ud på? Hvordan opfyldtes det løfte? Jer 24,6; 31,16; Ez 11,17; 28,25; 37,14.25`

Under eksilet i Babylon gik det op for israelitterne, at deres forhold til Gud, selvom det var knyttet til et løfte om et land, ikke var afhængigt af eller begrænset til, hvorvidt de rent faktisk befandt sig i landet. De bekendte deres synd, angrede og søgte Gud af hele deres hjerte, og han overlod endnu engang landet til dem som et tegn på, at de var tilgivet. Også mens de var langt hjemmefra, var han deres Gud.

Men ligesom der var knyttet visse betingelser til løftet om, at landet i al evighed skulle forblive deres (5 Mos 28,63-64; Jos 23,13.15; 1 Kong 9,7; 2 Kong 17,23; Jer 12,10-12), var deres fortsatte fremgang efter eksilet også betinget af deres forhold til Gud og den pagt, som de havde indgået med ham. På baggrund af Israels svigt henviste profeterne således til en fremtidig konge, som skulle gå i Davids fodspor og genoprette det tabte (Es 9,6.7; Zak 9,9.16). Det løfte blev ligesom alle de øvrige løfter til israelitterne opfyldt i Kristi liv, død og opstandelse.

Det Forjættede Land omtales ikke direkte i Det Nye Testamente, men det fremgår klart, at samtlige af Guds løfter er blevet opfyldt ved Jesus Kristus (2 Kor 1,20; Rom 15,8). Med Kristus får betegnelsen Det Forjættede Land ny betydning og symboliserer de åndelige velsignelser, som Gud skænker os her og nu og langt ind i evigheden.

Den nye jord repræsenterer den ultimative opfyldelse af Guds løfter om hvile, overflod og trivsel. Som Kristne er vores håb forankret i Kristi løfte om at vende tilbage og etablere sit evige rige på en jord befriet for synden og dens følger. Det er den endelige opfyldelse af samtlige løfter om et land til Guds folk.

`Hvad har vi ifølge disse vers i vente? Og hvorfor er Kristi død og opstandelse vores garanti for løfternes opfyldelse? Joh 14,1-3; Tit 2,13; Åb 21,1-3`