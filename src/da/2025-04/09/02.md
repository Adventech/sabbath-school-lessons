---
title:  Eden og Kana’an
date:   23/11/2025
---

`Hvad skete der efter syndefaldet med Adam og Evas oprindelige hjem? 1 Mos 2,15; 1 Mos 3,17-24`

Skønhed og overflod kendetegnede det sted, som Gud ved skabelsen tildelte de første mennesker. Eden dannede den optimale ramme for deres møde med Skaberen. Ikke blot dækkede havens overflod til fulde deres fysiske behov, men naturen omkring dem var i sig selv en kilde til viden om Guds karakter og et vidnesbyrd om det liv, som Gud havde tiltænkt dem. Da de brød med Skaberen og tabte tilliden til ham, rykkede det også ved deres forhold til naturen omkring dem, og deres brudte forhold til Gud resulterede i, at de måtte forlade deres hjem. Edens have har siden den dag stået som et symbol på det liv i overflod, som Gud oprindeligt havde tiltænkt sine skabninger, og henvisningerne i Bibelen til Det Forjættede Land er omgærdet med samme symbolik.

`Hvordan forstod patriarkerne løftet om et land? Hvad betyder det for os, at vi er arvinger til Guds løfter? 1 Mos 13,14-15; 26,3.24; 28,13; Hebr 6,11-15`

Da Abraham gik ind i det land, som Gud havde vist ham, blev det for ham og hans efterkommere ”Det Forjættede Land“, og det vedblev det med at være i 400 år. Landet tilhørte egentlig ikke patriarkerne, og deres børn havde ikke som sådan arveretten. Landet tilhørte Gud, ligesom Edens Have havde tilhørt Gud, og ligesom Adam og Eva ikke havde gjort noget som helst, der berettigede dem til Edens Have, havde Israel heller ikke bidraget med noget, der gjorde dem fortjent til landet. Det Forjættede Land var en gave fra Gud. Israelitterne havde ikke krav på landet (5 Mos 9,4-6), og det var kun takket være Guds nåde, at de fik det tilkendt.

`Til eftertanke. Indtil det blev opfyldt, var patriarkerne således arvinger til Guds løfter, og vi, der følger Kristus, er arvinger til lignende – omend langt bedre – løfter (Hebr 8,6).`