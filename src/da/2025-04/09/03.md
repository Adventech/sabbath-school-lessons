---
title:  Gaven
date:   24/11/2025
---

`Hvad var sammenhængen mellem løftet om et land og pagtsforholdet mellem Gud og Israel? 2 Mos 3,8; 3 Mos 20,22; 3 Mos 25,23; 4 Mos 13,27; 5 Mos 4,1. 25-26; 6,3; Sl 24,1`

Nationer defineres i høj grad af deres geografiske placering. Den er blandt andet bestemmende for, hvordan befolkningen bor, og hvordan de ernærer sig. Slaver, derimod, har ikke hjemme noget sted, og de må finde sig i, at andre nyder frugten af deres arbejde. For at Guds udvalgte folk kunne forblive frie, måtte de have et land, de kunne kalde deres eget.

Et særligt forhold eksisterede mellem Gud og Israel og det land, som Gud havde lovet dem. Landet var en gave fra Gud og altså ikke noget, de som sådan havde krav på. Det var deres, så længe de stod i pagtsforhold til Herren og respekterede pagtens betingelser. Landet og dets afgrøder var en del af de velsignelser, som fulgte med pagten.

Derudover fungerede landet som en linse, hvorigennem Israel kunne danne sig et klarere og mere retvisende billede af Gud. Deres hjem var en påmindelse om, at Gud holder, hvad han lover. Hverken landet eller nationen havde eksisteret uden Gud, og i modsætning til Egypten, hvor Nilens vandingssystem sikrede, at de, der var villige til at gøre en indsats, stort set altid kunne regne med afgrøder, beroede Kana’ans overflod helt og aldeles på mængden af nedbør. Da Gud jo som den eneste er herre over vejr og vind, blev folket dagligt mindet om deres afhængighed af ham.

Det land, som Israel fik tildelt, var Guds. ”Jorden med alt, hvad den rummer … tilhører Herren“ (Sl 24,1), og Gud har fuld råderet over sin ejendom, og ligesom israelitterne er vi alle i bund og grund ”fremmede og udlændinge på jorden“ (Hebr 11,13). Vi har så at sige fået midlertidig opholdstilladelse på Guds jord.

`Hvad betyder det for dig personligt at leve som fremmed og udlænding på jorden med udsigt til en dag at bo i ”byen med de faste grundvolde, hvis bygmester og skaber er Gud“? 1 Pet 2,11; Hebr 11,9-13`