---
title:  Jubelåret
date:   26/11/2025
---

Landet var knyttet til deres identitet som Guds folk, og for at forhindre, at en lille magtfuld elite tiltog sig retten til jorden, sørgede Gud for, at stammer, fædrenehuse og familier fik tildelt hver sin arvelod (4 Mos 34,13-18).

`Hvad var formålet med sabbatår og jubelår? 3 Mos 25, 1-5.8-13`

I modsætning til egypterne, der i nedgangstider risikerede at gå fra hus og hjem og ende som Faraos trælle, skulle israelitterne aldrig permanent kunne fratages deres ejendom. Ingen udenfor det fædrenehus eller den familie, som jorden oprindeligt tilhørte, kunne overtage ejendomsretten. Jorden kunne ifølge Guds plan ganske enkelt ikke sælges, men kun udlejes til en pris, der svarede til det antal år, som var tilbage inden jubelåret og lejekontraktens udløb. Faktisk var familien forpligtet til allerede inden jubelåret at indløse gælden og generhverve sig ejendommen på vegne af den, der i sin tid havde været nødsaget til at ”sælge“ den (3 Mos 25,25).

Disse bestemmelser om fordelingen af landets ressourcer giver os et indblik i, hvem Gud er. Vi har en far i himlen, der ønsker, at hans børn skal være storsindede. Hvert syvende år skulle israelitterne overlade det, som jorden frembragte, til de mindrebemidlede. Sabbatåret er sådan set bare en opskalering af sabbatsbuddet, og med denne bestemmelse motiverede Gud dem ikke bare til at arbejde hårdt og gøre en indsats, men også til at møde dem, der måtte have økonomiske vanskeligheder, med respekt og venlighed.

Ejendomsrettens bestemmelser sikrede, at ingen israelit risikerede at trælle for andre på ubestemt tid. Hvad enten deres nuværende situation var nedarvet eller selvforskyldt, fik de i forbindelse med jubelåret deres frihed og en ny start i livet. Også evangeliet udvisker skellet mellem rig og fattig, arbejdsgiver og ansat, privilegeret og underprivilegeret. Vi står alle på lige fod, hvad vores totale afhængighed af Guds nåde angår.

Desværre forsømte israelitterne at rette sig efter Guds forskrifter og blev efter århundreders advarsler fordrevet fra deres hjem og tvunget i eksil (2 Krøn 36,20-21).

`Til eftertanke. Hvordan kan bestemmelserne om ejendomsretten i Israel være en påmindelse om, at i Guds øjne er vi alle lige? Hvordan beskytter sabbatten os mod at lade os rive med og blive opslugt af forbrugersamfundets krav?`