---
title:  Pagtsbrud
date:   02/11/2025
---

`Hvad var de to hovedårsager til, at israelitterne måtte tage flugten, da de forsøgte at erobre Aj? Jos 7`

Allerede i første paragraf udpeges gerningsmanden, og læseren kender altså til forskel fra Josva og det israelitiske folk årsagen til Herrens vrede. Det interessante bliver så, hvordan og hvornår gerningsmanden afsløres. Som det ofte er tilfældet i de gammeltestamentlige tekster, har kapitlet en kiastisk struktur. Det er altså først midt i fortællingen – i det, som vi i dag vil kalde vendepunktet eller klimakset – at vi får svaret på, hvorfor israelitterne ikke i første omgang var i stand til at erobre Aj.

Israels nederlag skyldtes to ting: Akans synd og israelitternes overmod. De troede tilsyneladende, at de i egen styrke kunne besejre fjenden, for dels glemte de at rådføre sig med Gud, inden de gik til angreb, og dels undervurderede de tydeligvis de fjendtlige kampstyrker.

Ifølge Jos 7,1.11-13 blev hele nationen holdt ansvarlig for Akans forræderi. Situationens alvor understreges af gentagelsen i vers 11 af det hebraiske ord gam, som på dansk betyder ”desuden“ eller ”ovenikøbet“. Akan og folket med ham har ”syndet“ (khata, det gængse hebraiske ord for synd), men ikke nok med det, de har desuden 1) ”brudt pagten“ (‘abar, at overtræde) og ovenikøbet 2) ”taget“ (laqakh) ”noget af det, der er lagt band på“ (kherem). Derudover har de 3) ”stjålet“ (ganab) og desuden 4) ”skjult“ (kakhash) byttet, idet de ovenikøbet har ”lagt“ (sim) ”det blandt deres egne ting“.

Pagten mellem Jahve og Israel indbefattede både den enkelte og nationen som helhed. Israel blev i pagten behandlet som én enhed, et af Gud udvalgt folk, og hele pagtsfællesskabet blev således holdt ansvarlig for den enkeltes synd. ”Israelitterne har syndet,“ sagde Gud i vers 11 ”og brudt den pagt, jeg pålagde dem“.

`Til eftertanke. Kan du nævne eksempler på, at hele samfund har lidt eller lider på grund af enkeltpersoner?`