---
title:  Vidnesbyrd om Gud
date:   06/11/2025
---

Som vi konstaterede i sidste uge, sørgede Gud for, at de hedenske nationer fik rig lejlighed til at stifte bekendtskab med ham og ændre deres onde adfærd. Men de nægtede stædigt og måtte til sidst stå til regnskab for deres handlinger.

`Her ser vi Josvas reaktion på den ulykke, som ramte israelitterne i forbindelse med deres første fejlslagne forsøg på at erobre Aj. Hvilket vigtigt teologisk princip sætter Josva ord på i vers 9? Jos 7,6-9`

Josvas ord ligner til forveksling israelitternes, da de efter udgangen af Egypten beklagede sig til Gud: ”Gid vi var døde for Herrens hånd i Egypten, da vi sad ved kødgryderne og kunne spise os mætte! Nu har I ført os herud i ørkenen for at lade hele denne forsamling dø af sult“ (2 Mos 16,3).

”Ak, Gud Herre,“ sagde Josva, ”hvorfor har du ført dette folk over Jordan? Var det for at give os i amoritternes hånd og udrydde os? Havde vi dog bare besluttet os til at blive på den anden side af Jordan!“ (Jos 7,7).

Men Josva havde mere på hjerte. For ham var tanken om den skade, som Guds gode navn og rygte havde lidt på grund af dette nederlag, mindst lige så nedslående: ”Når kana’anæerne og alle landets indbyggere hører det, vil de omringe os og udslette vores navn fra jorden. Hvad vil du så gøre for dit store navn?“ (Jos 7,9).

Det er et gennemgående tema i Det Gamle Testamente, at Israel var udvalgt af Gud til at være et eksempel for alle de omgivende nationer for at vise, hvad Gud kan og vil gøre for dem, der adlyder ham. Ligesom Rahab kunne de takket være Guds mægtige indgriben på sit folks vegne stifte bekendtskab med ham. Når Guds folk som i dette tilfælde led nederlag, risikerede de øvrige nationer at få den opfattelse, at Israels Gud alligevel ikke var meget bevendt (se 4 Mos 14,16; 5 Mos 9,28).

Der var med andre ord andet og mere på spil i forbindelse med indtagelsen af det forjættede land. Israelitterne skulle ære og herliggøre Gud, der jo i lige så høj grad var hedningernes håb, som han var deres.

`Hvilke ligheder er der mellem det vidnesbyrd, som Guds folk dengang skulle være for verden, og det vidnesbyrd, som vi kristne er kaldet til at være? 5 Mos 4,5-9`