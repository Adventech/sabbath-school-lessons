---
title:  Til videre studium
date:   07/11/2025
---

Læs Ellen White, Patriarker og profeter, kap. 45, ”Jerikos fald“.

”Den frygtelige synd, der førte til Akans ulykke, havde sin rod i begærlighed. Det er en af de synder, der forekommer hyppigst og bliver betragtet med størst ligegyldighed …

Akan indrømmede sin synd så sent, at han ikke kunne få gavn af sin bekendelse. Han havde set Israels hære komme slagne og modløse tilbage fra Aj; men det fik ham ikke til at træde frem og erkende sin synd. Han havde set Josva og Israels ældste kaste sig til jorden i usigelig sorg. Hvis han havde bekendt sin synd på det tidspunkt, ville han dermed have givet udtryk for ægte anger, men han forholdt sig stadig tavs. Han havde hørt det, da der blev givet meddelelse om, at der var begået en stor forbrydelse, og det var endda tydeligt blevet sagt, hvori den bestod, men hans læber var som forseglet. Så blev den højtidelige undersøgelse iværksat. Hans sjæl bævede af rædsel, da han så, at hans stamme, hans slægt og hans familie blev udpeget. Men først da Guds finger udpegede ham, gik han til bekendelse. Først da hans synd ikke kunne skjules længere, sagde han sandheden. Hvor ofte går mennesker ikke til bekendelse på samme måde i dag! Der er stor forskel på at indrømme et forhold, efter at det er blevet bevist, og at bekende synder, som kun vi og Gud har kendskab til. Akan gik kun til bekendelse, fordi han håbede, at han derved ville undgå følgerne af sin forbrydelse, men hans bekendelse bidrog blot til at bevise, at hans straf var retfærdig“ (Ellen White, Patriarker og profeter, s. 254).

**Spørgsmål til drøftelse**

`Hvilken betydning har det tiende bud for os, der lever i et forbrugersamfund? Hvordan kan vi i praksis skelne mellem det, som vi ønsker os, og det, som vi reelt trænger til?`

`Læs Dan 9,4-19. Hvorfor er det væsentligt, at Daniel, når han bekender Israels synder, siger, ”vi har syndet“, selvom den bibelske beretning ikke giver os grund til at tro, at Daniel selv havde gjort sig skyldig i noget af det, der nævnes her?`

`Hvilken betydning havde det for israelitternes vidnesbyrd, at de fulgte Guds ”love og retsregler“? Hvilken betydning har det for vores vidnesbyrd i dag, om vi følger det lys, som Gud har givet os?`