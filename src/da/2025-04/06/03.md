---
title:  Akans synd
date:   03/11/2025
---

`Hvad afslører denne procedure om hhv. Gud og Akan? Jos 7,16-19`

I stedet for straks at afsløre overtræderen, håndterer Gud situationen på en måde, der viser, at han er nådig såvel som retfærdig. Gud forklarer dem, hvorfor de led nederlag, og opfordrer dem til at hellige sig (Jos 67,13) og beskriver, hvordan de skal bære sig ad med at identificere synderen. Den skyldige får således anledning til at tænke sig om og eventuelt angre og gå til bekendelse. Det samme gælder Akans familie, som (hvis altså de ved, hvad der er foregået) får lejlighed til at beslutte, hvorvidt de vil dække over forbrydelsen eller nægte at lade sig implicere (som Koras sønner, der ifølge beretningen i 4 Mos 16,23-33; 26,11 ikke tog parti for deres far og derved undgik udslettelse).

Processen frikender folket for kollektiv skyld. Det er ikke hele folket, der har forbrudt sig, men en enkelt stamme, og heller ikke her er hele stammen skyldig, men en enkelt familie, og af den familie er det kun en enkelt husstand, og af den husstand et enkelt individ. Så udover at afsløre den skyldige, er selve processen med til at frikende de uskyldige, og det er væsentligt, for til syvende og sidst er det kun Gud selv, der har været vidne til Akans synd,

Læseren kan næsten føle nettet stramme sig om Akan, da det efterhånden står klart, hvor det bærer hen, og man må undre sig over, at Akan fortsat tror, at han kan skjule det, han har gjort. Intet er skjult for Gud (Sl 139,1-16; 2 Krøn 16,9), der jo ved, hvad der gemmer sig i hjertet (1 Sam 16,7; Jer 17,10; Ordsp 5,21).

Det er værd at lægge mærke til Josvas ordvalg, da han henvender sig til Akan. ”Min søn,“ siger han – en tiltaleform, der dækker over langt mere end Josvas alder og overordnede stilling. Det er Josvas lod at fælde dom, men hans hjerte bløder tydeligvis for Akan. I den forstand ligner Josva ham, som ”aldrig var grov“, ”aldrig uden grund [sagde] et alvorligt ord“ og ”aldrig forvoldte … unødvendig smerte i et følsomt sind … Frygtløs fordømte han [Jesus] hykleri, vantro og uretfærdighed, men det var med sorg i stemmen, han gav sine meget skarpe irettesættelser“ (Ellen White, Jesu liv, s. 304).

`Til eftertanke. Gud ved alt (også det, som du skjuler for omverdenen). Når du ved det, har det så indflydelse på, og i givet fald hvilken, hvordan du lever dit liv?`