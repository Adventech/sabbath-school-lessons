---
title:  Skæbnesvangre valg
date:   04/11/2025
---

`Hvad opfordrer Josva Akan til? Hvorfor? Hvad tænker vi om Akans bekendelse? Jos 7,19-21`

Josva opfordrer Akan til at gøre to ting: give Gud ære og aflægge bekendelse. Han skulle med andre ord gøre Gud ære ved åbent og ærligt at bekende, hvad han havde gjort. Det hebraiske ord todah kan betegne taknemmelighed (Sl 26,7; Es 51,3; Jer 17,26) eller som her bekendelse af synd (Ezra 10,11).

Desværre er der ikke noget her, der tyder på, at Akan straks angrede sine handlinger. Han håbede til det sidste på ikke at blive opdaget, og med sin fandenivoldske indstilling afskrev han den mulighed for soning, som Moseloven rummer (se f.eks. 3 Mos 15,27-31).

Akans forklaring i Jos 7,21 minder om syndefaldet i Første Mosebog. Eva så (ra’ah) at træet var tiltrækkende (khamad) og tog (laqakh) af frugten (1 Mos 3,6). I sin bekendelse indrømmer Akan, at han mellem byttet så (ra’ah) en smuk kappe fra Sinear, to hundrede sekel sølv og en guldbarre. Han begærede (khamad) det og tog (laqakh) det. Ligesom i beretningen om syndefaldet udspringer begæret af manglende tillid til Gud. Gud mistænkes for ikke at ønske det bedste for sine skabninger og at forholde dem visse udsøgte fornøjelser, som kun er Gud beskåret.

Men teksten sigter ikke bare til det, der skete ved syndefaldet. Akans indstilling står desuden i skarp kontrast til Rahabs (se Jos 2,1-13). Hvor Rahab tog spionerne med op på taget og skjulte dem for soldaterne, tog Akan de bandlyste genstande og skjulte dem for Josva. Rahabs venlighed sikrede dem sejren, mens Akans grådighed blev årsag til deres nederlag. Hvor Rahab sluttede en pagt med israelitterne, brød Akan pagten med Herren. Rahab reddede sig selv og sin familie, og de blev agtede borgere i Israel, mens Akan dømte sig selv og sin familie til døden og blev en skamplet på Israels historie.

`Til eftertanke. Tænk over, hvad grådighed er for en størrelse. Hvordan undgår vi, hvad enten vi har lidt eller meget, at give efter for grådighed (se f.eks. Luk 12,15)?`