---
title:  Håbets port
date:   05/11/2025
---

`Hvad fortæller beretningen om Guds evne til at forvandle selv det værste nederlag til et udgangspunkt for noget nyt og bedre? Jos 8,1-29`

Gud forvandler Israels nederlag til en taktisk fordel og gør således Akors dal (akor er det hebraiske ord for ”vanskeligheder“) til ”håbets port“ (se Hos 2,17). Fulde af selvtillid i kølvandet på deres tidligere sejr går Ajs mænd straks til angreb, men israelitternes strategi er at trække sig tilbage og på den måde lokke indbyggerne ud af byen. De 30.000 israelitter, der ligger i baghold, vil således uhindret kunne trænge ind i den forladte by og sætte ild til den (Jos 8,4). Men, som Jos 7,8 påpeger, vil det ikke være denne strategi, men Herren selv, der sikrer israelitterne sejr. Selv i et kapitel, hvor militærstrategi fylder mere, end det gør noget andet sted i Josvabogen, må der ikke herske nogen tvivl om, at det er Gud, der forærer dem sejren.

I kampens afgørende øjeblik, da Ajs indbyggere forlader byen for at sætte efter israelitterne, taler Gud endnu engang direkte til Josva. Det var Gud, der i Jos 8,2 havde lagt en strategi, og det er tydeligvis stadig ham, der leder slagets gang. Indtil dette øjeblik har det ikke stået klart, hvordan det vil ende, men nu kan der ikke længere herske nogen tvivl om, at fjenden er overvundet.

I sin hånd har Josva hverken sværd eller spyd. Det segl eller krum-sværd, som han er udstyret med, fungerede øjensynligt mere som symbol på Guds suverænitet og Josvas lederskab end som våben. Med krumsværdet signalerede Josva, hvornår der skulle angribes, og ligesom Moses ved Det Røde Hav og i kampen mod amalekitterne (2 Mos 14,16; 17,11-13) rakte han krumsværdet frem mod byen, indtil fjenden var overvundet.

Her griber Gud ikke mirakuløst ind, som han i sin tid gjorde det i Egypten eller i forbindelse med indtagelsen af Jeriko, men ikke desto mindre er det Gud, der også denne gang sikrer dem sejr. Nøglen til succes er Josvas lydighed og hans urokkelige tillid til Gud, sådan som det til alle tider vil være tilfældet for Guds folk, uanset hvor de befinder sig og hvilke udfordringer, de møder.