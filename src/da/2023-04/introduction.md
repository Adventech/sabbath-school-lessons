### Ti stille og gør noget!

For mange år siden udgav et af vores adventistblade en lignelse om en frygtindgydende mose. Når folk gik langs stien, som førte igennem mosen, blev de svimle og faldt i. De døendes råb kunne høres i hele den nærliggende landsby. Det var grufuldt.

Landsbyens beboere holdt derfor et rådslagningsmøde. Faktisk holdt de mange rådslagningsmøder. Forskellige teorier og artikler blev præsenteret, hvor man analyserede årsagen, og nogle gange foreslog man til og med løsninger. Men der blev aldrig gjort noget udover at blive ved med at mødes og tale sammen. I årenes løb fortsatte drøftelserne. Der blev skrevet afhandlinger om emnet. Gæsteforelæsere blev indkaldt. Der blev holdt loppemarkeder, så man kunne indsamle midler til at købe mad til dem, der ofrede så meget tid på at sidde til disse møder. Til sidst blev der skaffet penge til at bygge et lydtæt mødelokale, så deres vedvarende drøftelser ikke skulle blive forstyrret af skrigene fra de forvildede og døende. Men ingen gjorde noget for at hjælpe dem, der var i vanskeligheder. Og ingen gjorde noget for at forsøge at holde mennesker væk fra at omkomme i mosen. Man blev bare ved med at tale.

Menigheden og din sabbatsskoleklasse i særdeleshed ønsker ikke at være som indbyggerne i den landsby. Vi elsker vores tid sammen, hvor vi beder, tænker, deler med hinanden og drøfter. Men vi længes efter at komme videre og faktisk gøre noget for og sammen med de mennesker, vi møder. Vi ønsker at gøre en forskel både i vores lokalsamfund og i hele verden. Vi ønsker, at værket skal afsluttes, og vi ønsker, at Jesus skal komme igen.

Studiematerialet i dette kvartal har til hensigt at rette vores opmærksomhed mod aktivitet, mod at gå ud og gøre noget. Vi kommer til at se på mange vidunderlige bibelske beretninger. Vi skal læse inspirerende erfaringer og illustrationer. Vi skal lære om forskellige ressourcer, som kan hjælpe os til at nå vores naboer, især dem, der ikke har en kristen baggrund. Men alt dette vil kun tjene som illustrationer, som kan motivere os. Det egentlige fokus, kernen i hvert enkelt studie, vil være det, der deles i torsdagsafsnittet hver uge – en udfordring til at gå ud og faktisk gøre noget.

Vi vil dele teologisk indsigt og give redskaber og ideer, som du kan arbejde med. Og hvert torsdagsafsnit vil give en nøje udtænkt række af udfordringer. Det vil begynde med det enkle. Og som kvartalet går, vil udfordringerne blive hårfine, og til tider ret tydeligt vanskeligere. Målet er, at vi alle sammen skal tage udfordringen op, bede Helligånden om at lede os og bruge det, vi har lært. Bagefter vil vi bruge nogle minutter i den efterfølgende uge til at drøfte, hvordan det er gået. Det er ikke ment som en tid, hvor vi skal rose os selv, men en tid, hvor vi deler med hinanden, både det, der gik godt og det, der ikke gik så godt. Når vi deler med hinanden, vil gruppen få nye ideer. Listen over personer, man beder for, vil vokse.

Vores ultimative ønske er, at dette kvartal skal huskes, men ikke for de dybe tanker, spændende historier eller dybe teologiske ideer. Alt dette vil være der. Men det er vores ønske, at vi vil se tilbage på dette kvartal som den tid, hvor Helligånden brugte vores ydmyge indsats og udførte missionsmirakler til Guds ære.

_Global Mission Centre blev oprettet af Generalkonferensen i 1980. Centrene drives under ledelse af Generalkonferensens kontor for Adventistmission. I øjeblikket er der seks centre. Deres opgave er at hjælpe menighederne til mere effektivt at oprette nye grupper af troende blandt de største ikke-kristne folkegrupper i verden._

_Da dette studiemateriale blev skrevet, var følgende personer ledere af disse centre: Petras Bahadur, Richard Elofer, Kleber Goncalves, Clifmond Shaneerudeen, Doug Venn, Greg Whitsett. De blev hjulpet af Gary Krause (leder af Adventist Mission), Homer Trecartin (pensioneret leder af Global Mission Centre) og Jeff Scoggins (leder af Global Missions planlægning). Disse personer har sammen skrevet studiematerialet for dette kvartal._