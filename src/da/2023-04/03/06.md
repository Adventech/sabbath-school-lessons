---
title:  Begynd hvor du er
date:  19/10/2023
---

`Læs ApG 1,8 Udfordring. Hvilket princip giver Jesus for at dele budskabet om ham og være vidner for verden?`

Dette princip er givet af Jesus. Det viser, hvordan vi skal opføre os som hans disciple, som har fået de gode nyheder til at dele med andre. At dele sandheden handler ikke om at overbevise andre om, hvor galt de er på den, men om at dele Jesus, som han beskrives i de tre engles budskaber i Åb 14,6-12.

Men der findes nogle principper i Jesu ord i ApG 1,8. Først: ”I skal være mine vidner i Jerusalem.“ Vi har allerede set det, men det er værd at gentage: Vi skal være hans vidner der, hvor vi bor. Det kan indbefatte vores eget hjem, vores kirke, vores nabolag og vores lokalområde. Vi må først af alt være vidner i det område, han har sat os – hjemme eller på arbejde – og være hans vidner for de mennesker, som står os nærmest. Det kan dreje sig om vores nærmeste familie eller udvidede familie, menighedsmedlemmer, arbejdskollegaer, naboer og mennesker i lokalområdet.

Nogle mennesker er mest interesseret i at rejse til fjerne lande med en fremmed kultur for at være hans vidner der. Men de undlader at vidne for de mennesker, de møder hjemme. Vi må begynde der, hvor vi er, og bevæge os ud derfra, som Gud leder os.

Dernæst: ”i hele Judæa og Samaria og lige til jordens ende“ (ApG 1,8). Igen bekræfter Jesus, at det indbefatter at krydse kulturelle grænser, når vi vidner for andre. Hvis vi begynder, hvor vi er, bliver vi måske kaldet til at bevæge os til andre områder for at nå mennesker i sociale, etniske og religiøse grupper, der er forskellige fra vores egen. Hvis jeg tilhører en bestemt etnisk eller sproglig gruppe, kan det være lettere for mig at vidne for dem på grund af minimale kulturelle skel. I nogle områder af verden er der kun én klan eller stamme repræsenteret i kirkens opbygning. Men Jesus fortæller i sin missionsbefaling, at hans vidner må bevæge sig uden for deres tryghedszone og investere ressourcer i andre befolkningsgrupper. Alle har brug for at høre budskabet om Jesus.

`Udfordring. Lav en liste over befolkningsgrupper med særlige behov i dit lokalområde, som kirken ikke har forsøgt at nå.`

`Opfordring. Begynd at bede om en mulighed for i den nærmeste fremtid at kunne blive engageret i mission for mennesker med særlige behov.`