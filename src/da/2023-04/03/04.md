---
title:  Abrahams kald
date:  17/10/2023
---

Abraham fulgte Guds kald og gik ind i det land, som Gud havde befalet ham. Men i begyndelsen gik det ikke særlig godt. Han kom til det sted, hvor Gud havde sagt, at han skulle rejse til, men Bibelen fortæller, at ”dengang boede kana’anæerne i landet“ (1 Mos 12,6). De var hedninger og kendt for deres ondskab og vold. Det er ikke så mærkeligt, at Gud viste sig for Abraham kort tid efter. Herren sagde til ham: ”Jeg vil give dine efterkommere dette land“ (1 Mos 12,7). Abraham havde brug for denne opmuntring.

Men det gik alligevel ikke særlig godt for ham, i hvert fald ikke til at begynde med.

`Læs 1 Mos 12,10-13,1. Hvad skete der, og hvilke fejl begik denne Guds mand?`

Det må have været nedslående for ham. Han havde forladt en komfortabel tilværelse i hjemlandet for at gå ”uden at vide, hvor han kom hen“ (Hebr 11,8). Og en af de første ting, han oplevede, var hungersnød! Denne hungersnød var så alvorlig, at han var nødt til at forlade det sted, som Gud havde sagt, han skulle bosætte sig i, og rejse til et andet sted. Og så blev det endnu værre.

”Under sit ophold i Egypten viste Abraham, at han ikke var fri for menneskelig svaghed og ufuldkommenhed. Ved at skjule, at Sara var hans hustru, viste han, at han ikke stolede på Guds omsorg. Han viste mangel på den ophøjede ro og det mod, som hans liv ellers frembød så mange smukke eksempler på … Ved Abrahams mangel på tro blev Sara bragt i stor fare. Da kongen af Egypten hørte om hendes store skønhed, lod han hende bringe til slottet for at gøre hende til sin hustru. Men i sin nåde beskyttede Herren Sara ved at lade straffedomme komme over kongens hus“ (Ellen White, Patriarker og Profeter, s. 64-65).

Ingen har påstået, at det er let at være missionær, og ved at lyve og bedrage gjorde Abraham det endnu værre. Heldigvis er Gud en tålmodig Gud, og han afskrev ikke sin tjener på grund af denne fejl, som desværre skulle vise sig ikke at være den eneste, som Abraham kom til at begå. Det er en stor trøst at vide, at hvis vi på trods af vores fejl klynger os til Gud i tro og overgivelse, ligesom Abraham gjorde, kan vores fejl, synder og mangler blive tilgivet, og Herren kan stadigvæk bruge os i sin mission.

`Til eftertanke. Hvad kan vi lære af beretningen om Abram i Egypten?`