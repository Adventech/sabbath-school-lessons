---
title:  De første kristne og deres tryghedszone
date:  18/10/2023
---

`Læs ApG 8,1-4. Hvad var årsagen til, at den første kristne menigheds medlemmer blev spredt uden for deres tryghedszone?`

På dette tidspunkt var den tidlige kristne kirke først og fremmest i Jerusalem eller inden for det jødiske område og blandt jødefolket. Da forfølgelsen begyndte, hvori Saulus, en ivrig jøde og farisæer, var aktivt involveret, blev menigheden i Jerusalem spredt til hele Judæa og Samaria. I ApG 1,8 havde Jesus forudsagt, at ”I skal være mine vidner både i Jerusalem og i hele Judæa og Samaria og lige til jordens ende“. Denne udtalelse gik i opfyldelse, som det siges i ApG 8,4: ”De, der var blevet spredt, begyndte nu at drage rundt og forkynde ordet.“

Men selv efter, at kirken begyndte at bevæge sig videre end Jerusalem, forkyndte de stadigvæk i jødiske områder eller i jødiske lokalsamfund i andre byer. ApG 11,19 antyder, at menigheden blev spredt helt til Fønikien, vore dages Libanon, og Cypern, men på dette tidspunkt forkyndte de ikke budskabet til andre end jøder. Jesu disciple og den første menighed havde ikke til hensigt at se hedninger, kun jøder, komme til Kristus. De havde stadigvæk en meget snæver opfattelse af kirkens mission.

Peter, en af Jesu disciple og en ledende figur i den første kirke, var modstander af at bringe evangeliets budskab til hedningerne, også efter at Paulus var begyndt at gøre det. Peter var kendt som en apostel til de omskårne (dvs. jøderne) og Paulus som apostel til hedningerne (Gal 2,8). Men Gud bragte Peter ud af hans tryghedszone og forandrede hans hjerte. Han begyndte at lære, hvad missionsbefalingen virkelig indebar, og hvad Jesu død skulle opnå for hele verden.

`Til eftertanke. Læs ApG 10,9-15.28-29. Hvilket budskab gav Gud Peter, og hvordan må vi i vores tid anvende dette princip i vores missionsindsats?`