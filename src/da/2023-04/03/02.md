---
title:  Uden for vores tryghedszone
date:  15/10/2023
---

For at Gud kan nå andre, kalder han os til at bevæge os udenfor vores tryghedszone. Ønsket om kun at være sammen med folk af vores egen slags, etnisk og socialt, kan føre til egoisme og til og med ondskab. Dette er en af de lærdomme, vi kan drage fra fortællingen om Babelstårnet.

`Læs 1 Mos 11,1-9. Hvilke intentioner havde folket? Hvad ønskede de at gøre, og hvorfor ville Gud sætte en stopper for det?`

Beretningen om menneskene ved Babelstårnet afslører deres store ambition. De ønskede at bygge et storslået bygningsværk, en by og et tårn, som der ikke var magen til nogen steder i verden. ”Så sagde de: ‘Lad os bygge en by med et tårn, som når op til himlen, og skabe os et navn’“ (1 Mos 11,4).

Hvor ofte forsøger ikke mennesker i dag at gøre det samme. Og det gør ingen forskel, om det sker gennem politik, kunst, forretning eller til og med religion. Der findes mange, som ønsker at skabe sig et stort navn. Men til sidst er det hele uden betydning og forgæves (se Præd 2,1-11).

Bibelen siger i 1 Mos 11,4, at disse mennesker ønskede at bygge tårnet, så de kunne undgå at blive spredt ud over hele jorden. De havde deres egne egoistiske grunde til at forblive sammen. Men Gud havde en anden plan.

Disse mennesker gik sammen om denne opgave. Men Herren sagde: ”Se, de er ét folk med samme sprog. Når de begynder at handle sådan, vil intet af det, de planlægger, være umuligt for dem“ (1 Mos 11,6). Folkets ambitiøse plan var faktisk ond.

Bibelen siger det ikke direkte, men Ellen White skriver, at de ikke stolede på Guds løfte om aldrig igen at ødelægge jorden med en vandflod (1 Mos 9,14-15). De ønskede at bygge noget for deres egen sikkerheds skyld fremfor at stole på Guds ord. Uanset, hvad deres ultimative motiver var, vidste Gud, at deres hensigt ikke var ren, men fyldt med selviske ambitioner, og derfor forhindrede han dem i at opnå deres udtalte mål.

`Til eftertanke. Er du med i en gruppe eller et etnisk samfund, som trives bedst sammen med sine egne? Hvordan kan du evt. få forbindelse med andre, som ikke tilhører den samme etnicitet eller nationalitet som dig?`