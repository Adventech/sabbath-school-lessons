---
title:  Til videre studium
date:  20/10/2023
---

· Ellen White, Mesterens Efterfølgere, ”Det store hverv“, s. 19-23; ”En sandhedssøger“, s. 74-79.

”Før Kristus steg op til Himmelen, overgav han disciplene deres opgave. Han sagde til dem, at de skulle fuldbyrde hans sidste vilje, hvori han testamenterede det evige livs skatte til verden. I har været vidner til mit liv i opofrelse for verden, sagde han til dem. I har set mit arbejde for Israel. Og skønt mit folk ikke ville komme til mig, så de kunne få livet, skønt præster og rådsherrer har handlet med mig, som de ville, skønt de har forkastet mig, så skal de dog have endnu en lejlighed til at tage imod Guds Søn. I har set, at jeg gerne tager imod enhver, som kommer til mig og bekender deres synder. Den, som kommer til mig, vil jeg aldrig kaste ud. Til jer, mine disciple, betror jeg dette nådens budskab. Det skal gives både til jøder og hedninger – først til Israel og så til alle folkeslag, tungemål og alle mennesker. Alle de, som tror, skal samles i én menighed … Evangeliets forkyndelse er Kristi riges store missionsbefaling. Disciplene skulle arbejde alvorligt for andre mennesker og bringe nådens budskab til alle. De skulle ikke afvente, at mennesker kom til dem; de skulle gå ud til folk med deres budskab …

Der findes mange her i verden, der er Guds rige nærmere, end vi aner. I denne mørke og syndige verden har Herren mange kostbare klenodier, til hvem han vil lede sine sendebud. Allevegne findes der mennesker, der vil gå ind for Kristus. Mange vil vide at værdsætte Guds visdom højere end nogen jordisk fordel og blive trofaste fakkelbærere … De var overbeviste om, at Peters handlemåde var en direkte opfyldelse af Guds vilje, og om, at deres fordomme og udelukkelse af andre var fuldstændig i modstrid med evangeliets ånd, og derfor priste de Gud og sagde: ’Så har Gud altså også givet hedningerne omvendelse til liv’ (ApG 11,18)“ (Ellen White, Mesterens Efterfølgere, s. 20.78-79).

**Spørgsmål til drøftelse**:

`1.	Hvordan vil du definere ordet ”mission“ i forhold til, hvordan du vil bruge det i dit eget liv?`

`2.	Hvordan kan du hver dag udtrykke mission i dine holdninger og opførsel og blive mere indstillet på mission i det daglige?`

`3.	Hvordan kan vi gøre os fri af fordomme mod mennesker, som er anderledes end os?`