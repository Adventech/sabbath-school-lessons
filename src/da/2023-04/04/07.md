---
title:  Til videre studium
date:  27/10/2023
---

”Det var kærlighed til fortabte sjæle, der inspirerede Abrahams bøn. Selv om han afskyede den fordærvede bys synder, ønskede han, at synderne skulle frelses. Hans dybe interesse for Sodoma viser den bekymring, vi burde nære for de ubodfærdige. Vi bør nære had til synden, men medlidenhed og kærlighed til synderen. Overalt omkring os er der sjæle, der går en lige så håbløs og lige så frygtelig fortabelse i møde som Sodoma. Hver dag ophører prøvetiden for et eller andet menneske. Og hvor er de advarende og bønfaldende stemmer, der skal byde synderen at undgå denne frygtelige skæbne? Hvor er de hænder, der skal strækkes ud for at drage ham tilbage fra døden? Hvor er de mennesker, der med ydmyghed og udholdende tro beder for ham til Gud?

Abrahams ånd var Kristi ånd. Guds Søn er selv synderens store forbeder. Han, der betalte forløsningens pris, kender en menneskesjæls værdi. Samtidig med, at Kristus nærede et fjendskab til det onde, som kun en uplettet og ren natur er i stand til, viste han en kærlighed mod synderen, som kun den uendelige godhed kunne nære. I sin smerte på korset, hvor han selv bar den frygtelige byrde af hele verdens synd, bad han for sine spottere og mordere: ’Fader! Tilgiv dem; for de ved ikke, hvad de gør’ (Luk 23,34)“ (Ellen White, Patriarker og Profeter, s. 70).

”Abraham blev æret af de omkringboende nationer som en mægtig fyrste og en vis og dygtig høvding. Han isolerede sig ikke fra sine naboer. Hans liv og karakter stod i skarp modsætning til afgudsdyrkernes og øvede en kendelig indflydelse til gunst for den sande tro. Hans troskab mod Gud var urokkelig, men ved sin venlighed og velvilje vandt han folks tillid og venskab, og de respekterede ham for hans naturlige storhed“ (Patriarker og Profeter, s. 67).

**Spørgsmål til drøftelse**:

`1.	Find eksempler fra Bibelen på personer, som opfyldte deres missionskald. Vil du mene, at Johannes Døber havde succes?`

`2.	Læs 1 Mos 19,30-36. Hvad fortæller det om den karakter, nogle af dem, som blev reddet fra Sodoma, havde?`

`3.	Hvad kan vi ellers lære fra Abrahams eksempel mht. mission, og hvordan den skal udføres?`

`4.	Overvej følgende: vil du bedømme Abrahams forbøn for Sodoma og Gomorra som en succes eller et nederlag?`