---
title:  Abrahams mission
date:  25/10/2023
---

`Læs 1 Mos 19,1-29. Hvad var resultatet af Abrahams gæstfrihed, kærlighed og forbøn?`

Teksten giver en interessant antydning om Lots stilling i Sodoma: ”Lot sad i Sodomas byport“ (1 Mos 19,1). Det betyder, at han var en betydningsfuld person i byen, en offentlig embedsmand. At sidde i byporten var et privilegium, som embedsmænd, dommere og konger havde (2 Sam 19,8; Jer 38,7; Ruth 4,1).

1 Mos 19 er næsten en parallel til kapitel 18 og fortællingen om englene og Abraham. Både Abraham og Lot sad ved en indgang eller port (1 Mos 18,1; 1 Mos 19,1). Både Abraham og Lot inviterede fremmede til at hvile sig i deres boliger (1 Mos 18,3-4; 1 Mos 19,2). Både Abraham og Lot tilberedte et måltid for deres gæster (1 Mos 18,4-8; 1 Mos 19,3). Det lader til, at Lot, på trods af sine mangler, også havde nogle gode egenskaber.

Så ”lod Herren svovl og ild regne ned over Sodoma og Gomorra fra Herren i himlen. Han ødelagde disse byer, ja, hele Jordandalen, alle, der boede i byerne, og alt, der voksede på markerne“ (1 Mos 19,24-25).

Vi ved ikke, hvor mange der boede i Sodoma og Gomorra på dette tidspunkt, men blandt disse tusinder af mennesker var der kun fire, der forlod byen, og kun tre, der blev reddet. Sådan var det også med Syndfloden, som beskrives i Første Mosebog. Vi ved ikke, hvor mange der levede på det tidspunkt, men vi ved, at de fleste af dem ikke blev reddet.

Det lille antal af beboere i Sodoma, som blev frelst, har betydning for vores egen mission. Ikke alle vil blive frelst. Vi ønsker, at alle skal tage imod Jesus og hans frelsesplan, men hvert menneske har frihed til at vælge. Vores opgave er at invitere så mange som muligt til at vælge Jesus. Når vi udfører vores mission, hjælper Gud os gennem Helligånden, men han vil aldrig tvinge nogen mod deres eget ønske. En fri vilje betyder, at uanset hvad vi gør, uanset hvor meget vi beder, er frelse i sidste ende hvert enkelt menneskes eget individuelle valg.

`Til eftertanke. Hvordan kan vi lære ikke at blive skuffet, hvis vi ikke ser de resultater, som vi gerne vil have, når vi udfører mission?`