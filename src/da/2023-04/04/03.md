---
title:  Abrahams kærlighed til alle
date:  23/10/2023
---

`Læs 1 Mos 18,16-33. Hvordan viste Abraham sin store kærlighed til alle mennesker, uanset hvilken stamme, race eller folk, de tilhørte?`

Det andet personlighedstræk hos Abraham, som vi finder i 1 Mos 18, var hans menneskekærlighed, også for dem, han ikke kendte personligt. Det er en stor lektie for os alle. Befolkningen i Sodoma og Gomorra var syndere. De stod langt fra Abrahams værdinormer, men hans hjerte var fyldt med kærlighed til alle, uanset hvilken race, køn, sproggruppe eller religion de tilhørte.

Gud åbenbarer for Abraham sin beslutning om at udslette byerne Sodoma og Gomorra.

”Og Herren sagde: ‘Der lyder et højt skrig fra Sodoma og Gomorra; deres synd er meget stor. Nu vil jeg gå ned og se, om deres handlinger virkelig svarer til det skrig, som har nået mig, eller om de ikke gør; det vil jeg vide’“ (1 Mos 18,20-21).

I stor ydmyghed og ærbødighed fremsatte Abraham sin bøn til Gud: ”Du kan umuligt handle sådan og slå retfærdige ihjel sammen med uretfærdige, så retfærdige og uretfærdige får samme skæbne. Det kan du umuligt! Skulle han, der dømmer hele jorden, ikke øve ret?“ (1 Mos 18,25).

Gennem sin kærlighed håbede Abraham, at han kunne redde disse byer, og ikke kun de retfærdige i dem. Abraham vidste helt sikkert, hvor onde indbyggerne i disse byer var. Hvem ved, hvilke historier han havde hørt om dem og deres opførsel? Og ud fra, hvad vi ved om dem, og som det fremgår af det næste kapitel med den slibrige historie om Lot og folkemængden uden for hans hus (se 1 Mos 19,1-11), var de meget onde.

Men Abraham, som selv kendte Guds kærlighed, appellerede til Gud på deres vegne. Abraham vidste, at mennesker altid kan vende tilbage til Gud i anger. For Abraham ville det at redde indbyggerne i disse byer give dem en mulighed for at angre og omvende sig.

Abaham baserede sin bøn til Gud på det, han personligt vidste om Guds kærlighed til menneskene. Han havde selv en stor kærlighed til syndere, og han vidste, at så længe der er liv, er der håb om frelse.

`Til eftertanke. Hvorfor er forbøn vigtig for vores eget bønneliv? Hvordan kan bøn for andre hjælpe os i vores åndelige vækst og give os en større forståelse af Guds kærlighed til syndere?`