---
title:  Gæstfrihed
date:  22/10/2023
---

`Læs 1 Mos 18,1-12. Hvilke sider ved gæstfrihed ser vi i Abrahams reaktion på sine gæster?`

Abraham sad i teltåbningen på den varmeste tid af dagen. Dette var ret usædvanligt. På det tidspunkt af dagen om sommeren, når solen stod på sit højeste, ledte alle efter skygge og en svalende brise. Men måske udholdt Abraham varmen for at hjælpe nogen, som måske kom forbi?

Mens han sad der, så han tre mænd, som var på rejse. Det var sandsynligvis hans skik at være gæstfri mod fremmede. Derfor var det Abraham, der tog initiativet i dette møde. I teksten siges det, at han løb dem i møde fra teltåbningen. Dette er vigtigt. Det betyder, at Abraham tog initiativet til at møde dem, før de kom til ham.

”Lad mig hente lidt vand, så I kan få vasket støvet af jeres fødder og hvile ud under træet. Så kommer jeg med lidt mad, så I kan styrke jer, nu da jeres vej falder forbi mig, jeres tjener. Bagefter kan I drage videre“ (1 Mos 18,4-5).

Abraham var klar over sin mission, som var at dele kundskaben om Herren med alle i en verden, som var opslugt af hedenskab, afgudsdyrkelse og tilbedelse af mange guder. Som vi kan se af denne hændelse, var en af hans mest umiddelbare måder at udføre sin mission på at vise det gennem gæstfrihed.

Abrahams ”store husholdning omfattede mere end tusinde sjæle, hvoraf mange var familieoverhoveder og ikke få for ganske nylig var blevet omvendt fra hedenskabet. En sådan husholdning krævede en fast hånd ved roret. En svag og vaklende fremgangsmåde ville ikke være tilstrækkelig … Abrahams indflydelse strakte sig ud over hans eget hus. Hvor som helst han opslog sit telt, rejste han et alter … for at kunne ofre og tilbede. Når teltet blev flyttet, blev alteret stående; og mangen omflakkende kana’anæer, der havde fået sin viden om Gud gennem hans tjener Abrahams liv, stoppede ved alteret for at ofre til Jehova“ (Ellen White, Uddannelse, s. 189).

Lige fra begyndelsen forstod denne mand, at Gud havde kaldet ham til mission, og at hans rejse til Det Lovede Land ikke var for at holde ferie, men for at være en velsignelse for dem, han mødte, og gennem sit afkom blive det for hele verden.

`Til eftertanke. Hvilke principper fra Abrahams eksempel på gæstfrihed kan du gøre brug af i dit liv?`