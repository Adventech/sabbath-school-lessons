---
title:  Abrahams bønneliv
date:  24/10/2023
---

`Læs 1 Mos 18,23-32 Jak 5,16. Hvad kan vi lære om forbøn af disse tekster?`

I samtalen mellem Abraham og Gud ser vi et forbillede, et eksempel på forbøn. Abraham præsenteres i dette kapitel som en, der går i forbøn hos Gud for indbyggerne i Sodoma og Gomorra. Han beder for dem og på vegne af dem. Han var på en måde et eksempel, et symbol på Jesus som den, der går i forbøn for os hos Faderen. Vores mission og opgave i dag vil kun lykkes, hvis vi beder den slags bønner.

Abraham havde lært at elske indbyggerne i Sodoma og Gomorra og de omkringliggende byer. Hans bønner var derfor ærlige og oprigtige. Han havde allerede kæmpet mod nogle af de konger, som havde angrebet Sodomas og Gomorras konger. Efter Abrahams sejr kom Bera, Sodomas konge, for at møde Abraham sammen med Melkisedek. Bera bad om, at hans folk måtte få lov til at vende tilbage til deres hjem: ”Giv mig menneskene, og behold selv ejendelene“ (1 Mos 14,21). Dette giver os en indikation af kongens kærlighed til sit folk. En af Abrahams største egenskaber var kærlighed; derfor elskede han Sodomas og Gomorras konger og bad for dem og deres folk.

”Det var kærlighed til fortabte sjæle, der inspirerede Abrahams bøn“ (Ellen White, Patriarker og Profeter, s. 70).

Abraham udviste ydmyghed og udholdenhed i sine bønner. Ligeså snart Gud accepterede hans første anmodning om at redde byen, hvis der var 50 retfærdige indbyggere i den, fortsatte han sin forbøn for den.

Vores mission kan ikke lykkes uden bøn, uden forbønnen for andre. Når vi har mødt nogen og har givet bibelstudium eller holdt en tale, må vi bede for de mennesker, vi har haft kontakt med. Gud lytter til disse bønner om at røre ved de menneskers hjerter, som vi har haft kontakt med. Det er ikke vores ord eller veltalenhed, som vil omvende vores venner eller bekendte, men Helligånden vil gøre det. I enhver mission, vi deltager i, må vi derfor bede for hvert menneske enkeltvis.

`Til eftertanke. Læs Rom 8,34 og Hebr 7,25. Hvad siger disse vers om, hvad Jesus gør for os, og hvordan kan denne sandhed hjælpe os til bedre at forstå vores opgave med at bede for andre?`