---
title:  Overgivelse til Gud
date:  26/10/2023
---

`Læs 1 Mos 12,1-9. Hvad siger disse vers om at underlægge sig Gud og hans vilje, også når vejen frem ikke er tydelig og klar?`

En af de mange gode egenskaber, som Abraham havde, var, at han underlagde sig Guds vilje.

**Hans kald**: Abraham modtog et udfordrende kald fra himlen: ”Herren sagde til Abram: ‘Forlad dit land og din slægt og din fars hus, og drag til det land, jeg vil vise dig’“ (1 Mos 12,1). Abrahams første reaktion kunne have været at ignorere denne stemme og tænke, at det var en hallucination. Eller han kunne have udfordret budskabet og måske have sagt: Jeg har ikke lyst til at rejse; jeg trives her. ”Det land, jeg vil vise dig“ kan have lydt som en mærkelig beskrivelse af destinationen. Men han tog imod kaldet. Han overgav sin vilje til Gud og forlod sin fars hus og sit land: ”Så drog Abram af sted, sådan som Herren havde befalet ham“ (1 Mos 12,4).

**Hans valg af område**: Der opstod strid mellem Lots tjenere og Abrahams tjenere, men Abraham ville ikke kæmpe mod sin egen slægtning. Han underlagde sig Guds vilje, og Gud velsignede ham igen: ”Se ud over landet, derfra hvor du står, mod nord og syd, mod øst og vest. Hele det land, du ser, vil jeg give dig og dine efterkommere for evigt“ (1 Mos 13,14-15).

**Ødelæggelsen af Sodoma og Gomorra**: Da Gud åbenbarede disse to byers skæbne for Abraham, forsøgte Abraham i sin kærlighed at redde byerne. Men fordi der ikke engang var ti retfærdige personer i byerne, blev de ødelagt. Abraham underlagde sig Guds vilje og accepterede Guds dom over disse byer.

Herren var i stand til at bruge Abraham, fordi han i alle situationer overgav sig til Gud. Sådan må det også være for os i dag.

`Udfordring. I vores byer møder vi forhindringer, når vi effektivt forkynder evangeliet. Vi har brug for at trygle Gud om at gribe ind.`

`Opfordring. Prøv at finde en måde, hvorpå du kan kontakte en person, som direkte påvirkes af en vanskelig situation, som ligner din egen. Fortæl vedkommende, at du beder for ham eller hende, og bed Gud om at vise dig, hvordan du kan hjælpe.`