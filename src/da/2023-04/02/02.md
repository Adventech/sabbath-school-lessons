---
title:  'Den treenige Gud: Missionens oprindelse'
date:  08/10/2023
---

I Bibelen har Guds mission Jesus som det centrale, og som den eneste vej til frelse. Kristus sagde selv: ”Jeg er vejen og sandheden og livet; ingen kommer til Faderen uden ved mig“ (Joh 14,6). Men Jesus hjælper os også til at forstå, hvor centralt den treenige Gud står i Guds mission.

Alt, hvad Jesus gjorde, var enten for eller fra hans himmelske far (se Joh 4,34; Joh 5,30; Joh 12,45). Men vi må huske, at Jesu mission ikke begyndte, da han kom til vores verden. Han havde modtaget den fra sin far, før verdens grundvold blev lagt (sml. Ef 1,4; 1 Pet 1,20).

Gud planlagde sin opsøgende mission for menneskene, allerede før han lagde grundvolden for vores planet, og han greb bevidst ind i menneskets historie for at gennemføre sin plan.

Sønnen skabte verden (Joh 1,3), og ”da tidens fylde kom“ (Gal 4,4) viste Gud sin kærlighed ved at sende sin søn til jorden (Joh 3,16-17). Sønnen kom, døde på korset og besejrede døden. Derefter kom Helligånden hertil, sendt fra Faderen (Joh 14,26; Joh 16,7), og overbeviser verden (Joh 16,8-11), og han viderefører i dag Faderens og Sønnens mission ved at give kraft og ved at sende Guds folk ud i mission (Joh 14,26; Joh 16,13-14).

`Læs Joh 20,21-22. Mission har sin oprindelse hos Faderen, Sønnen og Helligånden. Hvordan bør det forme vores mission?`

Selv om ordet ”treenighed“ ikke findes i Bibelen, er der mange beviser på, at de tre personer i guddommen står sammen i deres mission. For eksempel efter Jesu opstandelse, da han viste sig for sine disciple og gav dem løftet: ”Og se, jeg sender det, min fader har lovet jer; men bliv i byen, indtil I bliver iført kraft fra det høje“ (Luk 24,49). Her finder vi guddommens mission i en enkelt sætning: Faderens løfte, Sønnens forsikring om løftets opfyldelse, og selve løftet – Helligåndens komme (se Luk 3,16; ApG 1,4-5.8).

Heraf kan vi lære, at missionsopgaven ikke er vores. Den tilhører den treenige Gud. Og derfor kan den ikke mislykkes.

`Til eftertanke. Faderen, Sønnen og Helligånden er alle involveret i opgaven med at frelse mennesker. Tænk over, hvilken trøst vi kan finde i denne kendsgerning.`