---
title: 'Missionens fokus: Skab disciple'
date:  09/10/2023
---

`Læs Matt 28,16-20. Hvilke elementer i discipelskab finder du i disse vers?`

Matt 28,16-20 forkynder det bibelske mandat, kendt som Jesu missionsbefaling (Matt 28,18-20, hvor Jesus siger til sine efterfølgere, at de skal gå ud og gøre mennesker til disciple, oplære dem i troen og døbe dem til medlemskab blandt de troende (se også Mark 16,15-16; Luk 24,44-49; Joh 20,21-23; ApG 1,8).

De grundlæggende dele af Matt 28,16-20 kan beskrives i fire enkle punkter: (1) Jesus befaler sine disciple at gå til Galilæa for at møde ham der (Matt 28,16-17); (2) Jesus kommer til dem og bekendtgør sin autoritet og sit overherredømme (Matt 28,18); (3) Jesus bemyndiger sine disciple til en bestemt opgave: at gøre mennesker til disciple (Matt 28,19-20); og (4) Jesus lover at være med sine disciple indtil verdens ende (Matt 28,20).

Teksten i Matt 28,19 siger: ”Gå derfor hen og gør … disciple.“ Ordet ”derfor“ henviser til den grundvold for befalingen, som netop er blevet givet (Matt 28,18) Jesu magt, autoritet og herredømme, som alt sammen blev opnået gennem den sejr, han vandt ved sin opstandelse.

Det er vigtigt at understrege, at det eneste udsagnsord i bydeform i missionsbefalingen er ”gør … til disciple“. At undervise, døbe og dele Jesu lære med hele verden er kendetegnene på processen med at gøre mennesker til disciple. Det er tydeligt, at Jesus leder sine disciple hen mod den ene hensigt: at gøre mennesker til disciple. Dette er et af de største missionsafsnit i Bibelen. Det afsluttes med Jesu løfte om hans vedvarende nærvær hos sine efterfølgere.

Missionsbefalingen gjaldt selvfølgelig ikke kun de første disciple, som var sammen ved den anledning. De kunne ikke gå til ”alle folkeslagene“ på egen hånd for at opfylde den nye mission, de var blevet givet. Befalingen om mission er derfor universel; alle Jesu efterfølgere bør være engageret i at vinde nye disciple for Jesus. Budskabet, som skal forkyndes, det evige evangelium om Jesus Kristus, gælder for hele verden uden nogen geografisk, social eller etnisk begrænsning.

`Til eftertanke. Missionen er at ”gøre mennesker til disciple“. Hvordan påvirker denne befaling fra Mesteren dit liv, og hvad du gør for andre? Hvad kan du gøre for at blive mere engageret i den opgave, du er blevet kaldet til?`