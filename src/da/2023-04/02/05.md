---
title:  'Missionens udøvere: Guds folk'
date:  11/10/2023
---

Ned igennem historien har Gud altid haft nogle disciple, som trofast repræsenterede hans karakter og i lydighed fulgte hans hensigter. Guds folk er dem, som er kaldet og har taget imod hans invitation til at få del i hans nåde. De har været og er fortsat Guds redskaber til at opfylde hans mission.

`Læs 1 Mos 12,1-3 5 Mos 7,6.11-12. Hvad var Guds oprindelige hensigt med sit folk i Det Gamle Testamente?`

Guds pagt med Abraham og hans efterkommere havde en helt specifik hensigt. De blev kaldet, skabt og indviet til at være redskaber i Guds mission – kanaler for Guds velsignelser til alle folkeslag (sml. 5 Mos 28,10; Es 49,6). Men de blev udvalgt gennem et pagtsforhold med Gud, som var baseret på en indforstået betingelse af tro og lydighed (1 Mos 22,16-18; 2 Mos 19,5-6; 5 Mos 28,1-2; 2 Krøn 7,14). Denne proces, hvor de skulle tiltrække de omkringliggende folk til Israel, var Guds ”missionsstrategi“ i Det Gamle Testamente.

Guds mission fortsætter i Det Nye Testamente. Den opstandne Herre og frelser iværksætter nu en fornyet ”missionsstrategi“ (se Matt 28,18-20; ApG 1,8), hvor Jesu disciple, som udgør kirken, går ud i mission til hele verden. Det er det modsatte af det gamle Israels opgave, hvor nationerne skulle komme til dem. Mission opstod ikke i kirken. Tværtimod. Kirken eksisterer, fordi Gud stadigvæk har en mission, som skal udføres, og han bruger sin kirke til at udføre den.

Men der genstår stadigvæk et spørgsmål: Hvori består kirkens mission? Den er identisk med hans, som kaldte og oprettede kirken: ”For Menneskesønnen er kommet for at opsøge og frelse det fortabte“ (Luk 19,10). Ingen af os i kirken kan frelse nogen, men vi kan og skal lede andre til ham, som kan frelse, til Jesus Kristus.

”Kristi kirkes mission er at frelse fortabte syndere. Den skal gøre Guds kærlighed kendt for mennesker og vinde dem til Kristus ved hans kærligheds kraft“ (Ellen White, Testimonies for the Church, 3. bd., s. 381). Hvilket privilegium og hvilket enormt ansvar!

`Til eftertanke. Mission er for kirken, hvad luft er for vores liv. Uden luft dør vi. Uden mission dør kirken. Hvad kan du personligt gøre for at opretholde liv i din menighed?`