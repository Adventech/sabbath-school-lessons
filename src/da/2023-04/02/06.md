---
title:  'Missionens arena: Verden'
date:  12/10/2023
---

`Læs Åb 7,9-10. Hvad siger denne tekst om Guds missions store geografiske rækkevidde?`

I denne uge har vi set på to vigtige missionstekster. Den ene under-streger det centrale i missionsbefalingen: at skabe disciple. Den anden understreger det evige evangeliums budskab. Teksterne har missionens ”hvem og hvor“ tilfælles: ”Gå derfor hen og gør alle folkeslagene til mine disciple“ (Matt 28,19) og ”dem, der bor på jorden, og for alle folkeslag og stammer, tungemål og folk“ (Åb 14,6).

Kristi evangelium skal med andre ord nå alle samfundsklasser, alle folkeslag, alle sprog og alle folk. Evangeliets indflydelse skal forene de frelste i et stort broderskab. Vi har kun en model, vi skal efterligne, og det er Kristus. Hvis vi tager imod sandheden, som den er i Jesus, vil nationale fordomme og jalousi nedbrydes, og sandhedens ånd vil samle vores hjerter til ét.

Da Jesus sagde: ”I skal være mine vidner“ (ApG 1,8), nævnede han tre forskellige geografiske områder:

**Område 1**: ”I skal være mine vidner … i Jerusalem“. På det tidspunkt var disciplene meget tæt på Jerusalem. Så Jesus sagde i virkeligheden: ”Begynd at dele jeres erfaring med Gud med de mennesker, som står jer nærmest.“ Mission begynder i hjemmet, med familien, med naboerne og vennerne.

**Område 2**: Jesus fortsætter: ”i hele Judæa og Samaria“. Missionen bliver udvidet til at indbefatte dem, som på en måde er tæt på, men alligevel fjernt fra os. Det kan være mennesker, vi deler sprog med, mennesker med samme kultur, men udenfor vores nærområde.

**Område 3**: Jesus går videre: ”og lige til jordens ende“. Guds mission kalder os til at nå mennesker fra alle steder, folkeslag, folkegrupper, sprog og etnicitet. Dette er vores ultimative missionsområde.

`Udfordring. Bed hver dag i denne uge for det nærområde, du bor i. Gud har sat dig der med en opgave.`

`Opfordring. Undersøg demografien i dit område (hvilke mennesker bor i dit område), deres etnicitet og religiøse baggrund. Er de gamle, unge, fattige, rige, hvilke sprog taler de, etc. Bed Gud om at vise dig, hvordan du kan være en kanal for hans kærlighed til dem.`