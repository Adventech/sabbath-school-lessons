---
title: 'Missionens budskab: Det evige evangelium'
date:  10/10/2023
---

`Læs Åb 14,6-7. Hvilke sider ved Guds mission kan du identificere i det ”evige evangelium“, der præsenteres af den første engel i de tre engles budskaber?`

Dette er det eneste sted i Bibelen, hvor ordene ”evig“ og ”evangelium“ forbindes. Evangeliet er de gode nyheder om nåde, som tilbydes alle gennem Jesus Kristus. Han kom til vores verden for at vise os ”nåde og sandhed“ (Joh 1,14). Han levede et syndfrit liv og døde på korset som et stedfortrædende offer og bar straffen for vores synder (Es 53,4-5; 1 Pet 3,18). Han opstod til liv, vendte tilbage til himlen, blev ophøjet af Faderen og går i dag i forbøn for os i den himmelske helligdom (Åb 1,18; ApG 2,33; Hebr 7,25). Han vil snart opfylde sit største løfte. Han kommer igen i majestæt og herlighed. Efter tusind år vil han oprette Guds rige på jorden (Joh 14,1-4; ApG 1,11; Åb 21,1-4). Det er indholdet i det evige evangelium.

Alligevel er det faktum, at dette budskab er evigt, bemærkelsesværdigt. Der findes kun ét evangelium, som kan frelse os. Det vil forblive det samme, indtil Guds mission er gennemført. Der vil aldrig være et andet evangelium. Fejlagtige lærdomme og trospunkter kommer og går (Ef 4,14), men budskabet om frelse, det evige evangelium, forandres ikke, og de, som tror og i lydighed lever efter det, vil blive belønnet (se 5 Mos 5,33; Rom 2,6).

Den samme befaling, som blev givet til de første disciple, gives også til os i dag. Vi må videreføre opgaven med at skabe disciple for Kristus allevegne. Men hvilken slags disciple? Gode, ærlige, helt overgivne, kærlige mennesker? Disse karaktertræk er vigtige, men det er ikke nok. Vi må skabe disciple, hvor vi fokuserer på alle de bibelske elementer i discipelskab (Luk 9,23; Joh 13,34-35; 2 Kor 5,17) med en overordnet hensigt: at være rede og gøre andre rede for vores Herre, Jesu Kristi genkomst.

”Kundgørelsen om dommen fortæller, at Kristi andet komme står for døren. Og denne kundgørelse kaldes det evige evangelium. Således ser vi, at forkyndelsen af Kristi andet komme, og at det er nært forestående, er en væsentlig del af evangeliet“ (Ellen White, Lys over hverdagen, 2. bd., s. 22).

`Til eftertanke. Hvilken forbindelse er der mellem begrebet dom og ”det evige evangelium“ i den første engels budskab? Hvorfor må evangeliet stå centralt i tanken om dom?`