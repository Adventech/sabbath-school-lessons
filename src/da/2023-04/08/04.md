---
title:  Flygtninge og indvandrere
date:  21/11/2023
---

Flygtninge og indvandrere er blevet et heftigt debatteret emne. Millioner af mennesker et blevet hjemløse på grund af krig, naturkatastrofer eller i håbet om at finde en bedre økonomisk fremtid andre steder, og de har desperat behov for hjælp.

Matt 2,13-14 fortæller, at Jesus var flygtning. Josef og Maria måtte flygte fra Betlehem om natten og søge tilflugt i Egypten for at undslippe den morderiske Herodes. Bibelen fortæller ikke noget om deres oplevelser i Egypten, men det er ikke svært at forestille sig, at der var store udfordringer. Måske mødte de nogle af de samme udfordringer, som flygtninge i dag udsættes for. Ligesom Jesu familie søgte tilflugt i et fremmed land, er der også i dag mange mennesker, som af forskellige grunde søger asyl i et nyt land.

Generelt er det lettere at blive venner med personer fra vores egen kultur og sproggruppe, fordi vi har mange ting tilfælles. Det er mere udfordrende at finde noget, vi er fælles om, blandt indvandrere og flygtninge, som ser anderledes ud end os, og som ikke taler vores sprog, ikke deler de samme religiøse værdier og ikke spiser den samme slags mad som os. Evangeliet kalder os til at bevæge os uden for vores etniske, nationale og kulturelle tryghedszone og række en hjælpende hånd til de trængende, uanset hvor forskellige de er fra os.

`Læs 5 Mos 10,19 Sl 146,9 Rom 12,13 3 Mos 23,22. Hvilket vigtigt tema går igen i alle disse tekster?`

Hvordan kan vi hjælpe flygtninge og indvandrere? Det er svært, for i nogle lande anses det ikke som politisk korrekt at blande sig med eller hjælpe disse mennesker. Men vi må gøre, hvad vi kan, hvornår vi kan, for at hjælpe disse mennesker, som har oplevet nogle meget vanskelige perioder i deres liv, og som har brug for vores hjælp. Så i den grad, vi er i stand til det, må vi hjælpe.

Begynd med bøn. Søg dernæst oplysninger om indvandrere og flygtninge. Mange steder findes der organisationer, som tager sig af dem. Du kan begynde med at arbejde for en af disse organisationer, eller måske kan din lokale menighed eller sabbatsskoleklasse oprette et arbejde for indvandrere eller flygtninge.

`Læs Til eftertanke. Hvad kan du gøre, selv om det måske ikke er ret meget, for at hjælpe nogle indvandrere eller flygtninge, som du kender til?`