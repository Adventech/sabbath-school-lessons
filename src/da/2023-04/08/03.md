---
title:  Kun Kristi metode
date:  20/11/2023
---

`Læs Joh 5,1-9 Mark 1,23-28. Hvad lærer disse to beretninger os om at hjælpe de trængende?`

Ellen White beskriver Jesu fremgangsmåde for at hjælpe de trængende i en fem-trins proces: ”Vi kan kun komme i forbindelse med offentligheden, hvis vi bruger Kristi fremgangsmåde. Frelseren færdedes blandt mennesker og viste dem, at han ønskede dem det bedste. Han havde medfølelse med dem og hjalp dem med at løse deres problemer. På den måde fik de tillid til ham. Så sagde han til dem: ‘Følg mig’“ (Vejen til et bedre liv, s. 84).

Først må vi færdes blandt de hjælpeløse, bruge tid på at lære dem at kende og forstå deres behov med det formål at gøre noget godt for dem. Se, hvad Jesus gjorde for den lamme mand ved Bethesda dam. Jesus var netop det sted, hvor de var, blandt ”en mængde syge, blinde, lamme og krøblinge“ (Joh 5,3).

For det andet må vi vise medfølelse. Det kan i nogle situationer være vanskeligt på grund af mistillid, og fordi mennesker af og til bruger venlighed som et middel til at vinde andres tillid, som de senere misbruger. Men Gud kalder os til at vise medfølelse uden at forvente noget til gengæld.

Det tredje trin er at yde hjælp med det, de trænger til. Det indebærer mere end ord. Det kræver handling at hjælpe en ven eller fremmed i nød. Jesus talte med den lamme mand og spurgte, hvad han ønskede. Derefter udførte han et mirakel for manden. I beretningen om manden med den urene ånd overtog Jesus kontrol med situationen og gjorde det for den hjælpeløse mand, som han ikke selv var i stand til at gøre.

Det fjerde trin er at vinde deres tillid. Når vi hjælper mennesker, vil de lære at stole på os og på det, vi siger. Når vi så taler til dem om Jesus, vil de være mere lydhøre. Jesus ønskede ikke kun at helbrede dem fysisk; han ønskede, at de skulle få evigt liv i ham (se Joh 10,10).

Det sidste trin er at hjælpe med at lede dem til Jesus. Det kræver tro både hos dig og hos den, du hjælper.

`Til eftertanke. Vi kan normalt ikke udføre den slags mirakler, som Jesus gjorde. Men hvordan kan vi alligevel hjælpe dem, der har brug for det?`