---
title:  Større kærlighed
date:  23/11/2023
---

Der vil altid være mennesker med behov. Hvis du er villig til at hjælpe andre, har du mange muligheder for at gøre det. Om det er nære venner eller en flygtning langt borte, der lider nød, så bør vi gøre, hvad vi kan, for at hjælpe. I sin tid på jorden tog Jesus sig af dem, som trængte til hjælp. I nogle tilfælde var det ham, der rakte ud, i andre situationer var det den nødlidende selv eller de pårørende, der tog initiativet.

`Læs Joh 15,13. Hvordan kan vi anvende princippet i dette vers i vores tjeneste for andre?`

En missionærfamilie gjorde tjeneste i Trinidad og Tobago i seks år. De første tre år boede de i et hovedsageligt hinduistisk og muslimsk område. Mange af hinduerne klagede over, at kristne ikke tog imod deres invitation til den årlige taksigelsesfest. En dag deltog disse kristne i en taksigelsesfest hos en ny hinduistisk ven. De fulgte Jesu eksempel ved at gøre det. Han besøgte sine venner, når de inviterede ham til deres specielle fejringer. Hinduismen lærer faktisk, at gæster og venner bringer velsignelser til deres hjem.

Lad os gøre en indsats i denne uge for at blive ven med nogen ved at være en velsignelse for vedkommende. Dan dig et overblik over dit område, din landsby eller din by. Kender du til flygtninge eller indvandrere, som bor i nærheden? Kender du de mennesker, som bor på din gade? Det er ikke let at blive venner med fremmede, så bed om Guds hjælp. Han kender alle, også den fremmede, som du måske kan blive ven med og hjælpe til at få kendskab til Gud.

`Udfordring. Find ud af, hvilke udlændinge eller ikke-kristne, som bor i dit land. På hjemmesiden joshuaproject.net kan man finde en oversigt over befolkningsgrupper og religioner i alle verdens lande.`

`Opfordring. Udvælg en person i din omgangskreds. Tænk over nedenstående spørgsmål og begynd at bede regelmæssigt for vedkommende.`

`- Er denne person min ven i følge Jesu model for venskab?`

`- Kender jeg vedkommendes behov?`

`- Hvordan kan jeg lede vedkommende til Jesus for at finde helbredelse?`