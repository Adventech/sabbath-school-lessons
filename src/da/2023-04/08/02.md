---
title:  Venners tro
date:  19/11/2023
---

En bevægende historie i evangelierne viser, hvad nogle mænd var villige til at gøre for at bringe en nødlidende person, sandsynligvis en ven, til Jesus. Fra denne beretning kan vi lære, at det nogle gange kræver hårdt arbejde at hjælpe de trængende.

`Læs Luk 5,17-26. Hvilke lærdomme kan vi finde for os selv om mission og tjeneste i denne beretning (se også Matt 9,1-8; Matt 2,3-12)?`

Ved at bringe deres ven til Jesus påtog disse mænd sig ansvaret for ham. Gud kalder os til at være som denne mands venner ved at lede de trængende til Jesus Kristus. Det kræver tro, handling, tålmodighed og en villighed til eventuelt at gøre noget, der er usædvanligt. Mændene kom til Jesus, men mødte forhindringer. De kunne ikke bringe deres hjælpeløse ven til Jesus på traditionel vis. Men de opgav ikke. I stedet fandt de på en usædvanlig måde at bringe manden til Jesus. De firede ham ned gennem taget! Og ifølge Lukas anerkendte Jesus, hvad de gjorde (se Luk 5,20).

Jesus ønsker, at vi skal bringe vores hjælpeløse venner til ham. Bibelen omtaler Jesus som den store læge, der længes efter at tilgive og helbrede dem, der lider, uanset hvem de er.

Ellen White udfordrer os til at hjælpe de hjælpeløse: ”Vent ikke, til du bliver fortalt, hvad din pligt er. Åbn dine øjne og se, hvem der omgiver dig. Gør dig kendt med de hjælpeløse, plagede og trængende. Gem dig ikke for dem, og forsøg ikke at lukke af for deres behov. Hvem viser ifølge Jakob, at de har en ren religion, som ikke er skæmmet af selviskhed og korruption? Hvem er ivrige efter at gøre alt, de kan, for at hjælpe i den store frelsesplan?“ (Testimonies for the Church, 2. bd., s. 29).

Jesus selv viser, hvordan man skal hjælpe de hjælpeløse, og han kalder os til at gøre det samme. Først bliver vi venner med dem; så finder vi ud af, hvad deres behov er; og til sidst leder vi dem til Jesus, som er den eneste, som kan hjælpe dem. Det er, hvad mændene i beretningen gjorde. Vi skal gøre det samme i de situationer, vi oplever. Vi skal hjælpe mennesker hen til Jesus, som er den eneste, der kan frelse dem.

`Til eftertanke. Hvem af de mennesker, du omgås, har brug for hjælp? Hvad vil du gøre for dem?`