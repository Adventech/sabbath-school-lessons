---
title:  At krydse en linje
date:  07/12/2023
---

`Læs ApG 17,24-34. Hvordan fortsætter Paulus sit vidnesbyrd?`

Det er også interessant at lægge mærke til, at Paulus faktisk citerede nogle af deres egne forfattere. De havde skrevet noget, som lå tæt op ad Bibelens sandhed, og det gav Paulus en mulighed for at lede sine tilhørere endnu længere. Der er ingen tvivl om, at det i vores forsøg på at nå andre kan være meget vigtigt at kende til, hvad de tror, og forsøge at finde en fælles referenceramme.

Læg også mærke til, at Paulus dernæst bruger denne enighed til at lede dem derhen, hvor han ønsker: til Jesu opstandelse og det håb, som tilbydes alle. Lukas beskriver reaktionen på Paulus’ afslutningsord om opstandelsen. Nogle spottede, andre sagde, at de ønskede at høre mere om det senere, og nogle troede. Nøglen for os i denne beretning er, at de alle sammen faktisk havde lyttet. Og det var, hvad Paulus fra begyndelsen havde håbet på.

Vi ved, at nogle vil afvise evangeliet, men vi må gøre alt, vi kan, for at sikre, at de, før de afviser det, har forstået, hvad de afviser. I Paulus’ arbejde blandt athenerne sikrede han gennem sin metode og sin strategiske brug af det, han havde studeret og lært om dem, at de lyttede med åbent sind til sandheden om, at der findes en Gud, som de ikke kendte, men som havde skabt dem. Denne Gud elskede dem og ønskede, at de skulle kende ham. Han havde været barmhjertig mod dem på trods af deres uvidenhed. Men der kommer en dommedag. Og hvis alt dette lød utroværdigt, var der uigendriveligt bevis for det i Kristi opstandelse.

Da folket nu faktisk havde hørt og forstået budskabet, måtte de selv vælge, om de direkte ville afvise det, eller om de ville undersøge det nærmere. Og nogle foretog yderligere undersøgelser og blev Jesu efterfølgere (ApG 17,34).

`Udfordring. Bed Gud om specifik ledelse i, hvordan du bedst kan vidne for nogen, du kender.`

`Opfordring. Undersøg de sociale medier for evt. at finde et muligt ”Areopagos“ for dig, hvor du kan præsentere evangeliet for ikke-troende med samme klarhed og diskretion som Paulus.`