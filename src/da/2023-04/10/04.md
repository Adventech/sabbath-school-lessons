---
title:  Paulus og den ukendte Gud
date:  05/12/2023
---

Læg mærke til, at Paulus ikke talte nedsættende om athenernes falske religion eller falske guder. Han samlede alle de gode pointer, han kunne finde, og selv om der ikke var mange, benyttede han dem, han fandt.

`Læs ApG 17,22-23. Hvad gjorde Paulus i sit forsøg på at nå disse mennesker med evangeliet?`

”Athenere! Jeg ser, at I på alle måder er meget religiøse“ (ApG 17,22). Paulus roste hedningerne! Deres religion var helt fejlagtig, men Paulus roste dem alligevel for deres hengivenhed; for selv en forkert åndelighed kan være mere positiv end slet ingen interesse for det åndelige.

Paulus fortsatte: ”Da jeg gik rundt og så nærmere på jeres helligdomme“ (ApG 17,23). Ved at beskrive sit eget studium af athenernes religion kommunikerede Paulus en respektfuld holdning mod disse mennesker. Han trængte sig ikke på som en selvudnævnt ekspert, der havde alle svarene på, hvordan folket havde brug for at forandres. I virkeligheden var han faktisk en ekspert og havde faktisk de svar, som disse mennesker havde brug for. Men han præsenterede ikke sig selv på den måde, for så ville han være blevet afvist med det samme. I stedet blev han opfattet som et menneske, der brød sig om folket og ønskede det bedste for dem.

I sin kommentar til inskriptionen: ”Til en ukendt gud“ (ApG 17,23) benyttede Paulus sig af, hvad der kunne opfattes som noget, de var enige om. De troede på gud, faktisk på mange guder, og det var en god start, for der var mange dengang, som ikke troede. Og på den måde kunne han bane vejen for en dybere samtale. Han hånede ikke deres negative ide om et alter til en ukendt gud. I stedet satte han pris på og beundrede et folk, som var så optaget af åndelige ting, at de for at være på den sikre side brugte kræfter og midler på at tilbede noget, de ikke engang kendte.

Var de på fejl spor? Selvfølgelig, men det kunne ændres. Det vigtige var, at de fra starten var oprigtige i forhold til det, de ikke forstod. Det vidste Paulus, at Helligånden kunne arbejde med. Paulus havde fundet et emne, som kunne pirre deres interesse.

`Til eftertanke. Hvilke broer og kontaktpunkter kan du forestille dig ville åbne muligheder for dybere samtaler med andre, som du kommer i kontakt med?`