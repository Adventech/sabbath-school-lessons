---
title:  Paulus på Areopagos
date:  04/12/2023
---

På baggrund af det kald, Paulus havde fået af Gud, prædikede han evangeliet, ligegyldigt hvor han var. Det gjorde han også i Athen.

`Læs ApG 17,18-21. Hvordan reagerede hedningerne på torvet på Paulus’ tale og spørgsmål?`

Det er tydeligt, at Paulus med sine ”fremmede guddomme“ gjorde stort indtryk på folkene på torvet (ApG 17,18). Så de tog ham med til Areopagos, en del af byen, hvor retslige og religiøse spørgsmål blev afgjort, selv om det ikke ser ud til, at Paulus blev udsat for nogen form for en juridisk retssag. Det ser ud til, at det var for at give ham muligheden for at forklare denne ”nye lære“ (ApG 17,19). Det ville have været svært at ignorere en person med Paulus’ veltalenhed, passion og intelligens, selv om han kom med ideer, som syntes meget mærkelige for disse mennesker.

Ifølge ApG 17,21 brugte ”athenerne og de fremmede tilflyttere … ikke deres tid til andet end at fortælle eller høre nyt“. Beskyldte Lukas dem for at være dovne? Sandsynligvis ikke. Det betyder nok snarere, at han forklarer, at de var erfarne tænkere og debattører. Grækerne havde trods alt produceret filosoffer som Sokrates, Platon og Aristoteles, hvis indflydelse også rækker til vore dage. Selv om nogle af disse tænkere ikke var ateister, og slet ikke på den måde, som vi i dag opfatter ateisme, var mange af deres filosofiske ideer radikalt anderledes end den kristne lære. Det er fx umuligt at finde plads for en opstanden Messias i epikuræernes og stoikernes filosofier.

I Athen oplevede Paulus, at Helligånden kunne bruge den kundskab og de taleevner, som han havde tilegnet sig i sin uddannelse under Gamaliel. Men i virkeligheden var det Paulus’ uddannelse på Athens gader, som Helligånden i endnu større grad kunne bruge.

”De klogeste blandt tilhørerne undredes, mens de lyttede til hans forklaringer. Han viste dem, at han var bekendt med deres kunst, deres litteratur og deres religion“ (Ellen White, Mesterens efterfølgere, s. 129).

`Til eftertanke. Efter sin erfaring med hedningerne og filosofferne i Athen skrev Paulus til korintherne, at ”jeg havde besluttet, at jeg hos jer ikke ville vide af andet end Jesus Kristus, og det som korsfæstet“ (1 Kor 2,2). Hvad siger det om Jesu centrale rolle i vores budskab? Gør det nogen forskel, hvem vores publikum er?`