---
title:  En ny Gud introduceres
date:  06/12/2023
---

`Læs ApG 17,24-27. Hvilken fremgangsmåde benyttede Paulus i sit forsøg på at nå disse mennesker?`

For et folk, som var så optaget af åndelige ting, at de havde bygget et alter for en ukendt gud, var Paulus’ ord fascinerende: en skabergud, som ikke bor i et tempel og ikke har brug for noget fra mennesker, men i stedet sørger for menneskenes behov. For en kultur gennemsyret af græsk mytologi, hvor guderne var uforudsigelige, selvoptagede og onde, var tanken om en Gud som den, Paulus beskrev, en fantastisk og spændende tanke. Og mændene på Areopagos tog deres allerførste små babyskridt hen mod en Gud, som er kærlighed.

Paulus talte sandsynligvis længere på Areopagos end kun de få ord, som Lukas deler i denne beretning. Han har formentlig opsummeret Paulus’ tale. Paulus har sikkert gået langt mere i detaljer med hvert af de emner, som vi indtil nu har set på. Vi kan inddele Paulus’ tale på følgende måde:

1.	Først roste Paulus deres åndelige forståelse og oprigtighed.

2.	Dernæst viste han, at han havde studeret deres tro, og at han havde fundet nogle ting, som han respekterede i deres tro.

3.	Så fortalte han dem om noget, han havde opdaget i sit studie af deres religion, som de erkendte, at de ikke forstod.

4.	Herefter delte han den side ved Gud, som han vidste, at de desperat havde brug for, nemlig at Gud er til, og at han elsker dem og ikke er langt borte.

5.	Ved afslutningen af sin tale, advarer Paulus om, hvad det vil sige at afvise kendskabet til denne Gud, som de endnu ikke kender.

Paulus ledte dem så langt, han kunne, ud fra det, han vidste om deres tro. Hvis han kunne lede dem så langt, var der stor fremgang.

`Til eftertanke. Læg mærke til Paulus’ appel om den skabte verden og om Gud som skaber (se også Rom 1,18-25). Hvorfor er dette et godt sted at begynde med de fleste mennesker? Hvad er der ved den skabte verden, som peger så tydeligt på Gud?`