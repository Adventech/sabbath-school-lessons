---
title:  En hebræer i Athen
date:  03/12/2023
---

`Læs ApG 17,1-6. Hvordan var Paulus endt i Athen, og hvordan reagerede han på det, han fandt der?`

Athen var en by, som var ”fuld af afgudsbilleder“ (ApG 17,16). Paulus kom fra et folk, der i sin historie havde haft tilbøjelighed til afgudsdyrkelse på trods af de endeløse advarsler fra Guds profeter. Nu blev han oprørt over alle de afguder, han fandt i Athen. Og der er ingen tvivl om, at Paulus blev motiveret af sin medfølelse for athenerne, som kom til at dø i deres synd, hvis de ikke lærte den sande Gud at kende.

I dag er vores storbyer stadig fulde af afgudsbilleder, selv om de er anderledes end dem, Paulus så. Desværre er mange troende i stand til at gå gennem en storby uden at reagere på disse afguder. Men Paulus’ forbindelse til Helligånden var sådan, at det fik ham til at reagere. I modsætning til nogle af de andre kristne, som stadig ikke forstod, at evangeliet var for hele verden, vidste Paulus, at Gud også ønskede at frelse athenerne. Han forstod, at princippet om global mission betød, at evangeliet skulle bringes til dem, som slet ikke kendte Gud. Dette indbefattede afgudsdyrkere så vel som de filosoffer, som fyldte Athens gader.

Derfor gik Paulus til torvet, hvor han kunne møde disse mennesker. Vi kan måske sige, at han skabte det første Global Missions studiecenter, hvor han benyttede torvet til at studere og afprøve metoder til at nå disse hedningers sind og hjerte.

Paulus vidste, at han ikke kunne henvende sig til athenerne på samme måde, som han gjorde til jøderne eller de gudfrygtige hedninger. Dette var mennesker, som ikke kendte Israels Gud og hans gerninger for Israel som et folk. Uanset, hvor centrale disse ideer og trospunkter var for jøderne og til og med for de gudfrygtige hedninger, betød de slet ikke noget for de mennesker, som Paulus mødte på torvet i Athen. Derfor var det nødvendigt med en helt ny fremgangsmåde.

I dag forsøger vi ofte at nå mennesker, hvis baggrund ikke har noget tilfælles med det, der omtales som en ”jødisk-kristen“ baggrund. Derfor må vi, ligesom Paulus, tilpasse os. En indgangsvinkel, som fx virker godt i Buenos Aires, ville sandsynligvis være ubrugelig i Bangkok.

`Til eftertanke. Hvilken slags afguder tilbeder folk i det samfund, du bor i, og hvordan kan du åbne deres øjne for, hvor værdiløse de alle er?`