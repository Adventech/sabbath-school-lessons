---
title:  Til videre studium
date:  08/12/2023
---

Noget af det, vi kan overveje i lyset af fortællingen om Paulus’ erfaring på Areopagos, er, hvordan man bedst kan nå en gruppe ikke-troende, som endnu ikke har hørt om Gud. I Athen førte det til, at en lille gruppe begyndte at tro.

”Apostlens ord og beskrivelsen af hans holdning og omgivelser, således som inspirationens pen har nedskrevet den, skulle overgives til alle de kommende generationer som vidnesbyrd om hans urokkelige tillid, hans mod trods ensomheden og modgangen, og den sejr, han vandt for kristendommen i selve hedenskabets hjerte.

Paulus’ ord rummer en skat af lærdom for menigheden. Han var i en situation, hvor han let kunne have sagt netop det, som ville have ophidset hans hovmodige tilhørere og bragt ham selv i vanskeligheder. Hvis hans tale havde været et direkte angreb på byens guder og stormænd, ville han have risikeret at møde samme skæbne som Sokrates. Men med en takt, som stammede fra guddommelig kærlighed, bortledte han forsigtigt deres tanker fra de hedenske guddomme ved at åbenbare dem den sande Gud, de ikke kendte“ (Ellen White, Mesterens efterfølgere, s. 130-131).

Gennem direkte kontakt med mennesker, et studie af deres kultur og religion, og hans respekt for deres åndelige hengivenhed, var Paulus i stand til at gøre noget beundringsværdigt i Athen. Han undgik at irritere sine lyttere. Dette var i sig selv en afgørende, gudgiven præstation. Og det er en skat af lærdom, som vi som en menighed skal lægge mærke til i denne fortælling.

**Spørgsmål til drøftelse**:

`1.	Med Paulus’ erfaring i Athen som forbillede, hvad er så det første skridt ved begyndelsen af et nyt evangelisk arbejde i en storby?`

`2.	Hvilken opførsel kræves af kristne for at bygge bro til mennesker i storbyer – og alle andre steder – som ikke kender Gud?`

`3.	Hvordan bør vi reagere, når vi provokeres af ”afguder“ i vores arbejde blandt mennesker, som ”tilbeder“ disse ”afguder“?`

`4.	Paulus kunne have nøjedes med at introducere athenerne til denne Gud, som elsker dem, og det ville de givetvis have syntes om. Men han krydsede en linje, som fik folk til at tro, at han var fra forstanden, da han prædikede om opstandelsen. Burde han have gjort det? Hvorfor, eller hvorfor ikke?`