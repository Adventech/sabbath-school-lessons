---
title:  Opsøg skarerne
date:  11/12/2023
---

På trods af både interne og eksterne udfordringer kalder Jesus os til at udføre mission i byerne.

`Læs Matt 9,35-38. Hvad lærer det os om mission til de store folkeskarer, uanset hvor vi finder dem?`

Jesus ynkedes over folkeskarerne, som findes i byerne. Luk 19,41 beskriver, hvordan Jesus græd over Jerusalem. Vi forstår måske ikke, hvor dyb Jesu kærlighed er til sine børn, også til de anonyme masser, som bor i byerne. Derfor siger Jesus til os i Matt 9,38, at vi skal bede, så vores motiver kan blive ligesom hans.

`Læs Matt 4,23-25. Fra hvilke geografiske områder kom folk til Jesus, da han begyndte sit arbejde?`

I Matt 4,25 kom skarerne, som fulgte Jesus, fra Galilæa, fra Dekapolis i øst, som var et område med ti byer, fra Jerusalem, samt fra Judæa i syd. Udover Samaria, hvilket område manglede? Kystområdet med Tyrus og Sidon, dvs. dele af Fønikien langs Middelhavet og nordvest for Galilæa. Vi kan se, hvorfor Jesus gik til dette område. Denne tur til Tyrus’ og Sidons område var en af Jesu tværkulturelle missionsrejser.

”Efter mødet med farisæerne tog Jesus bort fra Kapernaum og begav sig tværs over Galilæa til højlandet ved Fønikiens grænser. Når han så mod vest, kunne han på sletten nedenfor se de ældgamle byer Tyrus og Sidon med deres hedenske templer, deres pragtfulde paladser og markedspladser og havnene, som vrimlede med skibe“ (Ellen White, Jesu Liv, s. 346).

`Til eftertanke. Hvordan kan vi hjælpe mennesker til at se, hvor formålsløse ”deres pragtfulde paladser og markedspladser“ er i sig selv, og hvorfor de har brug for Jesus?`