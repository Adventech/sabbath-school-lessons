---
title:  Mission i fjernere områder
date:  10/12/2023
---

Vi læser, at Jesus tog sine disciple fra området ved Genesaret (Matt 14,34) og ”gik bort derfra og drog til områderne ved Tyrus og Sidon“ (Matt 15,21). Han ledte sine disciple til grænsen mod disse fremmede områder, for at de kunne få en erfaring, de ikke så let kunne have fået i Galilæa. Han ønskede at forberede dem på deres kald til at nå alle folkegrupper, deriblandt også i byerne.

`Læs Dom 3,1-6 1 Kong 5,15-26 1 Kong 11,1-6. Hvad fortæller disse tekster, som kan give os noget baggrundsviden om disse byer?`

I Dom 3,1-6 lærer vi, at disse oldtidsfolk blev brugt af Gud til at prøve israelitternes tro. Desværre bestod Guds folk heller ikke prøven, i hvert fald ikke denne gang: ”De giftede sig med de andres døtre, og deres egne døtre gav de til de andres sønner, og de dyrkede deres guder“ (Dom 3,6). Lige fra begyndelsen var disse folkegrupper en snublesten for Israel.

I 1 Kong 5,15-26 kan vi se det tætte forhold mellem sidonitterne og hebræerne. Selv om de økonomiske bånd var til gavn for begge parter, er der ingen tvivl om, at hebræerne blev negativt påvirket af deres handelspartneres hedenskab og afgudsdyrkelse.

1 Kong 11,1-6 afslører, hvor negativ den indflydelse med tiden blev: Kong Salomo giftede sig med en sidonittisk prinsesse, som førte ham på afveje. ”Salomo fulgte Astarte, sidoniernes gud“ (1 Kong 11,5).

Men på trods af disse nationers hedenske historie og deres afgudsdyrkelse og negative indflydelse på det udvalgte folk, bragte Jesus alligevel sine disciple til deres områder. På den måde indviede han dem i tværkulturel bymission, der konfronterede dem med deres egne fordomme og snæversyn og skabte et eksempel for sine efterfølgere på holistisk bymission for alle kulturer og nationaliteter.

En adventistmissionær i en storby møder mange udfordringer, deriblandt bekymringer vedrørende sundhed og omgivelser. Derudover er leveomkostningerne høje, og der findes racisme, fordomme, nationalisme samt restriktioner mht. religionsfrihed og talefrihed. Men på trods af disse forhindringer må vi arbejde i storbyerne.

`Til eftertanke. Hvad kan du gøre for at hjælpe dem, der er involveret i mission i storbyer?`