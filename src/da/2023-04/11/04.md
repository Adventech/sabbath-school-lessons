---
title:  I Tyrus og Sidon
date:  12/12/2023
---

Bibelforskere mener, at Matthæusevangeliet specifikt blev skrevet til jøderne og Markusevangeliet primært til hedenske læsere. Det er godt at huske denne forskel, når vi studerer evangelierne.

`Læs Matt 15,22-28 Mark 7,24-30. Hvilke forskelle finder du mellem de to tekster i den måde, kvinden beskrives?`

Bemærk, hvordan Matthæus beskriver denne mor ved at bruge hendes etnicitet. Hun var kana’anæer. Markus beskriver hende som ”hedning“ og giver yderligere en oplysning om, at hun var ”af syrisk-fønikisk herkomst“ – det eneste sted i Bibelen, dette udtryk bruges.

Tænk over, hvilken virkning denne beretning i Matt 15 ville have på de første læsere med deres baggrund og deres verdenssyn. Matthæus’ læsere ville opfatte denne kvinde som en foragtet hedning. Det ville de gøre på grund af jødernes historiske oplevelser med kana’anærne som et folk, der tilbad afguder, og hvis onde livsstil og handlinger længe havde været en snublesten for Israels folk. Selv Jesu disciple regnede det ikke som en mulighed, at denne kvinde havde tro og kunne blive en del af Guds rige.

I Mark 7 er de forventede læsere hedninger, som ville have haft en anden reaktion end Matthæus’. Hedningerne havde ikke haft den samme erfaring med kana’anæerne, som jøderne havde haft. I stedet ville hedningerne identificere denne kvinde som ”en hedning af syrisk-fønikisk herkomst“. Jesus helbredte en af deres egne! Blandt hedningerne ville denne kvinde blive betragtet som en kærlig mor, som var bekymret over sin datters skæbne og ønskede, at Mesteren skulle helbrede hende, uanset hvilken etnisk eller national baggrund hun havde.

”Kristus svarede ikke umiddelbart på kvindens bøn. Han modtog denne repræsentant for et foragtet folk, som jøderne ville have gjort det. Hans hensigt var, at hans disciple skulle få et indtryk af den kolde og hjerteløse holdning, som jøderne normalt viste, sådan som han tilkendegav det ved sin modtagelse af kvinden, samt den medmenneskelige holdning, han ville have dem til at indtage, og som fremgik af, at han efterfølgende opfyldte hendes bøn“ (Ellen White, Jesu Liv, s. 347).

`Til eftertanke. Læs 1 Joh 2,2. Hvad bør denne tekst sige os om, hvordan vi alle er lige hos Gud?`