---
title:  Den Gud, som stadigvæk er med os
date:  04/10/2023
---

Jesu liv og tjeneste var Guds ultimative åbenbaring. I ca. tre år var Gud i stand til at åbenbare mere om, hvem han er, og hvad hans mission går ud på, end gennem alt det, han havde gjort på andre måder i tidligere generationer. Kristus var til fuldkommenhed ”den usynlige Guds billede“, ”i ham besluttede hele guddomsfylden at tage bolig“, og ”stifte fred ved hans blod på korset“ (Kol 1,15.19-20). I Kristus blev Guds missionerende natur gjort kendt. Jesus selv åbenbarede sin mission, idet han sagde: ”Menneskesønnen er kommet for at opsøge og frelse det fortabte“ (Luk 19,10).

`Læs Joh 3,16. Tænk grundigt over verset. Hvordan kommer både Guds kærlighed og hans mission til udtryk i dette vers?`

Senere i Jesu tjeneste, da han nærmede sig den sidste uge i sit liv, var hele menneskehedens skæbne på spil. De begivenheder, som fandt sted i de dage, forbandt fortidens forventninger med fremtidens håb. Under påskefejringen, som pegede på frihed fra den egyptiske undertrykkelse, gav Jesus Kristus, Gud i menneskeskikkelse, sit liv for at befri os fra syndens slaveri. Apostlen Paulus skrev: ”Ham, der ikke kendte til synd, har han gjort til synd for os, for at vi kunne blive Guds retfærdighed i ham“ (2 Kor 5,21).

`Læs Matt 28,18-20. Hvilket løfte finder vi i den store missionsbefaling? Hvordan giver det os forvisning, når vi bliver involveret i Guds mission?`

Kristi død var en del af forsoningsprocessen, ikke afslutningen på den. Ved sin opstandelse besejrede Kristus døden og modtog ”al magt i himlen og på jorden“ (Matt 28,18). På baggrund af denne virkelighed befalede han alle sine efterfølgere at gøre folk i hele verden til disciple med et fantastisk løfte: ”Og se, jeg er med jer alle dage indtil verdens ende“ (Matt 28,20).

`Til eftertanke. Hvordan har du oplevet Jesu løfte om at ”være med jer alle dage“ blive opfyldt i dit eget liv, når du er involveret i mission?`