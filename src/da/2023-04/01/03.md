---
title:  Den Gud, som længes efter at være sammen med os
date:  02/10/2023
---

`Læs 1 Mos 17,7 1 Mos 26,3 1 Mos 28,15. Hvad er kernen i Guds løfte til Abraham og hans efterkommere i disse vers?`

I Det Gamle Testamentes fortælling bliver Gud ved med at handle i overensstemmelse med sin missionerende natur for at opnå sin hensigt. Efter Syndfloden besluttede Babels befolkning fx at samles på ét sted og bygge en by og et tårn, som kunne nå til himlen. Gud greb ind, forvirrede deres sprog med den hensigt at sprede dem ud over verden (1 Mos 11,1-9). Derefter udvidede han sin mission ved at kalde Abraham til at være et redskab for Guds velsignelser til hele verden (1 Mos 12,1-3). Gud gav mange løfter til Abraham og hans efterkommere, men der er et, der står over dem alle. Adskillige gange sagde Gud grundlæggende til dem: ”Jeg vil være jeres Gud.“ ”Jeg vil være med jer.“ ”Jeg er med jer.“ (Se 1 Mos 17,7-8; 1 Mos 26,3; 1 Mos 28,15).

Historien fortsætter, og Josef ender i Egypten, men som et redskab til frelse for Guds folk. På hvert trin i Josefs erfaring, selv i de mest vanskelige øjeblikke i hans liv, bekræfter Bibelen, at ”Herren var med“ ham (1 Mos 39,2.21.23). For at opfylde sin mission sendte Gud flere generationer senere Moses til Farao som sit redskab for at befri sit folk fra Egyptens slaveri. Under Moses’ ”indvielse“ sagde Gud til ham: ”Jeg vil være med dig“ (2 Mos 3,12). Igen og igen bekræftede Jahve sit dybe ønske om at være med sit folk.

`2 Mos 29,43.45. Hvad var en af hovedhensigterne med helligdommen i Det Gamle Testamente?`

Gud besluttede sig for at være med sine børn på en anden måde. Ved opførelsen af tabernaklet og oprettelsen af et meget forsætligt og målrettet system, som skulle pege frem til det ultimative redskab i hans mission, Jesus Kristus, bekræftede Gud over for Moses sin længsel efter at bo sammen med Israels børn.

”Ofringerne og præsteskabet i det jødiske system var oprettet for at repræsentere Kristi død og forsonende gerning. Ingen af disse ceremonier havde mening i sig selv; deres værdi lå i, hvad de sagde om Kristus“ (Ellen White, The Advent Review and Sabbath Herald, 17. dec. 1872).

`Til eftertanke. Hvordan oplever du Guds nærvær i dit liv?`