---
title:  Den Gud, som kommer igen for at hente os
date:  05/10/2023
---

`Læs Joh 14,1-3. Hvordan hænger dette løfte sammen med det endetidsbudskab, som vi finder i Bibelen?`

Håbet om hans genkomst, et af de mest elskede løfter, som Jesus gav, mens han var her på jorden, viser igen Skaberens ønske om at være sammen med os i al evighed. Jesus bekræftede det, da han sagde: Jeg ”kommer … igen og tager jer til mig, for at også I skal være, hvor jeg er“ (Joh 14,3).

Ifølge apostlen Johannes vil løftet en dag endelig blive til virkelighed. ”Og jeg hørte en høj røst fra tronen sige: Nu er Guds bolig hos menneskene, han vil bo hos dem, og de skal være hans folk, og Gud vil selv være hos dem“ (Åb 21,3).

”Frelsergerningen vil være fuldstændig. Der, hvor der var overflod af synd, findes der endnu større overflod af Guds nåde. Selve jorden, netop det område, som Satan gør fordring på som sit eget, skal ikke blot frikøbes, men ophøjes. Vores lille verden, som under syndens forbandelse er den eneste mørke plet i hans strålende skaberværk, skal blive æret frem for alle andre verdener i Guds univers. Her, hvor Guds Søn iklædte sig menneskeskikkelse, her, hvor herlighedens konge levede, led og døde – her skal Guds bolig være hos menneskene, når han gør alting nyt. ‘Han vil bo hos dem, og de skal være hans folk, og Gud vil selv være hos dem.’ Da skal de forløste vandre i Herrens lys og prise ham for hans uudsigelige gave: Immanuel: ‘Gud med os!’“ (Ellen White, Jesu Liv, s. 18).

Hvilket privilegium det er at være en del af denne virkelighed!

**Ugentlige udfordringer og opfordringer**

I dette kvartal vil du blive inviteret til bevidst at tage del i Guds mission. Det er en anledning til at se og opleve missionens Gud arbejde i dit liv. Benyt dette øjeblik til personlig overvejelse og vær parat til hver uge at dele din erfaring med klassen. Den ugentlige opfordring er en opmuntring til en øget indsats i Guds mission.`

`Udfordring. Bed hver dag i den kommende uge om, at Gud må åbne dit hjerte for at blive en del af hans mission.`

`Opfordring. Lær navnet på nogen i dit liv, som du ikke allerede kender – en nabo, kollega, butiksansat, buschauffør, rengøringsperson, etc. Begynd at bede for vedkommende hver dag.`