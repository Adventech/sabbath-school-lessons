---
title:  Gud, som opsøger os
date:  01/10/2023
---

Gud skabte os i sit billede. Han gav os en fuldkommen verden, og det var hans mening, at vi skulle leve med ham i en fuldkommen forbindelse, som bygger på hans mest dyrebare egenskab: kærlighed. Men for at kærligheden skulle være virkelig, gav Gud os også en anden gave: en fri vilje – frihed til at vælge, hvilken vej, vi ville følge. Gud gav selvfølgelig grundig oplysning til Adam og Eva om farerne ved ulydighed og de dødelige følger deraf (1 Mos 2,16-17). Men så overbeviste Satan på sin bedrageriske måde Eva om, at hun kunne spise af frugten fra træet til kundskab om godt og ondt uden nogen negative følger. Han påstod tværtimod, at de ville blive ”som Gud og kende godt og ondt“ (1 Mos 3,5). Uheldigvis valgte Eva at spise og gav også frugten til Adam, som tog det samme valg. Det fuldkomne skaberværk blev skamferet af synd.

Dette øjeblik ændrede Guds oprindelige plan og hensigt for den nyskabte planet, Jorden. Frelsens mission, som var blevet udtænkt ”før verden blev grundlagt“ (Ef 1,4), måtte nu føres ud i livet.

`Læs 1 Mos 3,9-15. Hvad var Guds første ord til Adam efter, at han og Eva havde syndet? Hvorfor har denne udtalelse så stor teologisk betydning også i dag?`

Gud vidste selvfølgelig, hvor Adam og Eva var. Overvældet af frygt var det Adam og Eva, som havde brug for at se, hvad der foregik. Men det var også nødvendigt for dem at blive konfronteret, så de kunne forstå de forfærdelige konsekvenser af deres synd. Det var også nødvendigt, at Satan blev overvundet. For at det kunne ske, begyndte Gud at præsentere sin mission, frelsesplanen (se 1 Mos 3,14-15), det eneste håb, hvorved Gud kunne ”forlige verden med sig selv“ (2 Kor 5,19).

Men det er vigtigt at bemærke, at før den store konfrontation og løftet om forsoning kom Gud og ledte efter de faldne mennesker. På trods af den tilsyneladende håbløse situation tager Gud fat i to emner i sit spørgsmål til Adam: vores syndige tilstand og Guds missionerende natur. Vi er fortabte og har desperat brug for frelse. Det er ham, der finder os, og han er fast besluttet på at frelse os og være sammen med os.

`Til eftertanke. Ned igennem historien bliver Gud ved med at spørge: ”Hvor er du?“ Hvad betyder det for dig i din personlige erfaring? Har du svaret ham?`