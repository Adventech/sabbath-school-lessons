---
title:  Den Gud, som blev et med os
date:  03/10/2023
---

Det Gamle Testamente viser os, hvordan Skaberen begyndte at iværksætte en plan gennem et folk, som skulle repræsentere hans natur og hensigt for verden. Alt, Gud gjorde, var i overensstemmelse med hans missionsstrategi. Gennem profeten Esajas sagde Gud: ”Jeg er Gud, der er ingen anden, jeg er Gud, der er ingen som jeg. Fra begyndelsen har jeg forkyndt fremtiden, i fortiden det, der endnu ikke var sket. Nu siger jeg: Min beslutning står fast, alt det, jeg vil, gør jeg“ (Es 46,9-10). Men i Det Nye Testamente når Guds ønske om være sammen med menneskene en ny dimension. Det, som kun var et løfte i Edens have (1 Mos 3,15), bliver virkelighed gennem Kristi inkarnation.

`Læs Matt 1,13-23. Læs fortællingen om bebudelsen af Jesu fødsel. Hvilke vigtige ting fortæller denne fortælling os om Gud?`

”Gud med os.“ Immanuel. Gud havde boet blandt sit folk i helligdommen, men nu boede han sammen med dem i den fysiske person Jesus fra Nazaret. I Jesu fødsel viste Gud på en meget tydelig måde sit vedvarende ønske om at være sammen med os af natur og i opgave: Guds søn var helt menneske og helt Gud. Og han er den, som bekræftede: ”Jeg er vejen og sandheden og livet; ingen kommer til Faderen uden ved mig“ (Joh 14,6).

`Læs Joh 1,14-18. Hvad kan du lære fra Kristi inkarnation om Guds mission til os?`

Gud gik fremad i sin mission, og gennem Jesus Kristus var han legemligt til stede blandt sine børn. ”Vi så hans herlighed, en herlighed, som den Enbårne har den fra Faderen, fuld af nåde og sandhed“ (Joh 1,14). Han opfyldte profetierne fra Det Gamle Testamente og blev i overensstemmelse med den guddommelige plan en af os, Gud i menneskeskikkelse. Missionens Gud fortsatte med at udføre sin plan.

`Til eftertanke. Tænk over, hvad det betyder, at Guds kærlighed til os er så stor, at han ville komme til os som et medmenneske. Hvordan bør vi svare på en sådan kærlighed, især i lyset af mission for andre?`