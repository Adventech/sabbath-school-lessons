---
title:  Mordokajs trofaste vidnesbyrd
date:  19/12/2023
---

Mordokaj og Ester boede i et fremmed land, og hvis de skulle forblive tro mod Gud, ville de før eller siden komme i vanskeligheder. Og det skete for Mordokaj.

`Læs Est 3,1-15. Hvad skete, og hvorfor?`

I 3. kapitel i Esters Bog læser vi, at kong Ahasverus ærede Haman og gav ham en ophøjet stilling med stor magt. Alle fik besked på at bøje sig for Haman. Men vi læser: ”Mordokaj kastede sig ikke på knæ“ (Est 3,2). Bibelen giver ikke nogen begrundelse for, at Mordokaj ikke ville knæle for denne mand. Men vi ved hvorfor. Han var en trofast jøde. Mordokaj var ikke villig til at hylde en efterkommer af Agag, en amalekit, Israels folks fjende siden udgangen af Egypten (5 Mos 25,19). Hvordan kunne en trofast jøde knæle for en amalekit? Eller i det hele taget tilbede nogen anden end Herren?

”Kongens hoffolk, som var i kongens port, sagde da til Mordokaj: ‘Hvorfor overtræder du kongens befaling?’“ (Est 3,3). Vi ved ikke, hvad han detaljeret sagde, men det næste vers fortæller, at ”han havde nemlig fortalt dem, at han var jøde“ (Est 3,4). I det svar havde Mordokaj haft anledning til at forklare, at han tilbad Gud, som skabte himlen og jorden, og han kunne derfor ikke tilbede et syndigt menneske. Der er ingen tvivl om, at Mordokaj til en vis grad var i stand til at vidne om sin tro; en tro, han holdt så strengt fast ved, at den bragte både ham selv og desværre også andre i fare.

”Fra Daniel og hans venner, samt fra Mordokaj, skinnede der et klart lys i det moralske mørke ved Babylons kongers hof“ (Ellen White, Adventist Review and Sabbath Herald, 13. maj 1884).

Da Haman ønskede at ødelægge det jødiske folk, var hans beskrivelse af dem følgende: ”Der findes et folk, der lever spredt og isoleret blandt folkene i alle provinserne i dit kongerige. Deres love er forskellige fra alle andre folks, og kongens love følger de ikke; det skulle kongen ikke tillade dem“ (Est 3,8). Et folk, hvis skikke var anderledes, og som ikke adlød kongens love? En perfekt karakteristik som begrundelse for at forfølge dem.

`Til eftertanke. Hvordan kan vi, også i dag, blive sat på prøve ligesom Mordokaj? Hvordan bør vi reagere?`