---
title:  ”En situation som denne“
date:  20/12/2023
---

`Læs Est 4,1-14. Hvorfor blev det betragtet som passende for Ester at identi-ficere sig som jøde på dette tidspunkt?`

Da Mordokaj kontaktede Ester og bad om hjælp, havde hun været gift med Ahasverus i en årrække, men der var en lov i Persien, som sagde, at ingen kunne nærme sig kongens trone uden en direkte invitation fra kongen. Enhver, som ikke respekterede denne regel, risikerede dødsstraf. Men Ester, som var klar over risikoen, gik alligevel uindbudt til tronsalen.

Mordokajs tro forsøgte at vække Esters tro. Kernen i Esters bog finder vi i Mordokajs ord til Ester: ”Men Mordokaj sendte Ester dette svar: ’Bild dig ikke ind, at du som den eneste af jøderne kan redde livet, fordi du er i kongens palads. For hvis du virkelig tier i denne situation, vil der komme hjælp og redning til jøderne andetstedsfra; men du og dit fædrenehus vil gå til grunde. Og hvem ved, om det ikke var med henblik på en situation som denne, du opnåede kongelig værdighed?’“ (Est 4,13-14).

Esters tro blev sat på prøve, da Mordokaj appellerede til hendes kærlighed til hendes eget folk. Bortset fra Mordokaj vidste ingen, at hun var jøde, og da hun havde taget beslutningen om at involvere sig, tøvede hun ikke med at sætte livet på spil.

Hendes tro på Gud var stærk, og hun vidste, at hun ikke kunne vinde uden Guds hjælp. Hendes svar til Mordokaj viser hendes tro: ”‘Gå hen og sammenkald alle jøder, der befinder sig i Susa, så I kan faste for min skyld; I må hverken spise eller drikke nat eller dag i tre døgn; på samme måde vil også jeg og mine piger faste. Derefter vil jeg gå til kongen, selv om det er mod loven. Skal jeg dø, så lad mig dø!’“ (Est 4,16). Mordokaj sendte denne besked til hele den jødiske gruppe i Susa, og mens de fastede og bad, forberedte Ester sig på det farlige øjeblik. ”Den tredje dag iførte Ester sig sit kongelige skrud og stillede sig op i den indre gård foran kongens palads. Kongen sad på sin kongetrone i det kongelige palads lige ud for indgangen til paladset. Da kongen nu så dronning Ester stå ude i gården, fandt hun nåde for hans øjne. Kongen rakte sit guldscepter, som han havde i hånden, ud mod Ester, og hun trådte nærmere og berørte spidsen af scepteret“ (Est 5,1-2).

`Til eftertanke. For jøder i en situation som den, der beskrives i Esters Bog, ville bøn naturligt indgå sammen med deres faste. Og selv om de handlede for at redde sig selv, var bøn en vigtig del af deres reaktion. Hvilken indlysende lærdom kan vi finde deri?`