---
title:  Ved et fremmed hof
date:  18/12/2023
---

Efter Babylons fald og Medo-Persiens overtagelse vendte mange af jøderne tilbage til deres forfædres land. Men nogle forblev i det land, hvor de havde boet i mere end en generation.

Med dette som baggrund kender vi lidt af sammenhængen for historien om Ester. ”Dengang kong Ahasverus sad på sin kongetrone i borgen i Susa“ (Est 1,2). Det er her, den bibelske fortælling foregår; i det persiske rige under denne konge.

I kapitel 1 falder dronning Vashti i unåde hos kongen. Det får ham til at lede efter en ny dronning, som kan erstatte den nu udstødte Vashti. Det er i denne sammenhæng, at Ester og hendes onkel Mordokaj først omtales.

`Læs Est 2,1-9. Hvad fortæller disse vers om Mordokajs og Esters situation?`

Det lader til, at Mordokaj som kongelig ansat ”sad i kongens port“ og boede i byen Susa sammen med sin adopterede datter eller kusine Ester. På grund af deres stilling og bopæl var de dybt involveret i persisk kultur. Det må i hvert fald delvist være baggrunden for, at Ester blev udvalgt til at blive fremstillet for kongen. ”Da … blev også Ester hentet til kongens palads og kom under opsyn af haremsvogteren Hegaj“ (Est 2,8).

`Læs Est 2,10.20. Hvad sker der her, og hvorfor mon Mordokaj gav denne befaling?`

Selv om teksten ikke direkte giver grunden, er den ikke svær at gætte. Som udlændinge i en fremmed kultur og religion, som kunne være fjendtlig, var det klogt at tie om deres familie og folk.

`Til eftertanke. Hvilke situationer kunne du forestille dig, hvor det ville være klogt ikke åbenlyst at bekende vores tro? Eller bør det aldrig ske? Hvorfor eller hvorfor ikke?`