---
title:  Til videre studium
date:  03/11/2023
---

Ellen White har en kraftig advarsel til dem, som kæmper med at følge Jesu kald om at vidne for de mennesker, de møder.

”De undskyldninger, som nogle bruger for at undlade at gøre dette arbejde, fritager dem ikke for ansvar. Hvis man vælger ikke at gøre arbejdet, forsømmer man de mennesker, som Jesus døde for. Man forsømmer det gudgivne ansvar og bliver optegnet i himlens bøger som troløse tjenere. Arbejder prædikanten på samme måde, som Mesteren gjorde, for at være en styrke og velsignelse for andre, når han lukker sig inde, borte fra dem, som har brug for hans hjælp? De, som forsømmer personlig forbindelse med mennesker, bliver selvoptaget, og har brug for at kommunikere med deres brødre: Derved kan de komme til at forstå deres egen åndelige tilstand og finde ud af, hvordan de kan give næring til Guds flok, idet de giver til hver enkelt den portion føde, vedkommende har brug for. De, som forsømmer dette arbejde, tilkendegiver, at de har brug for en moralsk fornyelse, og da vil det gå op for dem, at de ikke har båret arbejdets byrde“ (Ellen White, The Adventist Review and Sabbath Herald, 30. aug. 1892).

Det er hård tale, men vi bliver ikke efterladt uden håb. ”Herren havde betroet Jonas et meget stort ansvar, men Gud var mægtig til at styrke sin tjener og lade hans gerning lykkes. Hvis profeten havde adlydt uden forbehold, var han blevet sparet for mange bitre erfaringer og var blevet rigt velsignet. Men Herren svigtede ikke Jonas i hans fortvivlelse. Gennem en række prøvelser og mærkelige tilskikkelser skulle profeten genvinde sin tillid til Gud og hans uendelige magt til at frelse“ Ellen White, Profeter og Konger, s. 130-131).

Ligesom Jonas kan det være, at vi kommer med undskyldninger for ikke at deltage i mission. Der kan være forskellige årsager til dette, men vores kald til mission er ikke mindre tydeligt, end Jonas’ kald var. Spørgsmålet er: hvordan vælger du at svare?

**Spørgsmål til drøftelse**:

`1.	Hvilke undskyldninger har du været fristet til at bruge for ikke at deltage i mission? Hvad er dit ”Nineve“?`

`2.	Tænk over de værdifulde sandheder, vi har lært at kende og er velsignet med. Hvordan kan du dele dem med andre?`

`3.	Hvordan kan du med Guds hjælp lære at overvinde enhver frygt, du måtte have i forhold til at vidne om Jesus og din tro?`