---
title:  'Undskyldning: Forkerte synspunkter'
date:  30/10/2023
---

Da stormen kom, gav Jonas sig selv skylden (Jon 1,1-12). Hans holdning afslører noget om datidens verdenssyn og opfattelsen af Gud eller ”guderne“. Man troede, at forskellige guder herskede i forskellige lande, og at der også var guder, der herskede over havet. I søfolkenes opfattelse var det nødvendigt at ofre til disse guder for at stille deres vrede. Selv om Jonas var hebræer, har hans verdenssyn muligvis været påvirket af datidens traditionelle opfattelser.

`Læs Jon 2,1-3.7-10. Hvad viser disse vers om, hvordan Jonas begyndte at forstå Guds ledelse?`

Selv om Jonas flygtede fra det område, hvor folket opfattede Jahve som deres Gud, lærte han omend på den hårde måde, at selv når han rejste til fremmede kulturer, var Jahve den Almægtige. Vinden og bølgerne tilhørte Gud. Fisken også. ”Jorden med alt, hvad den rummer, verden og dens beboere, tilhører Herren“ (Sl 24,1). Jonas’ hjerte vendte sig mod dens og havets Herre. Han bekendte sin synd og blev reddet.

Vi kan også have en forkert opfattelse af Gud og af, hvad han forventer af os. En almindelig misforståelse er, at Guds ønske for os er, at vi skal fokusere på vores egen frelse og fjerne os fra denne verdens ondskab. Det er rigtigt, at vi bliver rådet til at bevare os selv ”uplettet af verden“ (Jak 1,27), men vores fokus bør være, hvordan vi kan bringe Guds velsignelser og håb til andre mennesker.

En anden misforståelse, som forhindrer os i at tage imod Guds kald til mission, er troen på, at fremgang er afhængig af os selv. Vi kan ikke frelse en eneste sjæl, som Jonas heller ikke kunne frelse Nineve. Vi kan have en ”frelser“-mentalitet til mission. Vores kald er ikke at foretage den frelsende del af opgaven, men at samarbejde med Gud i hans frelsende gerning. Vi giver vores vidnesbyrd og priser Gud for specifikke måder, hvorpå han forandrer os, men kun Gud kan drage mennesker til sig. Vi kan plante sandhedens sæd, men kun Gud kan omvende et menneskes hjerte. Vi forveksler ofte vores rolle med Guds rolle. Det kan få enhver til at finde undskyldninger for ikke at vidne. Ja, Gud brugte Jonas, men det var Gud, ikke Jonas, der omvendte Nineve.

`Til eftertanke. Det er vanskeligt at vinde sjæle, alt for vanskeligt for mennesker på egen hånd. Hvordan kan vi i stedet lære at lade Gud vinde sjæle, men gøre det gennem os og vores liv og vidnesbyrd?`