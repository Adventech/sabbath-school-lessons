---
title:  'Undskyldning: Frygt'
date:  29/10/2023
---

`Læs Nah 1,1 Nah 3,1-4 2 Kong 17,5-6 2 Kong 19,32-37. Hvad fortæller disse vers om Nineve og forholdet mellem Assyrien og Israel? På hvilken måde kan dette forhold have påvirket Jonas’ beslutning om at rejse til Tarshish i stedet for Nineve?`

En af begrundelserne for Jonas’ uvilje mod at gå til Nineve kan have været frygt. Assyrerne var en mægtig fjende, og Nineve var rigets hovedstad.

”I den periode, hvor Israels rige var delt, var Assyrerrigets hovedstad, Nineve, en af oldtidens største byer … I sin timelige storhedstid var Nineve et arnested for forbrydelse og ondskab. Det inspirerede ord har skildret den som ‘byen, der drypper af blod, hvor der kun tales løgn, så fuld af ran’. Profeten Nahum sammenlignede ninevitterne med en grusom, rovgrisk løve. ‘Thi hvem fik ikke din ondskab stadig at føle?’ spurgte han (Nah 3,1.19)“ (Ellen White, Profeter og Konger, s. 130).

Nineve var en storslået by. Historikere fortæller, at Sankerib udvidede byen kraftigt og bl.a. byggede et enormt palads i den sydvestlige del af byen. Paladset målte 500 x 240 meter og indeholdt mindst 80 værelser. Han byggede også kanaler, som bragte vand til byen fra kilder, der lå over 65 km borte. Dens størrelse ville i sig selv have været intimiderende.

Men assyrerne var også skånselsløse. I sin beskrivelse af indtagelsen af Babylon pralede Sankerib over, at han havde fyldt gaderne med indbyggernes lig, både unge og gamle, og relieffer, som er fundet fra den tid, beskriver scener, hvor soldater spidder deres ofre. Disse mennesker ønskede man ikke at stå overfor. De holdt sig ikke tilbage fra også at bruge umotiveret vold mod dem, de ikke brød sig om. Ved tanken om at gå omkring blandt folkemasserne i Nineve må Jonas have rystet af frygt.

På trods af alt dette læser vi ofte beretningen om Jonas med misbilligelse over, at han lod frygt komme i vejen for at følge Guds kald. Men vi glemmer, at vi selv kan komme til at gøre det samme, dvs. tillade, at vi lader os styre af frygt fremfor af Gud.

`Til eftertanke. Tænk tilbage på et tidspunkt i dit liv, hvor du havde en stærk følelse af, at Gud kaldte dig til at gøre noget, som du på grund af frygt i virkeligheden ikke ønskede at gøre. Hvad har du lært af den erfaring?`