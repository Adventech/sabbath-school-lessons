---
title:  Her er jeg, send mig
date:  02/11/2023
---

Fortællingen om Jonas er mere end forbløffende. At Gud kunne frelse Nineves indbyggere på trods af Jonas’ dårlige eksempel, er en påmindelse om, at vores rolle kun består i at være en kanal for Gud. Han er den eneste, som kan omvende et menneskes hjerte. Historien er også en påmindelse om, at Gud leder efter villige og ydmyge budbringere, som vil følge hans ledelse.

`Læs Es 6,1-8. Hvad er hovedtanken i disse vers?`

Kaldet er der. Gud leder efter frivillige. Vi skal svare på kaldet ved at overgive os til hans ledelse, lytte for at høre hans stemme, og dernæst vælge at adlyde, uanset hvad han beder os om.

Fortællingen om Jonas åbenbarer også Guds kærlighed til mennesker, som lever der, hvor hans kærlighed ikke opleves, og hans stemme ikke høres. På samme måde som Gud havde medlidenhed med Nineve, har han medlidenhed med de millioner af mennesker, som i dag bor i verdens storbyer, hvor bygninger erstatter træer og blomster, og hvor konstant larm gør det vanskeligt at være stille og lytte. Gud sagde om Nineve, at de ”ikke kan kende forskel på højre og venstre“ (Jon 4,11). Gud har brug for budbringere, som er villige til at bringe hans budskab om håb til dem, der er overvældet af livets travlhed og grusomhed.

Esajas hørte en stemme, som sagde: ”Hvem vil gå?“ Hvad vil du svare?

`Udfordring. Lav en liste over 10 personer, som du ved, ikke tror på Gud. Lad os kalde dem ”disciple“. Gem din liste, så du ved, hvor du har den. Bed hver dag i resten af dette kvartal for hver enkelt af dine 10 disciple. Bed om, at Gud vil hjælpe dig til at blive ven med dem, der nu kun er dine bekendte. Bed om, at du kan opbygge et dybere, nærmere og tillidsfuldt venskab med dine venner. Vær opmærksom, idet dine forbindelser styrkes, og lyt, så du bliver klar over deres specifikke behov, vanskeligheder, sorger og bekymringer. Bed Gud om at møde dem og hjælpe dem, hvor de har brug for det.`

`Opfordring. Vælg en by i nærheden og en by i et andet sted i verden. Bed for de mennesker, som bor og arbejder i disse byer. Bed Gud om at etablere en stærk tilstedeværelse af mennesker, som vil vidne om, at Jesus snart kommer igen.`