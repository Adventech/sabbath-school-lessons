---
title:  'Undskyldning: Ubelejlighed'
date:  31/10/2023
---

Læs Jon 2. Jonas’ erfaring i fiskens bug var en dramatisk oplevelse af Guds kærlighed og barmhjertighed, og Jonas’ bøn viser, at han ikke misforstod Guds kærlighedsbudskab. Men at han havde haft et fantastisk møde med Gud betød ikke, at hans gamle tankemønstre og holdninger let blev forandret, selv om han alligevel gik til Nineve.

`Læs Jon 3. Hvordan reagerede folket på Jonas’ forkyndelse? Hvilke lærdomme finder vi deri for vores egne vidnesbyrd til andre?`

Uanset hvilke personlige følelser Jonas måtte have mht. til Nineves indbyggere, prædikede han det, Gud bad ham om, og resultaterne var forbløffende. Ninevitterne angrede. Det er rigtigt, at Jonas måtte gennemgå meget og gøre det, han ikke havde lyst til at gøre. Men da han gjorde det, blev Gud herliggjort.

Guds mission bliver gennemført af dem, der er villige til at bringe ofre, selv når det er modvilligt. Vores værdier må vige pladsen for Guds plan for de fortabte. Ligesom Jonas har vi nogle gange fordomme, som forhindrer os i at nå en person eller en gruppe.

Det kræver ydmyghed at erkende sine fordomme. Mission kræver også tid og følelsesmæssig energi. Det kan være anstrengende at gøre noget for andre og bruge tid på dem. I en tid, hvor det er stressende at holde styr på vores eget liv og vores personlige problemer, kan det virke alt for udmattende at give emotionel støtte til andre.

At være involveret i mission kræver ofte, at vi ændrer vores opfattelse af vores penge, og hvordan vi bruger dem. Der er udgifter forbundet med mission. Det kan dreje sig om direkte hjælp til andre, køb af litteratur og andre materialer i forbindelse med mission. Det kan være, vi er nødt til at betale for tjenester eller hjælpemidler, som giver os tid til missionsarbejde. Uanset, hvad det måtte være, så kræver missionsarbejde personlige ofre.

Den gode nyhed er, at på trods af Jonas’ mangler kunne Gud bruge ham på en mægtig måde, som førte til ninevitternes omvendelse. Det er dog trist, at Jonas ikke deltog i himlens glæde.

`Til eftertanke. Hvilke ofre beder Gud dig om at foretage – eller være parat til at foretage – for at kunne dele hans kærlighed med andre? Stoler du på, at han vil opfylde sine løfter om at berige dit liv gennem selvopofrelse?`