---
title:  'Undskyldning: Ubehagelige konfrontationer'
date:  01/11/2023
---

”Ak, Herre, var det ikke det, jeg sagde, da jeg endnu var i mit land! Det var jo derfor, jeg ville flygte til Tarshish. Jeg vidste jo, at du er en nådig og barmhjertig Gud, sen til vrede og rig på troskab, og at du fortryder ulykken“ (Jon 4,2). Hvilken smuk bøn fra Jonas’ side. Eller var det?

`Læs Jon 4. Hvad var der i vejen med denne mand?`

Jonas havde et så stort had til de mennesker, som Gud sendte ham til, at han følte, at det var bedre at dø end at tabe ansigt, når hans dommedagstale mod Nineve ikke gik i opfyldelse. Jonas ønskede, at Nineve skulle være det næste Sodoma og Gomorra. Han håbede, at Guds fordømmelse ville ramme dem. Da det ikke skete, blev hans verdenssyn grundigt rystet, og han ville hellere dø end tillade, at hans verden blev vendt på hovedet.

For anden gang i fortællingen om Jonas konfronterer Gud ham, ikke med en prædiken eller en tale, men med en oplevelse. Vores verdenssyn skabes ikke på kommando. Det forandres heller ikke, fordi vi hører noget nyt eller anderledes. Verdenssyn dannes og ændres ofte på grund af livserfaringer og den måde, hvorpå de fortolkes eller forklares.

Den nye erfaring, som Gud gav, skulle hjælpe Jonas til at indse sit eget forkvaklede verdenssyn. Gud lod mirakuløst en plante vokse sig stor nok til at beskytte Jonas mod den brændende sol. Jonas var taknemlig, ikke for Gud, som udførte miraklet, men for planten. I stedet for at se dette som et ufortjent mirakel opfattede han det som en passende og fortjent velsignelse for hans gode arbejde. Da planten døde, var det en ulykke, som fik Jonas til at blive vred og usikker på sin egen værdi, og han overvejede at begå selvmord.

Hans erfaring efterfølges af Guds stemme, som giver en mild irettesættelse og hjælper Jonas til at se, hvor tåbeligt det var, at han satte større pris på en plante end på de mange tusinde mænd, kvinder og børn i Nineve samt deres dyr.

`Til eftertanke. Beretningen ender ikke med Jonas’ anger og omvendelse. I stedet vender den uafsluttede fortælling sig mod os. Hvordan reagerer vi på Guds omsorg for de onde, for denne verdens bøller, for de mange i hele verden, som ikke er nået med evangeliet, og hvad vil vi gøre?`