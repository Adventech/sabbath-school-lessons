---
title:  Forkynd de gode nyheder
date:  05/11/2023
---

`Læs Luk 24,1-12. Hvordan reagerede de mennesker, som hørte om den opstandne Kristus?`

Tidligt søndag morgen efter Jesu død, fortæller Lukas, at nogle kvinder gik ud til graven. De havde medbragt vellugtende salver for at tilberede Jesu legeme nu, hvor sabbatten var forbi. De forventede, at graven stadig var forseglet, så de blev chokeret over at finde den tom. De blev bange, da to mænd i skinnende klæder viste sig for dem. Men mændene havde et budskab til dem. De mindede dem om Jesu ord og fortalte kvinderne, at Jesus virkelig var opstået fra de døde, som han havde sagt, han skulle. Fulde af glæde skyndte kvinderne sig tilbage til det sted, hvor disciplene og mange af de andre, som fulgte Jesus, var samlet. De fortalte, hvad de havde set og hørt, for de kunne ikke styre deres glæde. Det betyder, at de delte med andre, hvad de havde lært om Kristus.

Kan du forestille dig, hvad disse kvinder må have følt? De havde lige haft en fantastisk oplevelse, som helt sikkert fyldte dem med ærefrygt. Men disciplene kaldte deres oplevelse for ”løs snak“ og troede dem ikke. Peter vidste ikke, om han skulle tro dem eller ej, så han løb ud til graven for selv at se.

Peter – som mange af os – tøvede med at acceptere det, ”nogen“ fortalte. Han lyttede til kvinderne, men fik først del i deres erfaring senere. I første omgang fandt han kun den tomme grav, og Lukas siger, at det gjorde ham ”forundret over, hvad der var sket“ (Luk 24,12). Hans erfaring var ikke den samme som kvindernes.

Så snart kvinderne hørte nyheden om Jesu opstandelse, ønskede de, uanset Peters reaktion, at dele det med andre. Der findes ingen større motivation for mission end at fortælle andre, hvad Jesus har gjort. Hvilket større motiv findes der end at dele nyheden om frelsen i Jesus, som er det bedste håb, man kan have.

Vi er selvfølgelig nødt til selv at have en personlig erfaring med Gud, før vi kan dele den med andre. Vores ønske om at dele med andre, hvad vi selv elsker så højt, må være en afgørende del af vores motivation for mission. Vi kan trods alt ikke dele noget med andre, som vi ikke selv har erfaret. Eller kan vi?

`Til eftertanke. Hvordan har du oplevet, at Gud og hans kærlighed er virkelig? Hvorfor er disse erfaringer så specielle for dig? Hvordan motiverer de dig til at nå andre med evangeliet?`