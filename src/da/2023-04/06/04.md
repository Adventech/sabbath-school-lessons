---
title:  Ventetid og mission
date:  07/11/2023
---

Læs Luk 24,50-53. Lukas 24 slutter med Jesu himmelfart. Men det er ikke enden på historien. Lukas fortsætter og skriver også Apostlenes Gerninger. Lige før Jesus for op til Himlen, gav han sine disciple en mission, et løfte og en direkte befaling om at vente i Jerusalem, indtil han opfyldte sit løfte om at sende ”det, som Faderen havde lovet“ (Helligånden), som ville give dem kraft til at være vidner i Jerusalem, Judæa, Samaria og videre ud i verden (Luk 24,49; se også ApG 1,4-8).

`Læs ApG 1,12-26.  Disciplene talte nu omkring 120 mænd og kvinder. Hvad foretog de sig, mens de ventede?`

Jesus havde givet disciplene en klar mission: de skulle være hans vidner til verden. Mens de ventede, forberedte de sig for denne mission på to måder. Lukas fortæller, at de først i enighed blev ved med at bede. Der var ingen tvivl hos nogen af dem mht., hvad den mission, Jesus havde givet dem, bestod i, og de havde alle accepteret denne mission. Dette inspirerede dem til enighed i bøn. Lukas fortæller ikke, hvad de bad om, men det er ret sikkert, at de bad om visdom, styrke og mod til sammen at udføre missionen. Dette er et vigtigt eksempel for os.

Det andet, de gjorde, mens de ventede, var at forberede sig logistisk på deres mission. Judas havde forrådt Jesus og derefter taget sit eget liv. Dette efterlod et tomrum blandt de tolv. Mens de ventede, søgte disciplene Guds ledelse og udvalgte en, der skulle indgå i stedet for Judas. I virkeligheden organiserede disciplene sig og planlagde begyndelsen på deres mission. I udførelsen af disse beslutninger spillede Peter en ledende rolle. Ingen protesterede over hans handling. De så alle Guds visdom i det, der blev foreslået. De forstod og havde tillid til, at Gud var med dem og greb ind og ledte bevægelsen. Ventetiden var ikke tilbragt i uvirksomhed, men var fyldt med forberedelse til den kommende mission.

Mens vi venter på, at Helligånden skal udgydes og hjælpe os med at afslutte Guds store mission, må vi stå sammen og opmuntre hinanden (Hebr 10,24-25) og bede om Guds Hellige Ånd. Vi bør også indstille os selv og vores menighed på det, Gud prioriterer, nemlig at frelse de fortabte.

`Til eftertanke. Hvordan kan du lære at vente på Herren og ikke miste troen, mens du venter? Hvordan kan du bedst bruge din tid, mens du venter, ligesom disciplene gjorde?`