---
title:  Til videre studium
date:  10/11/2023
---

Vores indsats i missionen må udspringe af en dyb kærlighed og af taknemmelighed for, hvad Jesus har gjort og gør i vores liv. Enhver anden motivation er forkert. Nøglen til fremgang i mission og evangelisme er, at vi fordyber os i og er i harmoni med Guds Ord.

”Vort liv må forbindes med Kristi liv, vi må stadig hente kraft fra ham, vi må spise det levende brød, som kom ned fra Himmelen, vi må drage vand af en kilde, der altid er frisk og altid giver rigeligt. Hvis vi stadig har Herren for øje og opløfter vort hjerte i taksigelse og lovprisning til ham, vil vort åndelige liv altid være levende og virksomt. Vore bønner vil forme sig som en samtale med Gud, ligesom vi ville tale med en ven. Han vil åbenbare sine hemmeligheder for os personligt, og vi vil ofte have en herlig og glad fornemmelse af Jesu nærhed. Vore hjerter vil ofte brænde i os, når han drager nær for at samtale med os, som han gjorde det med Enok. Når dette i sandhed bliver den kristnes erfaring, vil man i hans liv se en hjertets enfoldighed, en ydmyghed, beskedenhed og sagtmodighed, som viser alle, han kommer i berøring med, at han har været hos Jesus og lært af ham“ ( Ellen White, Lys over Hverdagen, 1. bd., s. 121).

”Den, der er optaget af sig selv, kan ikke vokse og bære frugt. Hvis du har taget imod Kristus som din personlige frelser, må du glemme dig selv og prøve at hjælpe andre. Tal om Kristi kærlighed og fortæl andre om, hvor god han er … Når du tager imod Kristi Ånd – den ånd, der viser sig i uegennyttig kærlighed og tjeneste for andre – vil du vokse og bære frugt. Åndens frugter vil modnes i dit liv. Din tro vil vokse, din overbevisning blive dybere og din kærlighed fuldkommen. Kristi billede vil genspejles mere og mere i dig i alt, hvad der er rent, ædelt og smukt“ (Ibid., s. 54).

**Spørgsmål til drøftelse**:

`1.	Hvordan opfatter du Paulus’ ord i Filipperbrevet om, at Kristus forkyndes af misundelse, lyst til kiv eller selviske ambitioner? Hvordan kan vi sikre os, at vi selv ikke gør os skyldige i netop det?`

`2.	Hvordan har du selv personligt oplevet Guds virkelighed og hans kærlighed? Kunne du ud fra dine egne erfaringer prædike for andre med inderlighed og ærlighed om Guds godhed og kærlighed? Hvad ville dit vidnesbyrd være?`

`3.	Har du oplevet, at du måtte vente på Herren, og hvad har det i så fald lært dig om at stole på han og om tillid generelt?`