---
title:  Et billede af den første menighed
date:  09/11/2023
---

`Læs ApG 2,41-47. Hvilket billede af den første menighed præsenteres i disse vers?`

ApG 2 afsluttes med et smukt billede af, hvordan den første menighed var. ApG 2,41 siger, at de, som blev døbt, blev ”føjet til“. Heri kan vi måske læse, at der var nogen, som gjorde regnstykket og lagde tallet med de nye troende sammen med tallet på dem, som allerede troede, og førte statistik over menighedens størrelse. Men det er nok en overfladisk opfattelse. Gemt i denne beskrivelse er tanken om, at disse nydøbte troende blev en del af gruppen på lige fod med de andre.

En af den første menigheds grundlæggende funktioner var discipelskab. Når nye medlemmer blev tilføjet, blev de oplært på tre forskellige måder. Først blev de ved med at blive oplært i apostlenes lære og fællesskab. Ordene ”lære“ og ”fællesskab“ i ApG 2,42 betyder ganske enkelt oplæring og fællesskab. Apostlenes forkyndelse konfronterede falske lærdomme og gav nye forklaringer for det, folk så og oplevede. Men det lærte dem ikke, hvordan de skulle leve deres nye tro i hverdagen. Troens virkeliggørelse i deres hverdag skete i fællesskabet i gruppen af troende. Nye medlemmer blev grundigt og bevidst oplært gennem direkte undervisning så vel som deltagelse i de andre troendes hverdagsliv. Og alt blev gjort under tilsyn og ledelse af apostlene, som var åndeligt modne og grundfæstede.

Det er dårlig forkyndelse at fortælle folk, hvad de skal gøre, men ikke vise dem hvordan. Og selv om man læser bøger om hvordan, eller lytter til taler, som forklarer hvordan, er der ingen erstatning for at se i andre menneskers liv, hvordan man skal leve og efterligne dem. Paulus var godt klar over dette, og opfordrede sine læsere til at efterligne ham på samme måde, som han efterlignede Jesus (1 Kor 11,1). Når andre ser dig og opdager, at din erfaring med Kristus er virkelig, vil det også påvirke dem.

`Udfordring. Tænk over en person i dit liv, som du ville ønske var en troende. Bed hver dag om, at vedkommende må få en personlig erfaring med Jesus.`

`Opfordring. Hvem oplærer du? Hvem leder du til et forhold med Jesus? Hvordan kan du bringe vedkommende til at få fællesskab med andre troende?`