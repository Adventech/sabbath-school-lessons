---
title:  Et profetisk fundament
date:  06/11/2023
---

`Læs Luk 24,36-49. Hvad skete der her, og hvorfor var dette en afgørende erfaring for apostlene?`

Det er interessant, at disciplene til at begynde med på grund af frygt ikke troede. Men efter, at de havde set Jesus og var blevet forsikret om, at han faktisk var i live, kunne de ”af bare glæde“ ikke tro det (Luk 24,41).

Hvis Jesus havde efterladt dem med kun denne erfaring, var det ikke sikkert, at deres tro havde varet ved, efter at han var faret til Himlen. Med tiden kunne kraften fra denne erfaring have aftaget; de ville glemme eller måske til og med begynde at sætte spørgsmålstegn ved den. Så Jesus nøjedes ikke med at vise dem sine sår og at spise fisk for øjnene af dem. I stedet åbnede han Ordet for dem og viste dem den profetiske grundvold for sit arbejde og sin tjeneste. Uanset hvor stor den erfaring var, som de havde haft med ham, ønskede Jesus stadig, at deres tro skulle være grundfæstet i Guds Ord.

”Dette er, hvad jeg sagde til jer, mens jeg endnu var hos jer: Alt det må opfyldes, som står skrevet om mig i Moseloven, hos profeterne og i salmerne“ (Luk 24,44).

Også her finder vi en stærk motivation for at vidne, for mission, nemlig Guds Ord. Jesus vidste, at det var afgørende for disciplene at forstå, hvorfor han måtte dø, og hvad hans opstandelse betød. De havde brug for at ændre deres håb om et politisk og jordisk rige til at se den store løsning på syndens problem og Kristi sejr over døden. Evangeliet var langt mere end politisk suverænitet for Israel. Det handlede om Kristi sejr over Satan og en garanti for, at en dag vil al verdens ondskab ødelægges, jorden blive skabt på ny og Gud selv bo hos sit folk. Han ”åbnede deres sind“ (Luk 24,45), så de kunne fatte disse sandheder, som de nu skulle dele med verden.

Vores erfaring med Jesus kan ikke opretholdes, hvis ikke hans ord er grundlaget. Dette omfatter også profetier om historiens gang, der bl.a. forudsiger både Jesu første og andet komme. Disse sandheder er en stærk drivkraft og motiverende for mission.

`Til eftertanke. Hvor godt kender du profetierne, som peger på Kristus, både hans første og hans andet komme? Hvorfor er det vigtigt, især i de sidste tider, at vi er grundfæstet i Guds Ord, også profetierne, og hvorfor har forståelsen af dem så afgørende betydning for vores mission?`