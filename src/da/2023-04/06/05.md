---
title:  ”Som I har korsfæstet“
date:  08/11/2023
---

Apostlenes Gerninger kapitel 2 beskriver udgydelsen af Helligånden på pinsedagen. De oplevede, at de fik Helligåndens kraft, som de var blevet lovet.

`Læs ApG 2,1-41. Hvad skete der med disciplene som en følge af, at de fik Helligånden på pinsedagen?`

Disciplene begyndte at ”tale på andre tungemål, alt efter hvad Ånden indgav dem at sige“ (ApG 2,4). Det er vigtigt at lægge mærke til, at Gud gav kraft til hver enkelt til gavn for dem, der ikke troede. Velsignelsen var ikke kun til deres egen opbyggelse. Det var ikke en velsignelse, som skulle gøre dem rede for himlen, eller en velsignelse, som ville gøre det lettere for dem at drive forretning på et fremmed sprog. Velsignelsen blev givet for at opfylde Guds mission for de fortabte. I dag kalder Gud hver enkelt af sine efterfølgere til at bruge deres personlige gaver i hans mission for de ikke-troende. Vi har alle fået gaver. Hvilket større kald til mission findes der end at bruge, hvad vi har fået, til at nå andre?

Udgydelsen af Helligånden førte til, at mange mennesker angrede, at de havde fornægtet Messias. Mange af dem havde helt sikkert været i Jerusalem, da Jesus døde. Tænk over Peters kraftige tale: han anklagede nogle af dem for at have korsfæstet Kristus. Det er tydeligt, at mange af dem indså, hvad de havde gjort, blev overbeviste og råbte: ”Hvad skal vi gøre?“ (ApG 2,37).

Også disse mennesker kunne få tilgivelse. Peter sagde til dem: ”Omvend jer og lad jer alle døbe i Jesu Kristi navn til jeres synders forladelse, så skal I få Helligånden som gave“ (ApG 2,38).

I deres arbejde sammen, i harmoni med Helligånden og hinanden, prædikede Jesu efterfølgere omvendelse og syndstilgivelse, til og med for dem, som havde været involveret i at korsfæste Jesus. Heri ser vi evangeliets kraft. Hvis dette budskab ikke motiverer os til mission, hvad kan så gøre det? Vi er kaldet til at forkynde evangeliet til hele verden, en syndig, falden, korrupt verden fuld af syndige, faldne og korrupte mennesker. Det er ikke vores opgave at dømme; vores opgaver er at vidne om Jesu frelsende kraft.

`Til eftertanke. Hvorfor kan vi opmuntres ved tanken om, at nogle af dem, der var delagtige i at dømme Jesus til døden, blev tilbudt frelse? Hvordan kan det opmuntre os til at vidne for andre, uanset hvor onde de synes at være?`