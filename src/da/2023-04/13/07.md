---
title:  Til videre studium
date:  29/12/2023
---

”Den store forløsningsplan medfører, at verden atter kommer ind under Guds nåde. Alt, hvad der gik tabt ved synden, bliver genoprettet. Ikke alene mennesket, men også jorden vil blive forløst og vil blive de lydiges evige hjem. I seks tusinde år har Satan kæmpet for at holde jorden i sin besiddelse. Nu opfyldes Guds oprindelige hensigt med jordens skabelse. ‘Men den Højestes hellige skal overtage kongedømmet, og de skal beholde det i evighed og i evighedernes evighed’ (Dan 7,18)“ (Ellen White, Patriarker og Profeter, s. 171).

Men før dette kan blive virkeligt, må vi samarbejde med Gud i hans mission for at nå verden med advarselsbudskabet, så folk kan tage imod og blive en del af Guds løfte om genskabelse.

”Jeg længes efter at se rigtig mange i gang med at arbejde for dem, som ikke kender til beviserne for vores tro. Mange har fået stort lys ved at lytte til de tre englebudskaber, og nu burde de forkynde disse budskaber i alle dele af verden. Jeg ønsker at gøre min del for at give mulighed for andre til at udbrede sandhedens lys. Må Herren hjælpe os til at iføre os rustningen. De troende skal gå sammen i den vigtige opgave med at give den sidste advarsel til verden“ (Ellen White, Letter 390, 1907 (uudgivet)).

I dette kvartal har vi studeret forskellige sider og temaer omkring Guds mission. I denne uge har vi afsluttet ved at udforske nøglerne i Johannes’ Åbenbaring til forståelse af, hvad et genoprettet forhold til Gud består i. Guds fuldførte mission består i genskabelsen og genoprettelsen af jorden. Udryddelsen af synd og lidelse vil blive den værste periode i jordens historie, men Gud henleder vores opmærksomhed til tiden efter denne ødelæggelse og giver os trøst og opmuntring i løftet om en ny og genskabt jord.

**Spørgsmål til drøftelse**:

`1.	Hvad er det ”evige evangelium“? Hvorfor er det evigt? Hvorfor må indholdet af det evige evangelium være grundlaget for vores mission?`

`2.	Hvorfor lægger vi så stor vægt på de tre engles budskaber? Hvad er din holdning til det synspunkt, at vi har mere brug for at fokusere på Jesus og ikke de ”negative“ advarsler i disse budskaber?`

`3.	Har du i dette kvartal ændret din forståelse af, hvor vigtig mission er? Hvordan du og din menighed kan blive bedre til at deltage i den mission, vi er kaldet til?`