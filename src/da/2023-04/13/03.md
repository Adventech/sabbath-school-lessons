---
title:  De tre engles budskaber og mission
date:  25/12/2023
---

Johannes’ Åbenbaring giver os en stærk og malende fremstilling af den store strid. Den beskrives måske mest dramatisk i Åb 12,12: ”Så fryd jer da, himle, og I, som har bolig i dem! Men ve over jorden og havet, for Djævelen er kommet ned til jer med stort raseri, fordi han ved, at hans tid er kort.“ Det er svært at forestille sig, at nogen kan forstå noget som helst i Bibelen adskilt fra dette grundmotiv, nemlig den store strid, som vil nå sit klimaks i de sidste tider.

`Læs Åb 14,6-12. Hvad beskrives her, og hvad har disse vers at gøre med vores mission og budskab?`

Centralt i mission, Guds mission, står budskabet, Guds budskab: evangeliet. Budskabet er i virkeligheden missionen. Verden har brug for at blive advaret om, hvad der skal komme over den, og hvert eneste menneske vil blive tvunget til at vælge. Det er et valg mellem liv eller død.

`Læs Luk 11,23. ”Den, der ikke er med mig, er imod mig, og den, der ikke samler med mig, spreder.“ Hvad siger Jesus her, som direkte har med vores mission at gøre?`

De tre englebudskaber i Åb 14 danner kernen i, hvad syvendedags adventister er blevet kaldet til at forkynde for verden. To temaer står centralt og danner grundvolden for dette budskab: ”et evigt evangelium“ (Åb 14,6) og tilbedelse af Skaberen. Disse to temaer findes i beskrivelsen af de hellige: ”Her kræves der udholdenhed af de hellige, dem som holder fast ved Guds bud og troen på Jesus“ (Åb 14,12). Uanset hvad vi ellers gør – alt det gode vi gør, for at hjælpe andre – må vi aldrig miste vores særlige kald og mission af syne, nemlig at forkynde det håb, som findes i det evige evangelium, for en fortabt verden og at advare den om, hvad der en dag vil ramme den.

`Til eftertanke. ”Den, der ikke er med mig, er imod mig“ (Luk 11,23). Hvordan skal vi forstå, hvad Jesus siger her? Hvorfor bør disse ord få os til at overveje, hvor vores hjerte i virkeligheden er?`