---
title:  Den sidste krise
date:  26/12/2023
---

Jesus sagde til sine disciple og til os: ”Gå derfor hen og gør alle folkeslagene til mine disciple, idet I døber dem i Faderens og Sønnens og Helligåndens navn, og idet I lærer dem at holde alt det, som jeg har befalet jer. Og se, jeg er med jer alle dage indtil verdens ende“ (Matt 28,19-20). Dette er den store missionsbefaling, og på mange måder er de tre englebudskaber med et kald til ”alle folkeslag og stammer, tungemål og folk“ (Åb 14,6) ganske enkelt den nærværende sandhed, som udtrykkes i missionsbefalingen.

`Læs 1 Joh 4,8 2 Pet 3,9 1 Tim 2,4 1 Mos 12,3. Hvorfor er alle folkeslag betydningsfulde for Gud?`

Kristi kærlighed omfatter hele menneskeheden, og ingen befolkningsgruppe er udelukket. I modsætning til den teologi, som lærer, at Kristus kun døde for en forudbestemt elite, gør Bibelen det klart, at Kristus døde for alle, uanset deres race, etnicitet eller nogen anden faktor. Hvis du er et menneske, døde Kristus for dig. Punktum. Det eneste spørgsmål, som må besvares er: Hvordan reagerer du på hans død?

Når Jesus kommer igen, vil der være to tydelige sider, illustreret ved kun to grupper: dem, som har overgivet sig til Satans autoritet gennem religiøse eller politiske institutioner, som det beskrives i Åb 13 og 17; og dem, som helt har overgivet sig til Jesus Kristus og hvis tro viser sig i, at de ”holder fast ved Guds bud“ (Åb 14,12).

Lige fra begyndelsen har menneskene haft beviser for, hvem Gud er og for hans retfærdighed og kærlighed (Rom 1,18-21). Derfor vil alle mennesker fra tidligere tider blive dømt ud fra, hvordan de samarbejdede med Gud og levede deres liv, uanset hvor meget de forstod eller ikke forstod (Rom 2,11-16).

Men i endens tid vil der blive en voksende polarisering, og samvittighedsfrihed vil ikke blive respekteret. Mennesker vil blive presset til at følge Satans parti. Det er bydende nødvendigt, at evangeliet forkyndes, og at den alvorlige sandhed om Satans strategier afsløres. Og det er netop, hvad de tre englebudskaber og vores mission handler om.

`Til eftertanke. Mediter over den kendsgerning, at Kristus døde for dig personligt. Hvad kunne få dig til at tro, at noget, som du har gjort, uanset hvor grimt det måtte være, ikke er blevet betalt med Jesu blod på korset?`