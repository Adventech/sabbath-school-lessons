---
title:  'Åbenbaringen: Guds mission i de sidste tider'
date:  24/12/2023
---

De første linjer i Johannes’ Åbenbaring indikerer for læseren, at bogen fokuserer på Guds mission.

`Læs Åb 1,1-7. Hvordan ser du, at Johannes’ Åbenbaring fokuserer på Guds mission i de sidste tider?`

Efter at have åbenbaret i de første vers i Johannes’ Åbenbaring, at Jesus er ophav og fokus, hentyder Åb 1,4-5 til alle tre personer i guddommen, som sammen arbejder for at frelse mennesker. Faderen er den evige Gud, som er og som var og som kommer. Helligånden, som virkede med stor kraft i den tidlige kirke, omtales. Og så minder Johannes om den status, som Jesus Kristus har: ”vidnet, den troværdige, den førstefødte af de døde“ (Åb 1,5), som retmæssigt ejer denne planet. Satans forsøg på at bruge vores jord til at oprette sit rige er ødelagt. I tillæg til Guds sejr over Satan, renser vores skaber os fra vores synd og skam med sit blod.

`Læs Åb 1,6 1 Pet 2,9. Hvad tilkendegiver de frelstes titler i disse vers?`

Fokus i Guds mission er ikke blot at bringe døende mennesker i sikkerhed. Guds frelse tilbyder en ny og ærefuld status, for Guds billede bliver genoprettet i os. De frelste bliver konger, fordi de er blevet blodsbeslægtet med universets konge, da Jesus udgød sit blod for os. Som medlemmer af den kongelige familie indgår vi i den kongelige families mission for at frelse andre mennesker. Det gør os til præster! Kristus havde oprettet sin kirke som et ”rige“ og dens medlemmer som ”præster“. At være medlem i hans rige er at være en præst.

I Åb 1,7 finder vi den uopsættelige mission: Jesus kommer, og folkeslagene vil jamre, fordi de går fortabt. Gud længes efter dem, som er skilt fra ham. Johannes’ Åbenbaring åbner altså med Guds mission for os mennesker.

`Til eftertanke. Vi er ikke alene skabt af Gud, vi er også løskøbt af ham for en ufattelig høj pris. Tænk over, hvilket håb dette giver os, uanset hvordan vores nuværende situation måtte være.`