---
title:  'Vidnesbyrd for de lærde: Nikodemus'
date:  28/11/2023
---

Nikodemus var en lærd mand. Bibelen beskriver ham som et medlem af jødernes råd (Joh 3,1). Jesus omtalte ham som en ”lærer i Israel“ (Joh 3,10). Han havde en god forståelse af Bibelen og en tørst efter Herren. Ud fra et menneskeligt synspunkt kan det have set ud som, at han fulgte Gud. Han fulgte alle buddene og var en respekteret leder blandt jøderne. Han havde magt og var rig. Mange betragtede dette som tegn på, at Gud velsignede ham. Men det viste sig, at den ydre facade kun var en ydre facade.

`Læs Joh 3,1-12. Hvad afslører denne beretning om Nikodemus’ åndelige behov, og hvordan Jesus straks bringer dem på bane?`

Da Nikodemus kom til Jesus, forsøgte han at opretholde sin facade. Men Gud kendte hans hjerte. På samme måde kender Gud alle de rige og indflydelsesrige menneskers hjerter og behov, uanset hvilken baggrund de har. Nikodemus kom til Jesus, fordi Jesu undervisning havde overbevist ham. Hans stolthed holdt ham fra åbent at erkende, at Jesus Kristus er Herre, men den nat forandrede ham for altid. Selv efter sin overbevisning om, at Jesus var sendt af Gud, vedkendte han sig dog stadigvæk ikke åbenlyst, at han var en af Jesu Kristi efterfølgere.

`Læs Joh 7,43-52 Joh 19,39. Hvad fortæller disse to tekster om Nikodemus og Jesus?`

Disse vers viser tydeligt, at Nikodemus var blevet stærkt påvirket af Jesus. Han forsøgte at beskytte Jesus, mens han var i live, og at ære ham efter hans død. Der er ingen tvivl om, at Jesus havde nået Nikodemus, som selv med sin store kundskab og visdom havde et stort behov for Frelseren, ligesom vi alle har.

`Til eftertanke. Hvorfor må vi passe på med at tænke, at ”vi har sandheden“, og at den viden er nok til at frelse os? Mange vil gå fortabt, selvom de har haft mere end nok kundskab, de tre engles budskaber indbefattet. Hvis viden ikke frelser os, er det så vigtigt at dele det, vi tror, med andre?`