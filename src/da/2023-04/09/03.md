---
title:  Na’aman
date:  27/11/2023
---

`Læs 2 Kong 5,1-19. Hvad kan vi lære af denne beretning om at nå mennesker for Herren?`

I 2 Kong 5,17-19 sendte Na’aman to usædvanlige anmodninger, efter at Gud helbredte ham for spedalskhed. Først ønskede han, at der skulle bringes et vognlæs med jord fra Israel tilbage til Syrien, for at han kunne tilbede den levende Gud. Han sagde: ”For fra nu af vil jeg ikke bringe brændofre eller slagtofre til andre guder end Herren“ (1 Kong 5,17). Selv om Na’aman nu tydeligt troede på Gud, viser hans første ønske, at hans hedenske baggrund stadigvæk havde indflydelse på hans tankegang. Den syriske hærfører opfattede Israels Gud som en gud, der skulle tilbedes på jord, som tilhørte Israel. Han ønskede derfor at tilbede Gud i sit eget land på israelitisk jord.

Na’amans andet ønske viser, at hans tro var oprigtig. Han havde besluttet sig for kun at tilbede himlens Gud, men han indså, at det ikke ville blive let at gennemføre denne beslutning i sit eget land, som var fuldt af afgudsdyrkelse. Kongen i Syrien tilbad afguden Rimmon, og på grund af sin stilling skulle Na’aman ledsage kongen. Na’aman ønskede ikke at unddrage sig sine pligter, men han ønskede heller ikke at blive opfattet som en person, der tilbad Rimmon. Han havde givet sit hjerte til Jehova, og han ønskede ikke at give efter for afgudsdyrkelse ved at tilbede en hedensk gud. Han ønskede heller ikke, at Elisa skulle høre, at han gjorde det.

Elisas svar på Na’amans bøn var: ”Gå med fred!“ (2 Kong 5,19). ”Disse ord må ikke opfattes som et udtryk for hverken anerkendelse eller afvisning af Na’amans afskedsønske. Han skulle rejse med fred, ikke med tvivl eller urolig uvished. Gud havde været god imod ham, og han skulle finde glæde og fred i sit kendskab til og tilbedelse af Gud. Na’aman var en nyomvendt, som havde samvittighedskvaler. Han ville vokse i styrke og visdom, hvis han holdt fast ved sin nyfundne tro. Gud leder nyomvendte mennesker et skridt ad gangen og ved, hvornår det er passende at ønske reform på visse områder. Dette princip bør altid huskes af dem, som arbejder for andre menneskers frelse“ (The SDA Bible Commentary, 2. bd., s. 878).

`Til eftertanke. Hvad bør vi lære af denne historie om ikke at presse mennesker for hurtigt, især dem, som kommer fra en ikke-kristen baggrund eller kultur?`