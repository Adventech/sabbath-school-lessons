---
title:  Mission for de rige
date:  29/11/2023
---

`Læs Matt 19,16-22. Hvad kan vi lære af denne beretning, hvor en person, i mod-sætning til Nikodemus, ikke tog imod Jesus?`

Jesu møde med den rige unge mand viser, hvor farlig en fælde rigdom kan være. Se på følgende udtalelse: ”Ja, jeg siger jer, det er lettere for en kamel at komme igennem et nåleøje end for en rig at komme ind i Guds rige“ (Matt 19,24). Det betyder selvfølgelig ikke, at de rige ikke kan blive frelst, men kun, at deres rigdom kan blive en forhindring for deres frelse, hvis de ikke passer på.

Til syvende og sidst møder de rige og de fattige den samme skæbne: graven. Det betyder, at de rige har et lige så stort behov for frelse som alle andre. Hvad penge end kan skaffe dem, kan det ikke købe dem frihed fra døden. Den opnås kun som en gave fra Jesus og tilbydes gratis til enhver, som i tro vil tage imod den. ”Jeg er opstandelsen og livet; den, der tror på mig, skal leve, om han end dør“ (Joh 11,25).

`Læs Luk 19,1-10. Hvad gjorde forskellen i denne beretning sammenlignet med historien om den rige unge mand?`

Zakæus reagerede på Jesus på en måde, som den rige unge mand desværre ikke gjorde. Læg mærke til, at Jesus ikke sagde til Zakæus, at han skulle sælge alt, han havde og give det til de fattige, ligesom han gjorde til den rige unge mand. Jesus må have vidst, hvor bundet den unge mand var til sin rigdom. Derfor talte Jesus til ham, som han gjorde. Men selv om vi ikke ved alt, hvad der blev sagt til Zakæus, mens Jesus besøgte ham i hans hus, var det tydeligt, at Zakæus godt var klar over, at Jesu disciple skulle foretage nogle ændringer i livet, især i forhold til rigdom.

`Til eftertanke. ”For hvad hjælper det et menneske at vinde hele verden, men bøde med sit liv? Eller hvad kan et menneske give som vederlag for sit liv? (Matt 16,26). Hvad siger disse ord til dig?`