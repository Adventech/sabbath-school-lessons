---
title:  Nebukadnesar
date:  26/11/2023
---

Syvendedags adventister tror på, hvad der kan kaldes ”ubegrænset forsoning“. Det betyder, at vi tror, at Kristus døde for alle mennesker, og at frelsen tilbydes alle, ikke kun en særlig gruppe, som Gud har forudbestemt til frelse. ”Gud, vor frelser, som vil, at alle mennesker skal frelses og komme til erkendelse af sandheden“ (1 Tim 2,3-4). Jesus ofrede sig ”som et sonoffer for vore synder, og ikke blot for vore, men for hele verdens synder“ (1 Joh 2,2). Alle er udvalgt i ham, før verden blev grundlagt (se Ef 1,4), men ikke alle vælger at tage imod hans tilbud. Derfor finder vi også beretninger i Bibelen om mange forskellige mennesker, som bliver vundet for Gud.

`Læs Dan 4. Hvad skete der for kongen? Hvordan kom frelsen i dette tilfælde til en af verdens mægtigste mænd?`

Historien om Nebukadnesar er et slående eksempel i Bibelen på, hvordan Gud når mægtige ikke-troende. Guds dom over ham blev eksekveret på en måde, som lignede nogle af de israelitiske kongers (se fx 2 Krøn 32,25-26; 1 Kong 14,21-31; 1 Sam 28). Bibelens fortælling om Nebukadnesar, som kom til fornuft og erkendte, at Gud er skaberen, viser, at Gud også har omsorg for de rige og mægtige, ligesom han har det for de svage og trængende. I vers 37 siger den mægtigste mand på jorden: ”Jeg, Nebukadnesar, lovsynger, ophøjer og ærer nu himlens konge. Alle hans handlinger er rigtige, og hans veje er retfærdige. Den, der vandrer i hovmod, kan han ydmyge“ (Dan 4,34). Tænk, om alle de rige og mægtige og arrogante blandt mennesker forstod denne sandhed!

Hvad kan vi lære af denne historie? For det første bruger Gud alle engagerede troende, som fx Daniel, som en bro til at nå ikke troende, der har magt. For det andet kan Gud gribe direkte ind i processen med at bringe sit vidnesbyrd til disse mennesker. Nebukadnesar blev ydmyget af Gud for sin stolthed og arrogance. Og selv om dette er en meget dramatisk beretning, er der mange andre måder, hvorved de rige og magtfulde og arrogante kan gøres ydmyge.

`Til eftertanke. Selv om vi efter verdens standard ikke er rige og magtfulde, hvorfor må vi alligevel vogte os for den form for arrogance, som Nebukadnesar udviste? Kan det være lettere for os at komme til at have en sådan holdning, end vi forestiller os?`