---
title:  At arve evigt liv
date:  14/11/2023
---

`Læs Luk 10,27-28. Hvad svarede den lovkyndige på sit eget spørgsmål?`

Den lovkyndige havde stillet spørgsmålet, og han gav selv svaret: ”Du skal elske Herren din Gud af hele dit hjerte og af hele din sjæl og af hele din styrke og af hele dit sind, og din næste som dig selv.“

Hvad sagde Jesus til det? Han sagde: ”Du har svaret rigtigt.“ Men Jesus udfordrede ham til at gøre noget ved det, da han fortsatte: ”Gør det, så skal du leve.“

For de fleste troende er det ikke så svært at give de rigtige svar med hensyn til læresætninger og tro. Udfordringen ligger i at gøre det, de ved er rigtigt, og følge det, de tror. Mange mennesker, som ved nok til at blive frelst, vil gå fortabt, fordi de ikke fulgte det, de troede. Så alvorligt er det. Det er ikke nok at vide, at du skal elske Gud og din næste. Du må også gøre det!

`Læs Jak 2,17-22. Hvilken parallel er der mellem disse vers og Jesu svar til den lovkyndige?`

Hvis vi elsker Gud, vil vi læse hans ord, vi vil bede, vi vil holde hans bud, og vi vil adlyde hans stemme med ”hele vores hjerte“. Hvis jeg siger, at jeg elsker andre, men er ligeglad med andre i menigheden, eller hvis jeg ignorerer andres behov, når jeg kunne hjælpe, hvad gavner min tro så? Kristendom er ikke kun et sæt specifikke læresætninger. Det er en måde at leve på.

”Hvis en broder eller søster ikke har tøj at tage på og mangler det daglige brød, og en af jer så siger til dem: ‘Gå bort med fred, sørg for at klæde jer varmt på og spise godt,’ men ikke giver dem, hvad legemet har brug for, hvad nytter det så?“ (Jak 2,15-16).

`Til eftertanke. Hvor optaget er du af andres velfærd? I hvor høj grad følger du Paulus’ ord: ”Tænk ikke hver især på jeres eget, men tænk alle også på de andres vel“ (Fil 2,4)? Hvordan kan du med Guds hjælp lære at have større omsorg for andre?`