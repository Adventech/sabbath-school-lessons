---
title:  Elsk andre, som du elsker dig selv
date:  15/11/2023
---

`Læs Matt 22,37-40. Hvilken lighed er der mellem Jesu udtalelse her og hans svar til den lovkyndige i Luk 10,27-28?`

Ifølge Matt 22,37-40 gjorde Jesus det klart, at den måde, hvorpå sand tro kommer til udtryk i hverdagen, bygger på disse to bud. Og Luk 20,27-28 siger tydeligt, at hvis en person gør disse to ting, vil vedkommende arve evigt liv.

”Kærlighed er det princip, der ligger til grund for Guds regering i Himmelen og på jorden, og det må også være grundlaget for den kristnes karakter. Det er den alene, der kan befæste og bevare hans tro. Det er den alene, der kan sætte ham i stand til at modstå prøvelser og fristelser“ (Ellen White, Lys over hverdagen, 1. bd., s. 32-33).

`Læs Gal 5,14 Mika 6,6-8 1 Joh 4,20-21. Hvordan forstærker disse vers, hvad Jesus har sagt?`

Paulus siger: ”For hele loven er opfyldt i det ene ord: ‘Du skal elske din næste som dig selv’“ (Gal 5,14). At elske Gud kan kun være praktisk for Paulus, når den kærlighed viser sig i den måde, vi behandler andre på. Selv om han sagde, at ”den retfærdige skal leve af tro“ (Rom 1,17), er det at leve af tro ikke noget, der er skjult, ukendt eller uset af andre. Paulus, Mika og Johannes gør det klart, at praktiske handlinger viser, at den tro, vi hævder at have, er virkelig.

I 1 Kor 13 siger Paulus meget tydeligt, at hvis man påstår at have stor kundskab eller at gøre store gerninger eller have stor tro, eller til og med er villig til at give sit liv, men ikke har kærlighed, er man blevet som ”et rungende malm og en klingende bjælde“ (1 Kor 13,1).

`Til eftertanke. Læs citatet af Ellen White igen. Læg mærke til, hvad hun siger om, hvordan mennesker kun i kærlighed kan forblive rodfæstede i troen og modstå fristelser. Hvordan viser den tanke, at buddet om at elske ikke handler om frelse ved gerninger, men i stedet er et udtryk for den tro, vi har på Jesus?`