---
title:  Jesu metode og svar
date:  13/11/2023
---

Bibelen fortæller, at den lovkyndige kom for at sætte Jesus på prøve, men Jesus vidste, hvad hans hensigt var. Gud kender alle vores længsler og ønsker langt bedre, end vi selv gør. Og vi kender slet ikke de menneskers motiver, som stiller os spørgsmål.

Nogle gange får vi spørgsmål om vores tro fra mennesker, der har en anden religion. Vores muslimske venner stiller måske spørgsmål omkring Jesu guddommelighed som fx ”Hvor i Bibelen siger Jesus, at han er Gud?“ eller ”Hvorfor siger du, at der er en Gud, når du har tre personer i treenigheden?“ Dette kan lyde som provokerende spørgsmål, men det inderlige behov for Jesus kan være ægte og kan være tegn på en dyb længsel eller tomhed hos dem, der spørger. Vi kender ikke deres hjerter, og det behøver vi heller ikke. Vi skal ganske enkelt hjælpe andre, så godt vi kan, uanset hvilke motiver de har.

`Læs Matt 26,56 ApG 17,11 1 Kor 15,3 2 Tim 3,16. Hvordan hjælper disse vers os til at forstå Jesu svar til den lovkyndige i Luk 10,26?`

Nogle gange ønsker vi svar, men vil ikke selv have besværet med at finde dem. Jesus sagde: ”Hvad står der i loven? Hvad læser du dér“ (Luk 10,26)? Jesus pegede på en meget vigtig side ved at lære noget. I stedet for kun at lytte til, hvad andre kan fortælle os, har vi brug for selv at læse Skriften, Guds Ord. Svarene findes allerede deri, og Helligånden arbejder med vores hjerter for at vise os, hvad vi har brug for at gøre.

Gud har givet os sit ord. I det finder vi al den sandhed, vi har brug for at kende mht., hvordan vi skal leve, behandle andre mennesker, og hvordan vi arver evigt liv. Det er rigtigt, at lærere og præster spiller en rolle, men til syvende og sidst må vi gå til Bibelen for at finde de sandheder, der betyder noget. ”Dine ord er en lygte for min fod, et lys på min sti“ (Sl 119,105). Dette vers er ikke kun poesi, det er en hellig sandhed, som peger os mod Guds Ord og dets betydning.

`Til eftertanke. Jesus, Guds Ord, som blev kød, henviste altid til det skrevne ord. Hvad bør det sige os om Bibelens betydning, og hvorfor vi må afvise filosofisk eller teologisk argumentation, som svækker vores tillid til Bibelen?`