---
title:  Spørgsmålet over dem alle
date:  12/11/2023
---

Hvem er vi? Hvorfor er vi her? Hvad sker der, når vi dør? Hvad er vores endelige skæbne? Disse spørgsmål er på mange måder de vigtigste spørgsmål, som dødelige væsener, som ved, at de er dødelige, kan stille. (Muslinger og kyllinger er fx også dødelige væsener, men de ved det ikke). Og i Lukasevangeliet kommer der en person til Jesus med, hvad der i virkeligheden er det vigtigste af alle spørgsmål.

`Læs Luk 10,25. Hvad spurgte den lovkyndige om, og hvorfor stillede han dette spørgsmål?`

Uanset hvor alvorligt dette spørgsmål er, så siger Bibelen tydeligt, at den lovkyndige stillede det for at sætte Jesus på prøve. Vi ved, at nogle gange stiller mennesker spørgsmål på grund af skepsis eller vantro og tager måske ikke selv deres spørgsmål alvorligt. Men de kan stadigvæk nås. Det var lige netop sådan, Jesus behandlede den lovkyndige, selv om han vidste, at mandens oprindelige intentioner ikke var ægte. Men over for den lovkyndige og forsamlingen var hans spørgsmål en anledning, som Jesus kunne bruge til at få dem til at granske deres egne hjerter. Selv om Jesus kendte den lovkyndiges motiver, ignorerede han ham ikke og var ikke uhøflig mod ham.

Hvilket spørgsmål er til syvende og sidst vigtigere end dette? ”Hvad skal jeg gøre for at arve evigt liv?“ Uanset hvilke religiøse ritualer eller skikke vi har, ligger der bagved dem alle dette afgørende spørgsmål. For hvad andet betyder egentlig noget for væsener, hvis liv beskrives som ”en tåge, som ses en kort tid og så svinder bort“ (Jak 4,14)? For hvis ikke vi får evigt liv, hvad andet kan vi så forvente end evig død?

`Læs 1 Kor 15,30-32. Hvilken pointe kommer Paulus med i denne tekst, som understreger det evige livs betydning?`

På trods af, at den lovkyndiges motiver måske var tvivlsomme, var hans spørgsmål af stor betydning. Og Jesus, som altid var på udkig efter enhver mulighed for mission, benyttede sig af det til at nå andre mennesker.

`Til eftertanke. Hvordan kan vi også benytte de muligheder, som byder sig, til at vidne, selv om situationerne ikke altid er ideelle?`