---
title:  den barmhjertige samaritaner i dag
date:  16/11/2023
---

Da Jesus roste den lovkyndige for at give det rette svar, sagde han: ”Gør det, så skal du leve“ (Luk 10,28). Dermed rørte han ved det allerinderste af mandens hjerte. Det var let for den lovkyndige at give alle de rigtige svar, men at leve efter det var et problem for 2000 år siden, og det er det stadigvæk for mange af os i dag. Den lovkyndige havde til hensigt at sætte Jesus på prøve og vise sin egen kundskab. Han stillede derfor et opfølgende spørgsmål: ”Hvem er så min næste?“ (Luk 10,29).

`Læs Luk 10,30-37. Hvordan vil du sammenfatte, hvad Jesus mente med denne historie?`

Er der mennesker i vores nærhed, som er blevet uretfærdigt behandlet af andre? Har vi gjort alt, vi kan for at hjælpe dem?

Det er rigtigt, at nogle gange hjælper pastorer, forstandere og menighedsmedlemmer ikke dem, der har brug for hjælp. Nogle gange viser mennesker med en anden tro større omsorg og venlighed mod mennesker i lokalområderne, end vi gør. Vi taler måske om at vise godhed, men andre opfylder måske de behov hos mennesker, som vi ikke tager os af. Hvis vores tro virkelig betyder noget, må vi være villige til at hjælpe dem, der har behov for det.

Jesus afsluttede historien om den barmhjertige samaritaner ved at spørge, hvem af de tre, der virkelig viste sig som en næste for den person, som havde brug for hjælp.

”På denne måde er spørgsmålet: ‘Hvem er min næste?’ besvaret for evigt. Kristus har vist os, at vor næste ikke blot betyder en person fra det kirkesamfund eller den tro, som vi tilhører. Det har intet at gøre med race, farve eller klasseforskel. Vor næste er ethvert menneske, der trænger til vor hjælp. Vor næste er enhver, der er såret og knust af modstanderen. Vor næste er ethvert menneske, som tilhører Gud“ (Ellen White, Jesu liv, s. 438).

`Udfordring. Begynd at bede hver dag for nogen, som er anderledes end dig, eller til og med for nogen, du ikke personligt bryder dig om.`

`Opfordring. Lav en liste over mindst tre ikke-adventister, som du kender. Identificer deres emotionelle, fysiske, og sociale behov, og tænk over, hvordan du personligt kan hjælpe med at opfylde disse behov. Hvad kan du rent praktisk gøre for dem i den kommende uge?`