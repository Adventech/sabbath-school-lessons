---
title:  Frelsens pagt
date:   08/01/2023
---

Jesu død på korset gjorde frelsen mulig for hvert menneske, som nogensinde har levet eller kommer til at leve. I modsætning til løftet om årstiderne er frelsen ikke ensidig – den gives ikke til alle uden forskel. Troen på, at alle bliver frelst, kaldes ”universalisme“.

Jesus lærte tydeligt, at selv om han døde for hele menneskeheden, vil mange vælge at gå på den brede vej, som fører til fortabelse og evig død (Matt 7,13-14).

**Hvad siger følgende tekster om, hvordan mennesker modtager den gave, Gud tilbyder om frelse i Jesus?**

`1 Joh 5,13`

`Matt 10,22`

`Joh 6,29`

`2 Pet 1,10-11`

Paulus forstod frelsespagtens bilaterale natur. Selv da han var klar over, at han snart skulle henrettes, og mange af hans ledsagere havde forladt ham, skrev han med stor tillid til sin kære ven Timotheus, at han havde opfyldt sin side af aftalen. ”Mit blod skal snart udgydes, og tiden er inde, da jeg skal bryde op. Jeg har stridt den gode strid, fuldført løbet og bevaret troen. Nu har jeg retfærdighedens sejrskrans i vente, som Herren, den retfærdige dommer, på den dag vil give mig – og ikke mig alene, men alle dem, som har glædet sig til hans tilsynekomst“ (2 Tim 4,6-8).

Paulus siger: ”Jeg er rede, for jeg har stridt den gode strid, fuldført løbet og bevaret troen.“ Men Paulus gjorde det altid klart, at frelse opnås alene ved tro, ikke ved lovgerninger. Han betragtede altså ikke sit arbejde eller sine præstationer som noget, der gjorde ham fortjent til frelsen. Den ”retfærdighedens sejrskrans“, som venter ham, er Jesu retfærdighed, som Paulus i tro har taget imod og holdt fast ved indtil hans liv ender.

`Frelsen er en ufortjent gave. Men hvad er forskellen på dem, som tager imod gaven og dem, som ikke gør det? Hvordan modtager jeg denne gave? Hvad er min del?`