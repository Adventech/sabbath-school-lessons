---
title:  Guds pagt med os
date:   07/01/2023
---

### Ugens tekster
Matt 10,22, Joh 6,29, 5 Mos 28,1-14, Ordsp 3,1-10, Mal 3,7-11, Matt 6,25-33

> <p>Ugens vers</p>
> ”Hvis du adlyder Herren din Gud og omhyggeligt følger alle hans befalinger, som jeg giver dig i dag, vil Herren din Gud ophøje dig over alle jordens folk. Alle disse velsignelser skal komme over dig og nå dig, hvis du adlyder Herren din Gud“ (5 Mos 28,1-2).

Det er ret fantastisk, at Gud har oprettet kontrakter (eller pagter) med os. De fleste af dem er bilaterale eller tosidige, som vil sige, at både Gud og mennesker, altså begge parter, skal udføre noget. Et eksempel på en tosidig pagt er: ”Hvis du vil gøre det og det, vil jeg gøre sådan.“ Eller ”Jeg vil gøre dette, hvis du vil gøre sådan.“

Der findes en mere sjælden form for pagt, som er ensidig: ”Jeg vil gøre dette, enten du gør noget eller ej.“ Nogle få af Guds pagter med menneskene er ensidige. For eksempel: ”Han lader sin sol stå op over onde og gode og lader det regne over retfærdige og uretfærdige“ (Matt 5,45). Uanset, hvad vi gør eller lader være med at gøre, kan vi regne med, at Gud giver solskin og regn uden forskelsbehandling. Efter den store vandflod gav Gud menneskene et løfte: ”En vandflod skal aldrig mere ødelægge jorden“ (1 Mos 9,11), ligegyldigt hvordan vi opfører os. Han lovede også: ”Så længe jorden står, skal såtid og høsttid, kulde og varme, sommer og vinter, dag og nat ikke ophøre“ (1 Mos 8,22). Årstiderne vil komme og gå uafhængigt af os.

I denne uge skal vi studere nogle meget vigtige bilaterale pagter mellem Gud og hans børn. Lad os bede om, at vi med Guds hjælp kan opfylde vores del af pagten.