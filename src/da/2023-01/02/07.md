---
title:  Til videre studium
date:   13/01/2023
---

”Når Guds folk ned igennem historien villigt og med glæde har fulgt hans plan for systematisk godgørenhed [tiende], gaver og ofre, har de altid erfaret Guds faste løfte: fremgang i deres livsgerning står i forhold til deres lydighed mod hans krav. Når de anerkendte Guds krav, fulgte hans forordninger og ærede ham med det, de ejede, blev deres lader fyldt til overflod. Men når de røvede fra Gud med hensyn til tiende og gaver, måtte de indse, at de ikke alene røvede fra Gud, men også fra sig selv, for han begrænsede sine velsignelser til dem i forhold til, hvordan de begrænsede deres gaver til ham“ (Ellen White, Testimonies for the Church, 3. bd., s. 395).

Bibelen gør det meget klart, at vi bliver frelst ved tro alene. Frelsen er en gave af Guds nåde alene. Vores lydighed mod Guds bud er et svar på Guds nåde; det gør os ikke fortjent til nåden. Hvis den kunne fortjenes, var det jo slet ikke nåde: se Rom 4,1-4.

Når vi ser på Guds bilaterale pagt med os, kan vi se både vores velsignelser og vores ansvar. Gennem vores svar på, hvad Gud tilbyder os, oprettes vores forhold til ham, og det afgør i stor grad vores egen skæbne. Lydighed – kærlighedens tjeneste og troskab – er det sande tegn på discipelskab. Frem for at fritage os fra lydighed, får vi gennem tro og tro alene del i Kristi nåde, som sætter os i stand til at yde den lydighed, som Gud kræver af os.

**Spørgsmål til drøftelse**

`Det er blevet sagt, at hvis alle adventister var trofaste i at give deres tiende, ville vores kirke have mere end nok midler til at gøre alt det, der skal til for at forkynde budskabet. Hvad gør du med hensyn til tiende og gaver for at hjælpe kirken til at udføre det, den er kaldet til?`

`Tænk dybere over, hvor vigtige vores valg og vores gerninger er i vores forhold til Gud. Hvordan kan vi være opmærksomme på spørgsmålene omkring gerninger og lydighed, også tiende og forvaltning, uden at det bliver lovtrældom?`

`Tal sammen i klassen om, at vi kan komme til at opleve vanskelige tider, selv om vi er trofaste. Hvordan skal vi forstå det, når det sker, og hvordan kan vi undgå at blive modløse, hvis det sker?`