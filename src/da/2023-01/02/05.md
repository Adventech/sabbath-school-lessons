---
title:  Tiendeaftalen
date:   11/01/2023
---

Der er en tæt åndelig forbindelse mellem vores forhold til Gud og det at give vores tiende. Israelitterne havde fremgang, når de adlød Gud og trofast gav deres tiende. Men de mødte vanskeligheder, når de ikke gjorde det. De fulgte tilsyneladende en cyklus af lydighed og fremgang og dernæst ulydighed og vanskeligheder. Det var under en sådan periode med ulydighed, at Gud gennem profeten Malakias tilbød en bilateral kontrakt med sit folk.

`Hvilke løfter og forpligtelser finder vi i disse vers? Mal 3,7-11`

Gud lovede folket, at hvis de ville vende om til ham, ville han vende om til dem. Da de spurgte, hvad det betød at vende om til ham, svarede han klart og tydeligt: ”Hold op med at bedrage mig med jeres tiende og afgifter.“ Deres bedrag var årsagen til, at de blev forbandet. Og her er Guds løsning på forbandelsens problem: ”Bring hele jeres tiende til forrådskammeret“ (Mal 3,10). Hvis I gør det, vil jeg åbne ”himlens vinduer for jer og udøse velsignelse uden mål over jer“. Hvis Guds velsignelser til os overvælder os, betyder det, at vi har modtaget en overflod, hvorfra vi kan hjælpe andre og være med til at fremme Guds sag.

”Han, som ikke alene gav os sin enbårne søn til at dø for os, har indgået en pagt med dig. Han giver dig sine velsignelser; til gengæld kræver han, at du bringer din tiende og dine gaver til ham. Ingen vil nogensinde turde påstå, at de ikke forstod, hvad dette drejede sig om. Guds plan mht. tiende og gaver er tydeligt udtrykt i det tredje kapitel hos Malakias. Gud kalder sine menneskelige tjenere til at være tro mod den kontrakt, han har oprettet med dem“ (Ellen White, Counsels on Stewardship, s. 75).

En af de positive perioder beskrives under den gode kong Hizkija af Juda, hvor folket viste lydighed. Der foregik en sand vækkelse i Juda, og folket begyndte trofast at bringe deres tiende og gaver til templets forrådskammer. Der kom så meget ind, at der lå store bunker i templet. 2 Krøn 31,5 fortæller, hvad der skete, da folket kom ”med førstegrøde af korn, vin, olie, honning og al markens afgrøde i store mængder, og de kom med tiende af alt i rigelig mængde.“

`Hvad fortæller din tiende om dit åndelige liv og dit forhold til Gud?`