---
title:  Hvis du adlyder Herren
date:   09/01/2023
---

Femte Mosebog er den nedskrevne udgave af Moses’ afskedstale, som skulle videregives til den næste generation af israelitter efter vandringen i ørkenen i fyrretyve år. Disse budskaber blev givet på sletterne ved Moab lige øst for Jeriko. Femte Mosebog er med rette blevet kaldt ”En mindebog“.

I denne bog gennemgår Moses, hvordan Gud trofast har været med Israels folk. Han gengiver vandringerne fra Sinaj til Kadesh-Barnea på grænsen til Det Lovede Land, men fortæller også om deres oprør og de 40 års ørkenvandring. Han gentager de ti bud, kravene om tiende og et centralt forrådskammer. Men det centrale fokus i Femte Mosebog er rådet om at adlyde Gud og modtage hans velsignelser. Moses beskriver Gud som én, der både har evnen og villigheden til at tage sig af sit folk.

`Hvilke store velsignelser bliver folket lovet? Hvad skal de gøre for at få del i disse velsignelser? 5 Mos 28, 1-14`

Moses var ivrig efter, at folket skulle forstå, at Gud havde til hensigt at give dem store og endda mirakuløse velsignelser. Hans ord ”hvis du adlyder Herren“ gjorde det klart for dem, at deres evige skæbne stod på spil. Her ser vi et eksempel på menneskers frihed til at vælge. Israelitterne var Guds udvalgte folk og modtagere af store velsignelser og store løfter. Men disse velsignelser og løfter var ikke ubetingede. De skulle godtages, modtages og følges.

Intet af det, Gud havde krævet af dem, var for vanskeligt for dem. ”For det, jeg i dag befaler dig, er dig hverken ufatteligt eller fjernt. Det er ikke i himlen, så man måtte sige: »Hvem vil stige op til himlen og hente det ned til os og forkynde det for os, så vi kan følge det?« Det er heller ikke på den anden side af havet, så man måtte sige: »Hvem vil drage over til den anden side af havet og hente det til os og forkynde det for os, så vi kan følge det?« Nej, ordet er dig ganske nær, i din mund og i dit hjerte, så du kan følge det“ (5 Mos 30,11-14).

Ud over velsignelserne var der selvfølgelig også forbandelserne eller advarslerne om, hvad der ville ramme dem, hvis de var ulydige (5 Mos 28,15-68), altså hvilke konsekvenser deres synd og oprør ville have for dem.

`Hvad betyder det for os i dag at lytte til og adlyde det, som Gud siger til os?`