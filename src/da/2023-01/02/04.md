---
title:  Ær Gud
date:   10/01/2023
---

Ordsprogsbogen handler mere om visdom og tåbelighed end om rigtigt og forkert. Når man læser bogen igennem, vil man se fordelene ved visdom og farerne ved tåbelighed.

`Hvilke store løfter gives? Hvad betyder ”det første af al din afgrøde“? Ordsp 3,1-10`

Gud beder os om at sætte ham først i den måde, vi forvalter vores ejendom. Vi skal anerkende, at han ejer alt og vise tillid til, at han vil sørge for os. Men han siger også, at hvis vi sætter ham først, vil han velsigne det, der er tilovers. At sætte Gud først er for os en troshandling, et udtryk for, at vi stoler på Gud af hele vores hjerte, ikke på vores egen indsigt. Det er især vigtigt, for der indtræffer ofte hændelser, som vi ikke forstår eller ser nogen mening i.

Intet bør motivere os mere til at stole på Gud og hans kærlighed end korset. Tænk over, hvad hver eneste af os har fået i Jesus. Gud er ikke kun vores skaber (Joh 1,1-4) og opretholder (Hebr 1,3), men også vores frelser (Åb 5,9). Når vi indser det, er det at give det første af alt, vi ejer, det mindste vi kan gøre.

”Gud kræver ikke alene tienden som sin, men han fortæller os også, hvordan den skal sættes til side for ham. Han siger: ‘Du skal ære Herren med din rigdom, med det første af al din afgrøde.’ Det lærer ikke, at vi skal bruge vores midler på os selv og så give det, der bliver til overs til Gud, selv om det gives som en ærlig tiende. Lad Guds del blive sat til side først“ (Ellen White, Counsels on Stewardship, s. 81).

Gud siger, at hvis vi sætter ham først, ”så fyldes dine forrådskamre til overflod“ (Ordsp 3,10). Men det vil ikke ske ved et mirakel. Det vil sige, du kommer ikke til at vågne en morgen og opdage, at alle dine forrådskamre pludselig er blevet fyldt. I stedet er Bibelen fyldt med principper for god forvaltning, omhyggelig planlægning og økonomisk ansvarlighed. Og trofasthed mod det, Gud kalder os til at gøre, er vores første og største ansvar.

`Hvordan lærer vi at have tillid til Gud og hans løfter, når vi  oplever økonomiske vanskeligheder, og vores forrådskamre  ikke er fulde, selv om vi forsøger at være trofaste?`