---
title:  Søg først
date:   12/01/2023
---

Det blev sagt om Jesus, at ”den store folkeskare hørte gerne på ham“ (Mark 12,37). De fleste i den store folkeskare, som fulgte ham og lyttede til ham, var ganske almindelige mennesker. De var blevet bespist på bjergsiden og havde lyttet til hans bjergprædiken. Grundlæggende sagde Jesus til dem: Jeg ved, at I er bekymrede for, hvordan I skal sørge for jeres familier. I bekymrer jer om mad og drikke, som I har brug for hver dag, og klæder for at holde jer varme. Men her er, hvad jeg foreslår …

`Hvad blev lovet, og hvad skulle folket gøre for at få del i disse løfter? Matt 6,25-33`

Mange af Guds løfter indeholder elementer af en bilateral (tosidig) pagt. Det vil sige, at for at få velsignelserne skal vi også gøre vores del.

`Hvad bliver vi bedt om at gøre for at have Guds fred? Es 26,3`

`Hvad vil Jesus gøre for os, hvis vi bekender vores synder? 1 Joh 1,9`

`Hvilke ”hvis/så“ og ”da“ indeholder Guds forslag her? 2 Krøn 7,13-14`

Alle disse tekster og mange flere handler om den vigtige kendsgerning, at selv om Gud er almægtig, selv om Gud er vores skaber og opretholder, og selv om frelsen er en gave, som Gud i sin nåde giver os helt ufortjent, har vi stadigvæk en opgave at udføre i den store strids drama her på jorden. Vi må bruge den frihed, vi har fået til at vælge; vi må vælge at følge Helligåndens påvirkning og adlyde det, Gud kalder os til at gøre. Selv om Gud tilbyder os velsignelser og liv, kan vi vælge forbandelser og død i stedet. Det er derfor ingen overraskelse, at Gud siger: ”Så vælg da livet, for at du og dine efterkommere må leve“ (5 Mos 30,19).