---
title:  Moses I Egypten
date:   09/02/2023
---

Moses er en dominerende figur i de tidlige år af Bibelens historie. Han blev holdt i live ved Guds forsyn, som arbejdede gennem en opfindsom mor og en omsorgsfuld søster. Da faraos datter fandt baby Moses i kurven mellem sivene, bad hun hans hebraiske mor om at passe ham og betalte hende for at gøre det. Hvilken velsignet udfordring for en ung mor, som var landflygtig og slave! Jokebed havde kun 12 år til at lære sin søn at bede, stole på og ære Gud og at forme hans karakter til et liv i tjeneste. I mange år blev Moses oplært ved det kongelige hof i Egypten. ”Moses blev oplært i al egypternes visdom og var mægtig både i ord og handling“ (ApG 7,22). Da Moses var blevet voksen, traf han et bevidst valg, som forandrede både hans liv og historiens gang.

`Tænk over, hvad Moses forlod, og hvad han i stedet måtte møde. Prøv at se det fra hans synsvinkel, før han valgte. Hvad forlod han, og hvad valgte han at acceptere ved at forlade Egypten? Hebr 11,24-29`

Egypten var en af de største, måske den største nation i datidens verden. Nilen skabte et så frodigt landskab, at Egypten med sin overflod af afgrøde var en rig og mægtig nation, og Moses var selv på toppen i dette rige. Det er svært at forestille sig, hvor fristende Egyptens verden med alle dens skatte må have været for ham i hans tidlige år. Han har sikkert fundet beundringen, forlystelserne og rigdommen fristende. Han har helt sikkert kunnet retfærdiggøre at forblive der frem for at slutte sig til en flok foragtede slaver.

Og alligevel, hvad besluttede han? Bibelen siger, at han ”ville langt hellere lide ondt sammen med Guds folk end for en kort tid opnå en syndig nydelse“ (Hebr 11,25). Og hvilke lidelser! Størstedelen af Anden Mosebog handler om de kampe og prøvelser, som Moses blev udsat for. Men selv efter alt det, han blev udsat for, fik han ikke lov til at komme ind i Det Lovede Land (se 4 Mos 20,12). Vi ved dog, at Moses valgte det rette, selv om han til tider selv må have undret sig over, om han havde det.

`Fra et verdsligt synspunkt burde Moses være blevet i Egypten. Men som kristne har vi fået et syn på virkeligheden, som fører os videre end vores egen verden. Hvordan kan vi have det store billede for øje, når verden frister os? Hvorfor er det så vigtigt, at vi har det?`