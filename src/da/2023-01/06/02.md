---
title:  Noa fandt nåde
date:   05/02/2023
---

Det er værd at bemærke, at mennesker, som søger Himlens skatte, ofte bliver kaldet af Gud til at foretage store forandringer i deres liv. Vær forberedt på måske at blive udsat for det samme.

`Hvilke gennemgribende forandringer blev Noa udsat for som en følge af, at han var lydig mod Gud? Hvilke principper finder vi deri i en verden, som har behov for at blive advaret om en nært forestående dom? 1 Mos 6,5-14`

Noa kunne have brugt sin tid og sine midler på at bygge et hjem for sig selv, men han valgte at foretage en drastisk ændring i sit liv og tilbringe 120 år med at følge Guds kald og bygge arken.

Mange skeptikere afviser i dag beretningen om den store vandflod som en myte. Ofte baserer de det på videnskabelige spekulationer om kendte naturlove. Det er ikke noget nyt.

”Verden før syndfloden ræsonnerede, at naturlovene havde været uforanderlige i århundreder. Årstiderne skiftede i samme rækkefølge. Der var aldrig før faldet regn; jorden var blevet vandet af tåge eller dug. Floderne var aldrig gået over deres bredder, men havde roligt ført deres vand til havet. Uforanderlige love havde forhindret vandet i at gå over sine bredder“ (Ellen White, Patriarker og profeter, s. 49).

Baseret på deres fejlagtige forståelse af virkeligheden påstod mennesker før syndfloden, at der aldrig kunne komme en oversvømmelse. Efter syndfloden påstår de, baseret på deres fejlagtige forståelse af virkeligheden, at den aldrig har fundet sted.

Bibelen siger også, at mennesker vil være skeptiske mht. begivenheder i de sidste tider, ligesom de var mht. til syndfloden (se 2 Pet 3,3-7). Så hvordan kan vi forberede os på den kommende ødelæggelse? Der findes en bevidst beslutning, som kaldes ”fremtidig tilfredsstillelse“. Grundlæggende betyder det, at vi tålmodigt skal udføre det arbejde, som Gud har kaldet os til i håbet om en herligere belønning i fremtiden. Vi ved ikke, hvornår Kristus kommer igen. Og på en måde betyder det ikke noget. Hvad der betyder noget er, at vi ligesom Noa i mellemtiden gør det, Gud beder os om, også selv om det betyder gennemgribende forandringer i vores liv, ligesom det gjorde for Noa.

`Hvor parat ville du være til at foretage en afgørende forandring i dit liv for Gud, hvis du ligesom Noa blev kaldet til at gøre det?`