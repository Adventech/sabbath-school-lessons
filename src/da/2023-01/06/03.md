---
title:  Abram, de troendes far
date:   06/02/2023
---

Gud kaldte Abram til at forlade sit hjemland og sit folk og gå til et land, som Gud ville vise ham. Selv om der ikke gives detaljer, får vi at vide, at Abraham skulle forlade det land, han var født og opvokset i. Det var ikke en let beslutning at tage, og han har utvivlsomt været nødt til at give afkald på en del verdslig glæde og komfort for at følge kaldet.

`På hvilken måde blev ”alle jordens slægter“ velsignet som et resultat af dette løfte og Abrams accept af det? 1 Mos 12,1-3`

Dette var en begivenhed, som totalt forandrede tilværelsen for Abram og hans familie. ”I tro adlød Abraham kaldet til at bryde op og drage til et sted, som han skulle få i eje, og han drog af sted uden at vide, hvor han kom hen“ (Hebr 11,8). ”Abrahams ubetingede lydighed er et af de mest storslåede eksempler på tro i hele Bibelen“ (Ellen White, Patriarker og profeter, s. 62).

De fleste af os ville ikke være ivrige efter at forlade vores hjemland og vores venner og familiemedlemmer. Men det er, hvad Abram gjorde. Abram var tilfreds med at være der, hvor Gud ønskede, at han skulle være. Det er måske mærkeligt, men hverken Abraham, Isak eller Jakob fik dette land, mens de levede. Alligevel var de tro mod Gud.

`Hvad er det relevante budskab i disse vers? Hebr 11,8-13`

Abram blev regnet som en fyrste af dem, der boede omkring ham. Han var kendt for sin gavmildhed, sit mod, sin gæstfrihed, og som Den Højeste Guds tjener. Hans vidnesbyrd om Gud var forbilledligt. Ved Guds nåde er vi medarvinger sammen med Abraham. ”Det er som med Abraham: ‘Han troede Gud, og det blev regnet ham til retfærdighed.’ Så skal I vide, at det er dem, som har troen, der er Abrahams sønner“ (Gal 3,6-7). ”Og hører I Kristus til, er I også Abrahams afkom, arvinger i kraft af Guds løfte“ (Gal 3,29).

Abraham foretog ligesom Noa en livsforvandlende beslutning som en følge af lydighed mod Gud.

`Læs 2 Kor 4,18. Hvordan påvirker dette budskab vores åndelige beslutninger? På hvilken måde fulgte både Noa og Abraham de samme principper?`