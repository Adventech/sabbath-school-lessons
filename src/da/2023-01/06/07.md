---
title:  Til videre studium
date:   10/02/2023
---

Gud holdt sin del af pagten ved at velsigne Abraham. Og Abraham ærede Gud ved ikke at samle sig skatte her i verden.

”Den arv, Gud har lovet sit folk, findes ikke i denne verden. Abraham havde ikke nogen ejendom på jorden, ‘ikke så meget som en fodsbred’ (ApG 7,5). Han havde store rigdomme, og han brugte dem til Guds ære og sine medmenneskers bedste; men han betragtede ikke denne verden som sit hjem. Herren havde kaldet ham til at forlade sine afgudsdyrkende landsmænd og givet ham løftet om Kana’ans land som et evigt eje, og dog fik hverken han eller hans søn eller sønnesøn det. Da Abraham ønskede at få en begravelsesplads til sine døde, måtte han købe den af kana’anæerne. Det eneste, han ejede i det forjættede land, var et gravsted i klippehulen i Makpela“ (Ellen White, Patriarker og profeter, s. 84).

I vores liv fristes vi nogle gange til at vælge rigdom og magelighed. Det kræver en stærk tro at vælge at vente på fremtidig tilfredsstillelse.
”Faraos pragtfulde palads og monarkens trone blev benyttet som lokkemidler for Moses; men han vidste, at der i de fornemme sale fandtes syndige fornøjelser, der får mennesker til at glemme Gud. Han lod blikket gå fra det overdådige palads og kongekronen til de æresbevisninger, der ville blive den Højestes hellige til del i et rige, der var ubesmittet af synd. I troen så han den uvisnelige krone, som Himmelens Konge vil sætte på sejrvinderens pande. Denne tro fik ham til at forlade jordens fornemme og slutte sig til den lille, fattige, foragtede nation, der havde valgt at adlyde Gud i stedet for at tjene synden“ (Patriarker og profeter, s. 124-125).

**Spørgsmål til drøftelse**

`Hvad vil der ske med det, du ejer, når Jesus kommer igen? (Se 2 Pet 3,10.) Hvad kan der faktisk ske med det, også før Jesus kommer igen? (Se Matt 6,20.) Hvorfor er det derfor vigtigt altid at sætte tingene i deres rette perspektiv?`

`Jesus advarede imod ”rigdommens blændværk“ (Mark 4,19). Hvad mente han? Hvordan kan rigdom forblinde os?`

`Tal sammen i klassen om, hvilke gode begrundelser Moses kunne have givet for at forblive i Egypten frem for at lade alt bag sig og flygte ud i en øde ørken sammen med en flok slaver. Hvad må i sidste ende have fået ham til at vælge, som han gjorde?`