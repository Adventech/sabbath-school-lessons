---
title:  Fra bedrager til fyrste
date:   08/02/2023
---

Jakob var en ung mand, der elskede og frygtede Gud, men han nedværdigede sig alligevel til en sammensværgelse med sin mor Rebekka om at bedrage sin far og få velsignelsen. Følgen var, at begyndelsen på hans voksne liv gik i den forkerte retning. Han var nødt til at flygte eller måske dø. Rebekka sagde til Jakob: ”flygt med det samme til min bror Laban i Karan og bliv hos ham et stykke tid, indtil din brors vrede har lagt sig ... Så vil jeg sende bud og hente dig hjem derfra“ (1 Mos 27,43-45). Men Jakob var væk i 20 år og så aldrig sin mor igen.

`Hvad oplevede Jakob, og hvad kan vi lære fra denne beretning om Guds nåde – også når vi har valgt forkert? 1 Mos 32,22-31`

”Gennem ydmygelse, anger og overgivelse vandt dette syndige, fejlende, dødelige menneske sejr i kampen med Himmelens Majestæt. Han klamrede sig skælvende til Guds løfter, og i sin evige kærlighed kunne Gud ikke afvise synderens bøn.

Den fejl, der havde medført Jakobs synd, da han ved et bedrag skaffede sig førstefødselsretten, stod nu ganske klart for ham. Han havde ikke stolet på Guds løfter, men havde ved sine egne anstrengelser forsøgt at fremskynde det, som Gud ville have gjort til sin tid og på sin måde ... Jakob havde modtaget den velsignelse, han så længe havde længtes efter. Han havde fået tilgivelse for sit bedrageri“ (Ellen White, Patriarker og profeter, s. 100).

`Hvilke instrukser gav Jakob til sine sønner vedrørende sin begravelse, selv om han ikke længere ejede noget i Kana’an? Hvem mere var begravet i den hule? Hvorfor tror du, Jakob bad om dette? 1 Mos 49,29-33`

Bibelen fortæller os, at alle tre patriarker og deres hustruer, bortset fra Rakel, er begravet i den samme hule. Jakobs tillid til Gud var stærk, og han opfattede sig som en fremmed og udlænding her på jorden (se Hebr 11,13). Han var rejst hjemmefra med tomme hænder, men kom på trods af sine fejl hjem igen til Kana’an som en rig mand.

`På trods af vores fejl kan Gud alligevel velsigne os. Men det er meget bedre af undgå fejlene! Hvilke valg står du overfor, og hvordan kan du undgå at vælge forkert?`