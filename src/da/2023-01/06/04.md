---
title:  Lots dårlige valg
date:   07/02/2023
---

Da Abram forlod sit hjemland som svar på Guds kald, valgte hans nevø Lot at gå med ham på hans pilgrimsrejse. 1 Mos 13 fortæller, at Gud velsignede Abram så meget, at han ”var meget rig på kvæg, på sølv og guld“ (1 Mos 13,2). På den tid var mængden af kvæg den måde, hvorpå man vurderede en persons rigdom. Også Lot ”havde får og køer og telte“ (1 Mos 13,5). De blev begge så rige med deres store flokke, at de ikke kunne blive boende tæt sammen. For at undgå strid mellem deres hyrder tilbød Abram, at Lot kunne vælge, hvor han ville bo. Lot kunne selvfølgelig have underkastet sig Abram, som var den ældste, og fordi hans egen velstand skyldtes hans forbindelse med Abram. Men han viste ingen taknemmelighed over for sin velgører og valgte selvisk det, han anså som det bedste område, for sig selv.

`Hvilke faktorer kunne have påvirket Lots valg? 1 Mos 13,10-12`

Lot kunne let have retfærdiggjort sin beslutning om at flytte til byen, men tingene gik ikke så godt for ham der. Da Abram hørte, hvad der skete med ham, sagde han ikke: ”Vel, det er synd for dig, Lot. Men du høster, hvad du har sået.“ I stedet reddede han ham (se 1 Mos 14).
I vores materialistiske jag lærer vi ikke altid vores lektie. Lot flyttede tilbage til Sodoma. Men i sin store nåde sendte Gud budbringere med advarsler til Lot og hans familie. De fik besked om den kommende ødelæggelse af disse byer.

`Hvilken begrundelse gav Gud Abram for sit besøg på jorden? Hvordan reagerede Abram på nyheden om, at Gud ville ødelægge disse onde byer? 1 Mos 18,20-33`

På grund af Abrams bekymring for Lot og hans familie købslog han med Gud om at spare byerne, hvis der fandtes retfærdige mennesker i dem. Han begyndte med 50 og gik ned til 10. I overensstemmelse med sin kærlighed ophørte Gud ikke med at vise nåde, indtil Abram ophørte med at bede! Gud og de to engle reddede personligt Lot, hans hustru og to døtre. Men hans hustru så sig tilbage og blev til en saltstøtte. Lot havde flyttet ind i Sodoma som en rig mand, men han flygtede ud af den med næsten ingenting. Hvor må vi være forsigtige med de valg, vi træffer, især hvis vi kun tænker på kortvarig fremgang i modsætning til det store billede (se Mark 8,36-37).