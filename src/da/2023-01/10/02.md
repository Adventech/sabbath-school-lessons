---
title:  Den tåbelige rige bonde
date:   05/03/2023
---

`Hvilken stærk irettesættelse gav Herren den tåbelige mand, og hvad er det relevante budskab til os i denne tekst? Luk 12,16-21`

Selv om budskabet i denne beretning er langt bredere, kan man måske sige, at dette var en historie, som Jesus fortalte om, hvad man ikke skal gøre som pensionist. Hvis en person holder op med at arbejde for at bruge sine opsparede midler på sig selv, bør han være på vagt og lytte til denne beretning. Problemet ligger ikke i at arbejde hårdt eller samle sig rigdom, især når man bliver ældre og måske bliver rigere. Problemet handler om vores holdning. Mandens ord i beretningen: ”Slå dig til ro, spis, drik og vær glad!“ (Luk 12,19) udtrykker det egentlige problem.

”Denne mands mål i livet var ikke større end de umælende dyrs. Han levede, som om der ikke var nogen Gud, ingen himmel, intet liv efter dette, som om alt det, han ejede, var hans, og han ikke skyldte Gud eller mennesker noget“ (Ellen White, Lys over hverdagen, 2. bd., s. 51).

Hvis vi i denne periode af vores liv kun tænker på os selv og ignorerer andres behov og Guds sag, følger vi den tåbelige rige bondes eksempel. Intet i Jesu lignelse giver indtryk af, at den rige mand var doven eller uærlig. Problemet var, hvordan han brugte, hvad Gud havde betroet ham. Vi ved ikke, hvilken dag vi skal dø. Derfor bør vi altid være rede ved at leve for at udrette Guds vilje i stedet for at jage efter en egoistisk tilværelse.

Det generelle billede, Bibelen giver, er, at et menneske skal arbejde og forblive produktiv, så længe han eller hun er i stand til det. Det er faktisk ret interessant at bemærke, at mange mener, at forfatterne af de store profetiske bøger, Daniels Bog og Johannes’ Åbenbaring, begge var i firserne, da de fuldførte deres værk. På deres tid var gennemsnitsalderen omkring 50 år. Ellen White udgav nogle af sine mest kendte og elskede bøger som fx Jesu Liv, efter at hun var fyldt 70. Så længe vi er raske, bør alderdom ikke betyde, at vi holder op med at være produktive eller at gøre godt mod andre i den udstrækning, vi magter det.

Jesu råd til dem, der venter på hans genkomst, er ikke kun at våge, men også at blive ved med at arbejde (Matt 24,44-46).

`Hvordan kan vi, uanset alder eller rigdom, undgå at falde i samme fælde som den rige mand i lignelsen? Spørg dig selv: ”Hvad lever jeg for?“`