---
title:  Du kan ikke tage det med dig
date:   06/03/2023
---

Den berømte evangelist Billy Graham blev engang spurgt, hvad der havde overrasket ham mest i livet, nu da han var blevet gammel. På det tidspunkt var han i 60’erne. Graham svarede: ”Hvor kort det er.“ Der er ingen tvivl om, at livet går hurtigt.

`Hvad lærer følgende bibeltekster om menneskelivet? Sl 49,18, 1 Tim 6,6-7, Sl 39,12, Jak 4,14, Præd 2,18-22`

Ikke alene går livet hurtigt, men når vi dør, tager vi intet med os, i hvert fald ikke af de materielle goder, vi har samlet. ”Han kan intet tage med sig, når han dør“ (Sl 49,18). Det betyder, at han eller hun efterlader alt til en anden. Hvem der får det, er selvfølgelig afhængigt af, hvilke planer der på forhånd er lagt.

Men selvfølgelig har ikke alle i den forstand en stor formue, men de fleste, især hvis de har arbejdet i mange år, har samlet en vis rigdom. Det, der til sidst kommer til at ske med ens rigdom, når man dør, er et vigtigt spørgsmål, som alle bør tænke over.

For dem, der ved livets afslutning ejer noget, uanset om det er meget eller lidt, kan et testamente være deres afsluttende handling i forvaltningen af, hvad Gud har velsignet dem med. Hvis du ikke har en plan med et testamente, kan dit lands love komme til at spille en rolle. Hvis du dør uden et testamente, vil de fleste landes civile love ganske enkelt overgive dine værdier til dine slægtninge, enten de har brug for det eller ej, enten de kommer til at bruge dine penge på en god måde eller ej, og enten du ville have valgt at give noget til vedkommende eller ej. Kirken får intet. Hvis det er sådan, du ønsker det, er det fint. Men hvis du ønsker det anderledes, er du nødt til at planlægge det på forhånd.

På en meget enkel måde kan vi sige, at fordi Gud ejer alt (se Sl 24,1), ville det være logisk fra et bibelsk perspektiv at konkludere, at når vi er færdige med det, Gud har betroet os, burde vi give vores ejendom tilbage til ham, som er den rette ejer, når vi har sørget for vores egen families ve og vel.

`Døden kan komme når som helst og uventet. Den kan komme i dag. Hvad ville der ske med dine kære, hvis du skulle dø i dag? Hvad ville der ske med det, du ejer? Ville det blive fordelt på den måde, du ønsker det?`