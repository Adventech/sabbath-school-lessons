---
title:  Personlige behov først
date:   07/03/2023
---

På Det Gamle Testamentes tid var mange af Israels børn bønder og hyrder. Nogle af Guds lovede velsignelser blev derfor givet i landmandssprog. Gud siger fx i Ordsp 3,9-10, at hvis du er tro imod ham med dine midler, ”så fyldes dine forrådskamre til overflod“. Mange mennesker i dag har ikke et forrådskammer eller en lade. Så vi opfatter det sådan, at Gud vil velsigne vores arbejde eller forretning, hvis vi er villige til at følge og adlyde ham.

`Hvordan skal vi som kristne i dag forstå sætningen ”hold dig underrettet om dit småkvægs tilstand“? Ordsp 27,23-27`

Selv om Bibelen ofte taler imod, at den rige undertrykker den fattige eller grådighed, så fordømmer den aldrig rigdom eller menneskers indsats for at blive rige. Teksten fra Ordsprogenes Bog, som vi lige har læst, antyder faktisk, at vi bør være omhyggelig med vores økonomi, så vi har nok til os selv og vores familie. Du skal have ”gedemælk nok til føde for dig og dit hus og til livets ophold for dine piger“ (Ordsp 27,27).

Hvordan ville vi sige det i dag? Måske ville vi foreslå følgende: ”Hold dig underrettet om din økonomiske situation og læg planer for din fremtidige arv.“ Eller ”Før regnskab og forstå forholdet mellem din gæld og dine aktiver.“ I dine optjeningsår er det fra tid til anden en god ide at gennemgå dit testamente eller andre dokumenter i tillæg til dine nuværende aktiver og opdatere dem om nødvendigt. Et testamente eller en båndlagt formue bør oprettes tidligt i ens formueplanlægning, så det kan være en beskyttelse i tilfælde af en tidlig død. eller hvis man af sundhedsmæssige årsager ikke er i stand til at tage en beslutning om, hvad ens aktiver skal bruges til. Ideen er, at man skal planlægge i god tid for, hvad der skal ske med ens ejendele, når de ikke længere tilhører en.

Kort sagt består god forvaltning af, hvad Gud har velsignet os med ikke kun i, hvad vi har, mens vi lever, men også hvad der sker, efter at vi er borte. Med mindre Jesus kommer igen i vores levetid, vil vi alle en dag være borte, men vores materielle ejendom, enten den er stor eller lille, vil forblive. Det er derfor op til os nu at sørge for, at det, vi er blevet velsignet med, kan blive til velsignelse for andre og for Guds værks fremgang.

`”For velstand holder ikke evigt“ (Ordsp 27,27). Hvorfor er det vigtigt altid at huske det?`