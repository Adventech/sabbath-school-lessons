---
title:  En åndelig arv
date:   09/03/2023
---

Selv om det er svært at vide, hvordan tilværelsen ville have været på jorden, hvis menneskene ikke havde syndet, kan vi være sikre på, at der ville ikke have været nogen form for hamstring, ingen griskhed og ingen fattigdom. Dette har plaget vores verden, siden man begyndte at nedskrive historien. Vores opfattelse af ejerskab betyder, at vi betragter det, vi har arbejdet for og erhvervet på ærlig vis, som vores retmæssige ejendom. Men på en måde hører denne tankegang hjemme i syndens verden. For uanset, hvor meget vi ejer eller ikke ejer, bør vi altid huske en vigtig pointe.

`Læs bibelteksterne. Hvad er den centrale pointe i dem alle, og hvordan bør denne pointe påvirke alt, vi gør med de materielle goder, som Gud har velsignet os med? Sl 24,1, Hebr 3,4, Sl 50,10, 1 Mos 14,19, Kol 1,15-17`

Vi er forvaltere og bestyrere af, hvad Gud har betroet os. Det vil sige, at Gud er den egentlige ejer af alt, og det er ham, som giver os liv, eksistens og styrke til at eje noget som helst. Det er derfor logisk, at vi, når vi er færdige med det, Gud har givet os, og har sørget for vores familie, giver resten tilbage til ham.

”Når du giver til Guds værk, samler du dig skatte i himlen. Alt det, du samler dig der, er beskyttet mod ulykke og tab, og det vokser til en evig og varig skat, som vil blive tilskrevet din konto i Himmeriget“ (Ellen White, Counsels on Stewardship, s. 342).

Der er mange fordele ved at være gavmild, mens man lever:

1. Du ser faktisk resultaterne af din gave – fx en ny kirkebygning, en ung person under uddannelse, en evangelisk mødeserie, etc.
2. Gaven kan blive til gavn, mens behovet er størst.
3. Der bliver ingen skænderier blandt familiemedlemmer eller venner efter din død.
4. Det er godt at vise gavmildhed som eksempel for andre.
5. Arveafgifter undgås.
6. Du kan sikre dig, at din gave går til netop det formål, du ønsker.
7. Det viser et uselvisk hjerte.
8. Det samler skatte i Himlen.