---
title:  Sæt Gud først
date:   12/03/2023
---

`Hvilke vigtige åndelige principper kan vi lære fra denne beretning på trods af de vanskeligheder, vi møder? 2 Krøn 20,1-22`

Hen imod slutningen af Joshafats regering blev Juda invaderet. Joshafat var en modig og tapper mand. I mange år havde han forstærket sine hære og sine befæstede byer. Han var godt forberedt på at møde næsten enhver fjende. Men i denne krise satte han ikke sin lid til sin egen styrke, men til Guds kraft. Han henvendte sig til Herren og udråbte en faste i hele Juda. Hele folket samledes i templets forgård, sådan som Salomo havde bedt om, at man kunne gøre, hvis man var i fare. Alle Judas mænd stod for Herrens ansigt sammen med deres hustruer og børn. De bad om, at Gud ville forvirre deres fjender, så hans navn kunne blive æret. Dernæst bad kongen: ”Vi står afmægtige over for denne store hær, som kommer imod os. Vi ved ikke, hvad vi skal gøre, men vores øjne er rettet mod dig“ (2 Krøn 20,12).

Efter at de på denne måde havde helliget sig til Gud, kom Herrens ånd over en profet, som sagde: ”Vær ikke bange, og lad jer ikke skræmme af denne store hær, for det er ikke jeres kamp, men Guds. Drag ned mod dem i morgen!... Men alligevel er det ikke jer, der skal kæmpe; I skal blot stille jer op og blive stående, så vil I se Herren frelse jer“ (2 Krøn 20,15.17).

Tidligt næste morgen samlede kongen folket og opstillede levitiske sangere i spidsen til at synge lovsange til Gud. Så formanede han folket: ”Hold fast ved Herren jeres Gud, så vil han holde fast ved jer; hold fast ved hans profeter, så vil I have lykken med jer“ (2 Krøn 20,20). Så begyndte koret at synge, og deres fjender ødelagde hinanden, og ”der var ingen overlevende“ (2 Krøn 20,24). Det tog Judas mænd tre dage at samle krigsbyttet, og på den fjerde dag vendte de tilbage til Jerusalem under sang.

Den Gud, som befriede dem, er selvfølgelig den samme Gud, som vi elsker og tilbeder, og hans kraft er lige så stor i dag, som den var dengang. Udfordringen for os er at stole på ham og hans ledelse.

`Læs 2 Krøn 20,20. Hvilken betydning har denne tekst for os?`