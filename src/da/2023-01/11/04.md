---
title:  Tid til at forenkle?
date:   14/03/2023
---

Hvad bør vi gøre som en respons på vanskelige tider? Holder vi lav profil for at overleve? Nej, faktisk det modsatte! Fordi vi ved, at verdens ende og Jesu genkomst er nær, ønsker vi at bruge vores midler til at fortælle andre evangeliets gode nyheder og fortælle, hvad Gud har beredt for dem, der elsker ham. Vi har den overbevisning, at en dag vil alt på denne jord brænde op.

`Hvad siger Peter til os? 2 Pet 3,3-12`

I Guds Ord kan vi se, at der ikke vil blive sendt flyttevogne for at hente vores ting til himlen. Alt kommer til at blive brændt i den afsluttende ødelæggelse, hvor hvert eneste spor af synd og ondskab, bortset fra arrene i Kristi hænder, for evigt bliver tilintetgjort.

Så hvad bør vi gøre med det, vi ejer? 

”Det er nu, at vores brødre bør skære ned på deres ejendele i stedet for at forøge dem. Vi kommer snart til at flytte til et bedre land, til et himmelsk land. Lad os derfor ikke være beboere på jorden, men i stedet samle vores ejendele på så lidt plads som muligt“ (Ellen White, Counsels on Stewardship, s. 59).

Dette skrev hun for over hundrede år siden. Men princippet er stadig det samme: tiden er kort, for vores liv er altid korte. Hvad er 60 år eller 80 år eller 100 år (hvis vi har gode gener og gode sundhedsvaner) sammenlignet med evigheden? Dit liv kan ende, før du er færdig med at læse denne uges lektie, og det næste, du vil opleve, er Jesu genkomst.

Som kristne må vi altid leve vores liv i lyset af evigheden. Selvfølgelig skal vi arbejde hårdt for at sørge for os selv og vores familier. Hvis vi er blevet velsignet med rigdom, er der ikke noget forkert i at nyde den nu, så længe vi ikke bliver griske, men er gavmilde med vores rigdom over for de trængende. Men vi må altid huske, at alt det, vi samler her, er forgængeligt og flygtigt. Og hvis vi ikke er påpasselige, kan det føre til åndelig ødelæggelse.

`Hvilke ændringer ville du foretage i dit liv, hvis du med sikkerhed vidste, at Jesus ville komme igen om ti år? Eller fem år? Eller tre?`