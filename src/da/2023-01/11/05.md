---
title:  Hvordan prioriterer du?
date:   15/03/2023
---

Jesu lignelser og lære, historien om bibelske personer samt Ellen Whites råd viser alle tydeligt, at der ikke findes en halvhjertet overgivelse til Kristus. Vi er enten på Guds side eller ikke.

Da Jesus blev spurgt af en lovkyndig, hvilket bud der var det største, svarede han: ”Du skal elske Herren din Gud af hele dit hjerte og af hele din sjæl og af hele dit sind og af hele din styrke“ (Mark 12,30). Når vi giver alt til Kristus, er der ikke noget tilbage at give til en anden herre. Sådan er det bare. Og sådan er det nødt til at være.

`Hvordan har du selv oplevet sandheden i disse ord? Matt 6,24`

Læg mærke til, at Jesus ikke sagde, at det er vanskeligt at tjene Gud og penge, eller at du må være påpasselig med, hvordan du tjener begge. I stedet sagde han, at det ikke kan lade sig gøre. Punktum. Denne tanke bør få os til at frygte og bæve en lille smule (Fil 2,12).

`Hvordan viser disse tre ting sig i vores verden, og hvorfor er den fare, de udgør, mere sofistikeret, end vi tror? 1 Joh 2,15-17`

Det er ikke nogen overraskelse, at Paulus skrev: ”Tænk på det, som er i himlen, og ikke på det jordiske“ (Kol 3,2). Det er selvfølgelig lettere sagt end gjort, for det jordiske er lige foran os hver eneste dag. Fristelsen fra ”alt det, som er i verden“, er stærk. Vi drages hele tiden af øjeblikkelig tilfredsstillelse. Den hvisker i vores øre eller trækker os i ærmet eller begge dele. Har ikke selv den mest trofaste kristne følt en vis grad af kærlighed til ”det jordiske“? Selv om vi ved, at alt en dag får en ende, føler vi os alligevel draget af det, gør vi ikke? Den gode nyhed er, at vi ikke behøver at lade det drage os bort fra Jesus.

`Læs 2 Pet 3,10-14. Hvordan påvirker det, Peter siger her, den måde, vi lever på? Tænk også på den måde, vi anvender vores ressourcer på.`