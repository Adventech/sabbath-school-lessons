---
title:  Til videre studium
date:   17/03/2023
---

Selv om Bibelen ikke siger, at det i sig selv er forkert at være rig, er der heller ikke noget i Bibelen, der taler om, at rigdom vil forøge ens åndelige overgivelse. Det er snarere modsat. ”Kærlighed til penge, ønsket om rigdom, er den gyldne lænke, som binder dem [mennesker] til Satan“ (Ellen White, Vejen til Kristus, s. 48).

Ingen kirke har fra kristendommens begyndelse haft del i så stor rigdom og komfort, som kirken i mange af verdens lande nyder i dag. Spørgsmålet er: Hvilke omkostninger medfører det? En sådan velstand kan ikke undgå at påvirke vores åndelige liv, men ikke på en positiv måde. Hvordan skulle den kunne det? Hvornår har rigdom og materiel overflod ført til kristne dyder som selvfornægtelse og selvopofrelse? Hvordan bliver det lettere for os ikke at elske verden og alt det, der er i verden, hvis vi hver dag kommer hjem til et køleskab, der er fyldt med mere mad, end vi kan spise, når vi har to biler, tager årlige ferierejser, handler online, og har det nyeste i dataudstyr og telefon? Selv om mange i vores menigheder ikke har denne luksus, er der stadig mange, der har. Og det kan være til fare for deres sjæl. Der er ikke her tale om ”de rige“ her og nu, de, som er millionærer og mere til. De ved i det mindste, at de er rige, og de kan, hvis de vælger det, lytte til de bibelske advarsler. I stedet taler vi om mange, også i middelklassen, som med deres mobiltelefoner, computere, klimaanlæg og store biler bliver narret til at tænke, at fordi de kun tilhører ”middelklassen“, står de ikke i fare for at blive åndeligt ødelagte af deres egen velstand. Det er her, tiende kan om ikke andet være en kraftig åndelig modgift mod rigdommens farer, også for dem, der ikke er særlig rige.

**Spørgsmål til drøftelse**

`Hvorfor må vi alle være påpasselige med hensyn til vores holdning til penge og rigdom, selv om vi ikke i verdens øjne er rige?`

`Hvad kan vi i praksis gøre, udover at give tiende, som kan hjælpe os til ikke at blive fanget af ”alt det, som er i verden“?`

`Hvad vil der ske med dig i morgen, hvis du pludselig ikke kan købe eller sælge, fordi du bliver identificeret som en af dem, ”som holder fast ved Guds bud og troen på Jesus“ (Åb 14,12)? Vil din tro svigte?`