---
title:  Ingen kan købe eller sælge
date:   16/03/2023
---

Bibelen maler et smerteligt billede af verden lige før Jesu genkomst. Daniel taler om ”en trængselstid, som der ikke har været magen til, så længe folkeslag har været til“ (Dan 12,1). Når vi tænker over nogle af de vanskelige tider, der har forekommet i fortiden, må det, han omtaler her, være meget slemt.

Johannes’ Åbenbaring peger også på vanskelige tider lige før Jesu genkomst.

`Hvilken plads spiller økonomi i forfølgelserne i de sidste dage? Åb 13,11-17`

Man kan ikke købe eller sælge? Hvor meget af vores tilværelse i dag drejer sig om at købe eller sælge? I vores arbejde sælger vi på en måde vores tid, evner og varer til dem, der ønsker at købe dem. Hvis vi slet ikke kan købe eller sælge, betyder det, at vi ikke bliver i stand til at fungere i samfundet. Presset på dem, der forbliver trofaste, vil blive enormt. Og jo flere penge, du har, jo større anpart har du i denne verden, i hvert fald, når det drejer sig om materielle ejendele. Presset for at give efter vil være endnu større.

Hvordan kan vi forberede os? Vi forbereder os ved nu med Guds hjælp at sikre os, at vi ikke er slaver af vores penge eller materielle goder. Hvis vi ikke er bundet af dem nu, vil vi heller ikke være det, når den tid kommer, hvor vi for at være trofaste bliver nødt til at opgive dem.

`Hvad skulle Guds folk gøre med det, de tjente eller producerede hvert år? Hvorfor bad Gud dem om at gøre dette? 5 Mos 14, 22. 23b`

Gennem Moses forklarede Gud, at en af begrundelserne for, at han havde oprettet tiendesystemet, var, ”at du må lære at frygte Herren din Gud alle dage“ (5 Mos 14,23). I den poetiske parallelisme i Sl 31,20 ser vi, at frygt er synonymt med at søge tilflugt: ”Hvor stor er dog din godhed, som du har gemt til dem, der frygter dig! Du viser den mod dem, der søger tilflugt hos dig, for alle menneskers øjne.“

Disse parallelle linjer viser os, at det at frygte Herren er at stole på ham. Derfor kan vi se, at Gud indstiftede tiendesystemet for at beskytte os mod selviskhed og for at opmuntre os til at stole på, at han vil sørge for os. Selv om det at give tiende ikke er en garanti for, at mennesker forbliver tro til det sidste, vil mennesker, som ikke er tro i at give tiende, sætte sig selv i vanskeligheder.