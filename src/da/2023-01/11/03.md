---
title:  Stol på Gud, ikke på dine egne resurser
date:   13/03/2023
---

Kong David burde have vidst bedre. Han burde have vidst fra sin bedste ven Jonatans erfaring, at når man står i et pagtsforhold til Gud, betyder det intet, om man har mange eller få mænd; Gud kan give sejren. I 1 Sam 14,1-23 fortæller Bibelen beretningen om, hvordan Sauls søn Jonatan og hans våbendrager besejrede en hel garnison af filistre – med hjælp fra Gud. Men på trods af denne og mange andre lignende erfaringer fra Guds folks historie lod kong David, da han oplevede vanskelige tider, Satan lokke sig til at stole på egen kraft og opfindsomhed.

`Hvorfor besluttede David at holde folketælling i Israel og finde ud af, hvor mange soldater han havde? Hvorfor rådede hans hærfører Joab ham imod dette? 1 Krøn 21,1-14`

Læg mærke til, at det var Satans ide at tælle soldaterne. Han fristede David til at stole på sin egen styrke i stedet for at være afhængig af Guds forsyn i sit forsvar. Joab, som var leder af Israels hær, forsøgte at overtale David til ikke at tælle Israel, for han havde set, hvordan Gud handlede på vegne af Israel. Men David forlangte, at folketællingen skulle gennemføres. Ud fra bibelteksten kan vi se, at hans beslutning førte til store vanskeligheder for landet.

Ingen har nogensinde forgæves sat sin tillid til Gud. Før et slag sagde den britiske hersker Oliver Cromwell (1599-1658) til sin hær: ”Stol på Gud, mine drenge, og hold krudtet tørt!“ Med andre ord skal du gøre alt for at lykkes, men til syvende og sidst må du indse, at kun Gud kan give sejr.

I vores sammenhæng er det meget fristende at stole på regeringens magt eller på vores bankkonti, men i hver eneste krise, som omtales i Bibelen, ser vi, at når folket stolede på Gud, belønnede han deres tillid og sørgede for dem.

Vi bør bruge tiden her og nu til at bringe vores forhold til Gud i orden, komme af med vores gæld og være gavmild med det, vi har fået. Hvis der nogensinde har været et tidspunkt, hvor vi havde brug for Gud, så der det nu.

`Hvordan finder vi den rette balance mellem at gøre, hvad vi kan – fx at sikre os økonomisk – og samtidigt stole på Gud i alt?`