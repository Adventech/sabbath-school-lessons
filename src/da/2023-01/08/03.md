---
title:  Arbejdets velsignelse – ideelt set
date:   20/02/2023
---

Medmindre du er født rig, eller dine forældre har oprettet en fond i dit navn, så du aldrig vil have behov for at arbejde, vil du før eller senere få brug for et arbejde for at leve. Hvis man læser historier om unge mennesker, som aldrig har haft brug for at tjene deres egne penge, vil de midler, som var tænkt som en velsignelse, ofte vise sig at føre til tragedier for dem som voksne.

Det ideelle er selvfølgelig at finde noget, man brænder for, som også kan give en god indkomst, uddanne sig til det, finde et arbejde, hvor man kan beskæftige sig med det, og arbejde med det hele sit liv. Det er det ideelle. Men det går selvfølgelig ikke altid sådan.

`Hvilken betydning har det, at Adam og Eva fik et arbejde at udføre – selv før synden kom ind i verden? Kan det være med til at forklare, at mennesker, som aldrig har været nødt til at arbejde, af og til synes, at tilværelsen er en forbandelse? 1 Mos 2,15, Præd 9,10, 2 Thess 3,8-10`

Det er indlysende, at for Adam og Eva var arbejde ikke en straf. Selv i Paradiset, i en verden uden synd, uden død eller nogen form for lidelse, vidste Gud, at menneskene havde brug for at arbejde.

”Adam fik til opgave at passe haven. Skaberen vidste, at Adam ikke kunne være lykkelig uden noget at tage sig til. Han frydede sig over havens skønhed, men det var ikke nok. Han skulle have arbejde for at træne sit legemes fantastiske organer. Hvis lykke havde bestået i intet at foretage sig, ville mennesket i sin tilstand af hellig uskyldighed have været uden arbejde. Men han, som skabte mennesket, vidste, hvad der skulle til for at gøre det lykkeligt, og lige så snart Gud havde skabt ham, gav han ham den tiltænkte opgave. Løftet om fremtidig herlighed og befalingen om, at mennesket skulle arbejde for sit daglige brød, kom fra den samme trone“ (Ellen White, Our High Calling, s. 223).

Men efter syndefaldet, da arbejde ligesom alt andet var blevet ødelagt af synd, sagde Gud til Adam: ”Agerjorden [skal] være forbandet for din skyld; med møje skal du skaffe dig føden alle dine dage“ (1 Mos 3,17). Læg mærke til, at Gud forbandede jorden for ”din skyld“, for Adams skyld, med den tanke, at arbejde ville blive noget, som han havde brug for, især som et syndigt menneske.

`Hvad er der ved arbejde, som ideelt set kan gøre det til en velsignelse for os?`