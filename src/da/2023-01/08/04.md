---
title:  Vores optjeningsår
date:   21/02/2023
---

Det var fra begyndelsen Guds tanke, at mennesket skulle arbejde. Vores liv med arbejdsår varer normalt omkring 40 år. Det er også ofte i det tidsrum, man køber hus og bil og får børn. Økonomisk kan det være en intens periode. Det kan også være en vanskelig periode, hvor familien skal lære at arbejde sammen, og hvor man i familien skaber livslange bånd. Økonomisk stress kan ødelægge et ægteskab og gør det ofte i denne periode. Familier, hvor begge forældre har en kristen overbevisning og ønsker at følge bibelske principper, er langt mere stabile.

`Hvilke vigtige pointer kan vi lære fra disse tekster om økonomi i hjemmet? 1 Tim 5,8, Ordsp 14,23, Kol 3,23-24`

I mange hjem er manden hovedforsørgeren, men ofte arbejder begge ægtefæller. Hvis uventede situationer som sygdom eller økonomisk nedgang opstår, er man nødsaget til at justere de mål, man havde sat sig og tilpasse sig situationen. 

De børn, som kommer til verden, omtales i Bibelen som ”en gave fra Herren“ (Sl 127,3). Børn medfører også et meget stort ansvar. Kristne forældres mål er at oplære børnene til at blive uafhængige voksne i dette liv og at udruste dem til livet i evigheden.

Her er tre råd, som kan hjælpe forældre:

_1. Tilstræb et kristent miljø i hjemmet_ med regelmæssige og interessante familieandagter, deltagelse i sabbatsskole og gudstjeneste og trofasthed med tiende og gaver. Dette er vigtige og gode vaner at danne tidligt i børnenes liv.

_2. Lær børnene villighed og glæde ved at arbejde._ Børn vil opdage, at flid og hæderlighed i arbejdet altid bliver bemærket, påskønnet og belønnet. 

_3. Hjælp børnene til at få en god uddannelse._ En kristen uddannelse er værd at investere i for forældre, som vil det bedste for deres børn både i dette liv og i evigheden.

`Der er ingen garanti for, at vores børn vil vælge den vej i livet, vi håber på. Når vi har gjort vores bedste, må vi bede til og stole på, at Gud vil gøre resten.`