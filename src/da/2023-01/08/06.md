---
title:  Søg råd fra Gud
date:   23/02/2023
---

Der findes et utal af verdslige økonomiske eksperter, men Gud har advaret os imod at søge råd hos dem i forvaltningen af de midler, han har betroet os. Den, som har sin glæde i Herrens lov – ”lov“ kan her i bredere forstand opfattes som Guds Ord – vil blive velsignet. Så enkelt er det. Og alt skal lykkes for ham. Sl 1,1-3

`Hvordan kan vi anvende dette princip i vores grundlæggende økonomi? Ordsp 3,5-8`

Lad os se på syv bibelske råd omkring økonomisk forvaltning.

_1. Vær organiseret._ (Ordsp 27,23-24) Lav en plan over dit forbrug. Mange familier lever fra den ene lønudbetaling til den næste. Uden en enkel plan for indtjening, udgifter og opsparing bliver tilværelsen meget mere stresset.

_2. Brug mindre, end du tjener._ (Ordsp 15,16) Beslut dig for ikke at bruge mere, end du tjener.

_3. Sæt en del til side fra hver lønudbetaling._ (Ordsp 6,6-8) Vi sparer op for at foretage større indkøb i fremtiden og have nok til uforudsete udgifter som ulykker eller sygdom. Nogle opsparinger kan bruges til at planlægge den tid, hvor vi på grund af alder ikke længere er i stand til at have et fast arbejde.

_4. Sky gæld som pesten._ (Ordsp 22,7) Renter er en udgift, det er godt at undgå. En person eller en familie, som lever med gæld, altså med lånte penge, lever i virkeligheden i dag for penge, de forventer at tjene i fremtiden. Hvis der opstår ændringer i ens livssituation, kan det føre til alvorlige økonomiske problemer.

_5. Vær en flittig arbejder._ (Ordsp 13,4) ”Den dovne får ikke, hvad han begærer, de flittige får sulten stillet“.

_6. Vær trofast mod Gud med din økonomi._ (Ordsp 28,1-14) Ingen familie har råd til at leve uden Guds velsignelser.

_7. Husk, at denne jord ikke er vores egentlige hjem._ (Matt 25,14-21) Vores forvaltning siger meget om, hvad der ultimativt har vores højeste prioritet.