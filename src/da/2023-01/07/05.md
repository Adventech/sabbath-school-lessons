---
title:  Zakæus
date:   15/02/2023
---

Zakæus var en velhavende jøde, som havde skaffet sig sin rigdom ved at arbejde som tolder for de forhadte romere. Derfor og fordi han og andre toldere krævede mere i skat, end de skulle, var Zakæus hadet og blev kaldt ”en synder“.

Zakæus boede i Jeriko, som lå ved en af de store handelsveje. Mødet mellem Zakæus og Jesus var ikke en tilfældighed. Zakæus var åbenbart blevet åndeligt overbevist og ønskede at foretage visse ændringer i sit liv. Han havde hørt om Jesus og ønskede at se ham. Rygtet må have bredt sig om, at den gruppe, som Jesus rejste sammen med, ville ankomme til Jeriko denne dag. Jesus var nødt til at passere gennem Jeriko fra Galilæa på sin sidste rejse til Jerusalem. Kristus’ første ord til Zakæus viste, at selv før han kom ind i byen, vidste Jesus alt om ham.

`Hvilken forskel var der mellem denne rige mands erfaring med Jesus og den rige unge lovkyndiges? Luk 19,1-10`

Zakæus og den rige unge mand havde flere ting til fælles. Begge var rige, begge ønskede at se Jesus, og begge ønskede evigt liv. Men der standser ligheden.

Da Zakæus sagde: ”halvdelen af, hvad jeg ejer, giver jeg til de fattige“ (Luk 19,8), tog Jesus dette som et udtryk for sand omvendelse. Han sagde ikke til ham: Jeg er ked af det, Zakæus, men ligesom det var for den rige unge mand, handler det om alt eller intet. Halvdelen er ikke godt nok. Hvorfor? Zakæus var glad for sin rigdom, men den var ikke en gud for ham, som det var tilfældet for den rige unge mand. Vi ved ikke, hvad Jesus faktisk sagde til Zakæus, men det er Zakæus, som først taler om at give penge til de fattige. I tilfældet med den rige unge mand derimod, var det Jesus, som opfordrede ham til at opgive sin rigdom for ikke at blive ødelagt af den. Selv om Zakæus, ligesom enhver anden rig person, havde brug for at være på vagt over for rigdommens farer, lader det til, at han havde bedre styr på det end den rige unge mand.

”Dengang den rige, unge rådsherre havde vendt sig bort fra Jesus, havde disciplene undret sig over, at deres Mester sagde: ‘Hvor er det vanskeligt for dem, der ejer meget, at komme ind i Guds rige.’ De havde sagt til hinanden: ‘Hvem kan så blive frelst?’ Nu så de en stadfæstelse af Kristi ord: ‘Det, som er umuligt for mennesker, er muligt for Gud.’ De så, hvordan en rig mand ved Guds nåde kunne komme ind i riget“ (Ellen White, Jesu liv, s. 398).