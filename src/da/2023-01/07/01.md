---
title:  Mod en af disse mine mindste
date:   11/02/2023
---

### Ugens tekster
Luk 4,16-19, Es 62,1-2, 5 Mos 15,11, Matt 19,16-22, Luk 19,1-10, Job 29,12-16

> <p>Ugens vers</p>
> ”Da skal kongen sige til dem ved sin højre side: Kom, I som er min faders velsignede, og tag det rige i arv, som er bestemt for jer, siden verden blev grundlagt“ (Matt 25,34).

Bibelen taler ofte om de fremmede (eller udlændinge), faderløse og enkerne. Denne gruppe er måske den, som Jesus henviste til som ”disse mine mindste brødre“ (Matt 25,40).

Hvordan kan vi identificere disse mennesker i dag? De fremmede på Bibelens tid var personer, som måske på grund af krig eller hungersnød havde været nødt til at forlade deres hjemland. I vore dage kan det svare til de millioner af flygtninge, som er blevet nødlidende på grund af omstændigheder, som de ikke selv havde valgt.

De faderløse er børn, som har mistet deres fædre i krig, ulykker eller ved sygdom. Denne gruppe kan også indbefatte dem, hvis fædre er i fængsel eller på anden måde er fraværende. Her findes der et stort område, hvor vi kan hjælpe.

Enkerne er kvinder, som har mistet deres ægtefælle af samme årsag, som de faderløse har mistet deres fædre. Mange har ansvar for en familie med kun en forælder og kan have brug for den hjælp, som menigheden kan yde.

I denne uge vil vi se, at når vi er forvaltere for Guds sag, er hjælp til de fattige ikke bare en mulighed. Det er at følge Jesu eksempel og holde hans bud.