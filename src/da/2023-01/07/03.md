---
title:  Guds omsorg for de fattige
date:   13/02/2023
---

De bibelske forfattere indbefatter i deres skrifter mange af Guds vejledninger om, hvordan der skal sørges for de fattige, de fremmede, enkerne og de faderløse. Vi har udtalelser om det helt tilbage til Sinaj bjerg. ”Seks år skal du tilså din jord og høste afgrøden. Men det syvende år skal du lade den ligge brak og urørt. Så kan de fattige i dit folk få deres føde af den, og hvad de levner, kan de vilde dyr æde. På samme måde skal du gøre med din vingård og din olivenlund“ (2 Mos 23,10-11).

`Hvilke principper kan vi finde i disse vers, selv om de blev givet i en tid, som var meget anderledes end vores? 3 Mos 23,22, 5 Mos 15,11`

Udtrykket ”din landsmand“ i 5 Mos 15,11 henviser til de andre israelitter eller medtroende. Vi opfatter dem også som de værdigt trængende eller ”disse mine mindste brødre“. Salmernes Bog giver os vejledning om, hvordan vi bør behandle de trængende. ”Skaf de svage og faderløse deres ret, frikend de hjælpeløse og arme, udfri de svage og fattige, red dem fra de ugudeliges magt!“ (Sl 82,3-4). Vores indsats handler om mere end kun at give mad.

Og der findes løfter til dem, som hjælper de trængende. ”Den, der giver til den fattige, kommer ikke til at lide mangel“ (Ordsp 28,27). ”Den konge, der trofast skaffer de svage deres ret, hans trone er grundfæstet til evig tid“ (Ordsp 29,14). Og kong David sagde: ”Lykkelig den, der har omsorg for den svage, på ulykkens dag redder Herren ham“ (Sl 41,2). Dette havde altid været prioriteret højt i det gamle Israel, selv om det til tider var tabt af syne.

Som modsætning til dette princip finder vi i moderne tid under påvirkning af det, der omtales som ”socialdarwinisme“, at mange mente, at ikke alene fandtes der ingen moralsk forpligtelse til at hjælpe de fattige, men at det faktisk var forkert at gøre det. I stedet mente socialdarwinisme, at man skulle følge naturens kræfter, hvor de stærkeste overlever på bekostning af de svage, og det ville være ødelæggende for samfundet at hjælpe de fattige, de syge og de trængende, for hvis de fik lov til at formere sig, ville de svække den sociale struktur i samfundet som et hele. I al sin grusomhed var dette den logiske følge af troen på udviklingsteorien og de falske påstande, den forkynder.

`Hvordan kan evangeliet påvirke, hvordan vi behandler alle, uanset hvem de er?`