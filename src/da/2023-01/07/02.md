---
title:  Jesu liv og tjeneste
date:   12/02/2023
---

Tidligt i Jesu offentlige tjeneste rejste han til Nazaret i Galilæa. Dette var hans barndomsby, og lokalbefolkningen havde allerede hørt om hans arbejde og mirakler. Som det var hans vane, gik han i synagogen om sabbatten. Selv om Jesus ikke var den rabbiner, der gjorde tjeneste den sabbat, rakte man ham bogrullen med Esajas’ Bog og bad ham om at læse skriftlæsningen. Jesus læste fra Es 61,1-2.

`Sammenlign teksten med Es 61,1-2 (se også Luk 7,19-23). Hvorfor tror du, Jesus valgte netop dette afsnit fra Skriften? Hvorfor blev disse vers fra Esajas opfattet som messianske? Hvad åbenbarede de om Messias’ gerning? Luk 4,16-19`

De religiøse ledere havde tilsyneladende overset de profetier, som talte om en lidende Messias, og havde fejlfortolket dem, som pegede på herligheden ved hans genkomst. Deres misforståelse bør minde os om, hvor vigtigt det er at forstå profetier korrekt. På Jesu tid havde de fleste den forkerte opfattelse, at Messias’ opgave var at befri Israel fra romerne, deres erobrere og undertrykkere. Det må have været et stort chok for dem at høre, at Messias’ opgavebeskrivelse var beskrevet i Es 61,1-2.

De fattige blev i reglen set ned på af skrupelløse embedsmænd som fx toldere, af forretningsmænd og ofte også af deres naboer. Det var en almindelig opfattelse, at fattigdom var en forbandelse fra Gud, og at de fattige selv var skyld i deres uheldige situation. Med en sådan holdning bekymrede meget få sig om de fattige og deres uheldige skæbne.

Men Jesu kærlighed til de fattige var et af de største beviser på, at han var Messias. Det fremgår af Jesu svar til Johannes Døbers spørgsmål om, hvorvidt han var Messias (se Matt 11,1-6). ”Ligesom Frelserens disciple vidste Johannes Døber heller ikke helt, hvordan Kristi rige skulle forstås. Han ventede, at Jesus skulle bestige Davids trone, og efterhånden som tiden gik, og Frelseren ikke gjorde krav på kongelig myndighed, blev Johannes forvirret og bekymret“ (Ellen White, Jesu liv, s. 146-147).

`”En ren og ægte gudsdyrkelse er, for Gud, vor Fader, at tage sig af faderløse og enker i deres nød og bevare sig selv uplettet af verden“ (Jak 1,27). Hvordan kan dette vers hjælpe os til at prioritere rigtigt i vores religiøse liv?`