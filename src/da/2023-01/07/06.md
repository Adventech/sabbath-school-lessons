---
title:  Læg mærke til Job
date:   16/02/2023
---

`Hvordan bliver Job beskrevet af Gud? Job 1,8`

Det er ret godt, at selv Gud omtaler Job som så ”retsindig og retskaffen“, at ingen anden på jorden på den tid kunne måle sig med ham. Dette er Guds ord, ikke Jobs egne.

Selv efter, at Job havde været udsat for den ene katastrofe efter den anden, gentog Gud, hvad han først havde sagt om Job, at der ikke var nogen anden på jorden som ham, retsindig og retskaffen osv. Men nu var et nyt element tilføjet. Job havde stadigvæk alle disse karaktertræk, men Gud siger: ”uden grund fik du mig overtalt til at ødelægge ham“ (Job 2,3).

Vi får et stærkt indblik i Jobs retsindighed og retskaffenhed, når han afviser at fornægte Gud på trods af alt det, der sker med ham. Han må til og med bære sin ulykkelige hustrus nødskrig: ”Holder du stadig fast ved din retsindighed? Forband Gud, og dø!“ (Job 2,9). Men bogen åbenbarer også, at Job var en retfærdig mand, før disse ulykker ramte ham.

`Hvad beskrives her, som giver os større indsigt i hemmelig-heden ved Jobs karakter? Job 29,12-16`

Måske er Jobs ord det mest afslørende: ”Jeg var en fader for fattige, jeg tog mig af retssager for folk, jeg ikke kendte“ (Job 29,16). Job ventede med andre ord ikke på, at fx en fattig tigger i laser skulle henvende sig til ham og bede om hjælp. I stedet var Job proaktiv, opsøgte mennesker, der havde behov, og hjalp dem.

Ellen White skriver: ”Vent ikke på, at de [de fattige] skal gøre dig opmærksom på deres behov. Du skal handle, som Job gjorde. Det, han ikke kendte til, opsøgte han. Gå en inspektionsrunde og find ud af, hvad der er behov for, og hvordan det kan afhjælpes på bedste måde“ (Testimonies for the Church, 5. bd., s. 151).

Dette er et niveau af forvaltning af egne midler og Guds ressourcer, som rækker langt udover, hvad mange af Guds børn praktiserer i dag.

`Læs Es 58,6-8. Hvordan kan vi tage disse ældgamle ord til os og anvende dem på vores egen situation i dag?`