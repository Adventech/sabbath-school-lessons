---
title:  Den rige unge mand
date:   14/02/2023
---

Vi ved ikke meget om den rige unge mand andet end, at han var ung, rig og lovkyndig. Og han var også interesseret i åndelige emner. Han var så ivrig, at han kom løbende hen til Jesus (Mark 10,17). Han blev begejstret over at høre om evigt liv. Denne beretning er så betydningsfuld, at den er genfortalt i hvert af de tre synoptiske evangelier: Matt 19,16-22; Mark 10,17-22 og Luk 18,18-23.

`Hvad mente Jesus, da han sagde til den unge mand: ”Vil du være fuldkommen, så gå hen og sælg, hvad du ejer, og giv det til de fattige, så vil du have en skat i himlene. Og kom så og følg mig!“? Matt 19,16-22`

Jesus beder ikke os alle om at sælge alt, vi ejer, og give pengene til de fattige. Men penge må have været denne unge mands gud, og selv om Jesu svar synes ret barskt, vidste han, at dette var den unge mands eneste håb for frelse.

Bibelen fortæller, at han gik bedrøvet bort, for han var meget velhavende. Det viser, hvor meget han tilbad sin rigdom. Han blev tilbudt evigt liv og en plads i Jesu inderkreds: ”Kom så og følg mig“, som var det samme kald, som de 12 disciple fik. Men vi hører ikke mere om denne unge mand. Han valgte sine jordiske ejendele frem for evigheden.

Hvilken tragisk byttehandel! Hvilket sørgeligt eksempel på ikke at følge ”fremtidig tilfredsstillelse“ (se sidste uges studier). Denne mands beslutning var bedragerisk, for uanset hvor meget materiel rigdom kan give os her og nu, skal vi alle før eller senere dø og stå over for evigheden. I mellemtiden har mange af de velhavende opdaget, at deres rigdom ikke gav dem den fred og lykke, som de havde håbet på. Faktisk synes det modsatte at være tilfældet for mange. Der er skrevet et utal af biografier om, hvor ulykkelige mange velhavende mennesker har været. I hele menneskehedens historie er en af de bedste beskrivelser nogensinde om, hvor utilfredsstillende rigdom i sig selv kan være, nedskrevet i Prædikerens Bog. Blandt de mange lærdomme, der findes i den, er der én ting, der er tydelig: man kan ikke købe fred og lykke for penge.

`”For den, der vil frelse sit liv, skal miste det; men den, der mister sit liv på grund af mig og evangeliet, skal frelse det. For hvad hjælper det et menneske at vinde hele verden og bøde med sit liv? For hvad kan et menneske give som vederlag for sit liv? (Mark 8,35-37). Hvad vil det sige at miste sit liv på grund af evangeliet?`