---
title:  Til videre studium
date:   17/02/2023
---

”’Når Menneskesønnen kommer i sin herlighed og alle englene med ham, da skal han tage sæde på sin herligheds trone. Og alle folkeslagene skal samles foran ham, og han skal skille dem, som en hyrde skiller fårene fra bukkene.’ Således skildrede Kristus på Oliebjerget for sine disciple, hvordan det ville foregå på dagen for den store dom, og han fremlagde afgørelsen som … afhængig af et eneste punkt. Når folkeslagene er samlet foran ham, vil der kun være to slags mennesker, og deres evige skæbne afgøres efter, hvad de har gjort eller undladt at gøre for ham i skikkelse af de fattige og lidende …

Når du åbner din dør for nødlidende og syge venner af Kristus, tager du imod usynlige engle. Du indbyder himmelske væsener til at være dine gæster. De bringer en hellig atmosfære af glæde og fred. De kommer med rosende ord, og i Himmelen høres det samme. Hver eneste barmhjertighedsgerning giver genlyd dér. Fra sin trone regner Faderen de uselviske arbejdere blandt sine mest dyrebare skatte“ (Ellen White, Jesu liv, s. 463, 464).

**Spørgsmål til drøftelse**

`”Der vil altid være fattige i landet“ (5 Mos 15,11). Denne forudsigelse, som er mange tusinde år gammel, er desværre gået i opfyldelse, men hvordan skal vi opfatte den i dag? Nogle har brugt teksten i et forsøg på at retfærdiggøre, at man ikke behøver at hjælpe de fattige: ”Gud har sagt, at der altid vil være fattige iblandt os, så det er bare sådan, det er.“ Hvad mener du om det argument?`

`Læs 1 Tim 6,17-19: ”Dem, der er rige i den nuværende verden, skal du byde, at de ikke må være overmodige og ikke skal sætte deres håb til usikker rigdom, men til Gud, som rigeligt skænker os alt, hvad vi behøver. Du skal byde dem at gøre godt og være rige på gode gerninger, at være gavmilde og dele med andre, og samle sig en skat som en god grundvold for den kommende tid, så de kan gribe det virkelige liv.“ Læg mærke til, hvori udfordringen ligger: at stole på sin rigdom i modsætning til Gud. Hvorfor er det så let for dem, der har penge, at komme til at gøre dette, selv om de ved, at deres penge til syvende og sidst ikke vil holde dem i live? Hvorfor må vi alle vogte os for ikke at stole på noget andet end på Gud?`