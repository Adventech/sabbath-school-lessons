---
title:  Regnskabet gøres op
date:   22/03/2023
---

Tæt på afslutningen af Jesu gerning på jorden kom disciplene til ham og spurgte ham privat: ”Sig os, hvornår dette skal ske, og hvad der er tegnet på dit komme og verdens ende?“ (Matt 24,3). Matthæus bruger to kapitler på at gengive Jesu svar på deres spørgsmål. Matt 24 fortæller om tegn i verden omkring os, som fx krig, ulykker, etc. Dernæst taler Matt 25 om tilstanden i kirken, lige før Jesus kommer igen. Denne tilstand bliver illustreret ved tre beretninger, hvoraf den ene er lignelsen om talenterne. Den handler om, hvordan Guds folk havde brugt de gaver, han havde givet dem.

`Hvem er det, der rejser til udlandet? Hvem betror han sin formue? Hvad betyder det at ”gøre regnskab med dem“? Matt 25,14-19`

Nogle gange opfatter vi talenter som naturlige gaver som fx at kunne synge, tale, etc., men i en lignende historie om de betroede pund i Luk 19,12-24 bliver der specifikt talt om penge og forvaltningen af dem. Ellen White skrev:

”Jeg blev vist, at lignelsen om talenterne ikke helt er blevet forstået. Denne vigtige lærdom blev givet til disciplene til gavn for kristen livsførelse i de sidste dage. Og disse talenter repræsenterer ikke kun evnen til at prædike og undervise fra Guds Ord. Lignelsen handler om de jordiske midler, som Gud har betroet sit folk“ (Testimonies for the Church, 1. bd., s. 197).

`Hvad siger Gud til dem, som trofast forvaltede deres penge og støttede Guds sag? Hvad betyder det, når Jesus siger: ”gå ind til din herres glæde“ (Matt 25,23)? Matt 25,20-23`

Det er naturligt for os at tænke, at andre har flere talenter, end vi har, og derfor har større ansvar over for Gud. Men i denne historie er det personen med kun en talent – færrest penge – som viser sig at være den dårlige tjener, og som taber riget. I stedet for at tænke over de andres ansvar, lad os fokusere på, hvad Gud har betroet os, og hvordan vi kan bruge det til hans ære.

`Hvordan kommer du til at stå, når Gud kommer for at ”gøre regnskab“ med dig?`