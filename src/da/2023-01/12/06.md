---
title:  Blikket fæstet på sejrsprisen
date:   23/03/2023
---

Efter Paulus’ omvendelse kastede han sig hovedkulds ud i Kristi tjeneste. På grund af sin uddannelse og sit skarpe sind kunne han verdsligt set have haft stor succes. Men ligesom Moses valgte han at lide med Guds trofaste børn og for Kristi sag. Han blev udsat for slag, stening, fængsel, skibbrud, sult, kulde og meget mere, som han omtaler i 2 Kor 11,24-33. Hvordan var han i stand til at udholde alt dette?

`Hvilken rolle spillede hans overbevisning om, at han var et Guds barn, i hans trofasthed? Rom 8,16-18`

For Paulus var de troendes løn af stor værdi, og det gjorde ham begejstret over at lide for Kristus. Fra fængslet skrev han: ”Brødre, jeg mener ikke om mig selv, at jeg allerede har grebet det. Men dette ene gør jeg: Jeg glemmer, hvad der ligger bagude, og strækker mig frem mod det, der ligger forude; jeg jager mod målet, efter sejrs-prisen, som Gud fra himlen kalder os til i Kristus Jesus“ (Fil 3,13-14).

`Vi har allerede læst disse vers, men de er værd at kigge på igen. Hvad er det afgørende budskab, især for os som kristne? 1 Tim 6,6-12`

Fra det bibelske perspektiv er velstand, at du har, hvad du har brug for, når du har brug for det. Det er ikke ophobningen af ejendele. Velstand er også at stole på Guds løfte i Fil 4,19: ”Min Gud vil fuldt ud give jer alt, hvad I har brug for, af sin rigdom på herlighed i Kristus Jesus.“ Og endelig er velstand at være taknemmelig for, hvad man har i Herren og stole på ham i alle ting.

Gud lover ikke, at alle hans børn sammen materielt set bliver rige. Faktisk siger han, at alle, som lever et gudfrygtigt liv, risikerer forfølgelse. Han siger: ”Jeg vil give dig, hvad du har brug for, og hvor du går, vil jeg være med dig.“ Og til sidst vil han give sine trofaste rigdom og ansvar og evigt liv. Hvilken imponerende belønning!

Ved slutningen af sit liv var Paulus i stand til at sige: ”Mit blod skal snart udgydes, og tiden er inde, da jeg skal bryde op. Jeg har stridt den gode strid, fuldført løbet og bevaret troen. Nu har jeg retfærdighedens sejrskrans i vente, som Herren, den retfærdige dommer, på den dag vil give mig – og ikke mig alene, men alle dem, som har glædet sig til hans tilsynekomst“ (2 Tim 4,6-8). Måtte vi alle ved Guds nåde blive i stand til at sige det samme og med den samme overbevisning.