---
title:  Løn for trofasthed
date:   19/03/2023
---

`Hvad bør dette vers betyde for os? Hvordan bør vi reagere på det, der siges? Se også Åb 22,12; Es 40,10; Es 62,11. Hvad lærer alle disse tekster os? Hebr 11,6`

Guds løn til sine trofaste børn er enestående, og som med mange åndelige ting overgår den vores begrænsede forstand. ”Menneskeligt sprog kan ikke beskrive de retfærdiges belønning. Kun de mennesker, der får den at se, vil forstå den. Vor begrænsede forstand kan ikke fatte herligheden i Guds Paradis“ (Ellen White, Mod en bedre fremtid, s. 546).

Jesus afslutter saligprisningerne, som indleder hans bjerg-prædiken, med disse ord: ”Salige er I, når man på grund af mig håner jer og forfølger jer og lyver jer alt muligt ondt på. Fryd jer og glæd jer, for jeres løn er stor i himlene; således har man også forfulgt profeterne før jer“ (Matt 5,11-12). Efter at have opstillet en liste i Hebr 11 over mennesker, der havde tro, indleder forfatteren det næste kapitel med at forklare, hvorfor Jesus var villig til at dø på korset.

”Så lad da også os, som har så stor en sky af vidner omkring os, frigøre os for enhver byrde og for synden, som så let omklamrer os, og holde ud i det løb, der ligger foran os, idet vi ser hen til Jesus, troens banebryder og fuldender, som for den glædes skyld, der ventede ham, udholdt korset uden at ænse dets skam og nu sidder på højre side af Guds trone“ (Hebr 12,1-2).

Men at blive belønnet for trofasthed er ikke det samme som frelse ved gerninger. Hvem af os, eller hvem af de mange personer i Bibelen, havde gerninger, der var gode nok til at give dem nogen form for fortjeneste hos Gud? Ingen. Selvfølgelig. Det er hele pointen med korset. Hvis vi kunne have frelst os selv ved gerninger, havde det ikke været nødvendigt for Jesus at dø på korset. Så det skyldes nåde. ”Og er det ved nåde, er det ikke længere af gerninger; ellers ville nåden jo ikke længere være nåde“ (Rom 11,6). Belønning er i stedet ganske enkelt, hvad Gud har gjort for os og i os.

`Hvordan skal vi forstå forskellen mellem frelse af nåde og en løn i forhold til gerninger? Del dit svar med klassen på sabbatten.`