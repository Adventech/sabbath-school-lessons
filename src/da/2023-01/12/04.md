---
title:  Det ny Jerusalem
date:   21/03/2023
---

Bibelens beskrivelse af det ny Jerusalem er, hvad Abraham i tro så hen til. ”For han ventede på byen med de faste grundvolde, hvis bygmester og skaber er Gud“ (Hebr 11,10). Det ny Jerusalem er Guds mesterværk, bygget for dem, som elsker ham og holder hans bud. Det ny Jerusalem bliver hjem for Guds trofaste børn i himlen under de tusind år og bagefter i al evighed på den nye jord. Der er gode nyheder for de af os, som ikke kan lide at pakke og flytte. Gud tager sig af det hele. Johannes siger, at han så byen. ”Og den hellige by, det ny Jerusalem, så jeg komme ned fra himlen fra Gud, rede som en brud, der er smykket for sin brudgom“ (Åb 21,2).

`Hvad bliver vi lovet? Åb 21`

Disse vers er indholdsmæssigt så rige, at vores tanker knapt kan fatte det. Vi er blevet skadet af synd og kender kun til en verden, der er fuld af og ødelagt af synd. Men det, vi kan forstå, fylder os med håb.

For det første boede Jesus sammen med os i denne syndige verden, da han kom hertil som menneske. På samme måde vil han bo sammen med os i den nye verden. Hvilket privilegium det må have været for dem, der så Jesus og oplevede ham personligt. Den mulighed får vi igen, men uden det slør af synd, som forvrænger alt, vi nu ser.

Dernæst, hvordan kan vi, som kun kender til tårer og sorg og smerte, forstå et af de største løfter i Bibelen: ”Han vil tørre hver tåre af deres øjne, og døden skal ikke være mere, ej heller sorg, ej heller skrig, ej heller pine skal være mere. Thi det, der var før, er forsvundet“ (Åb 21,4). Alt det, ”der var før“, er forsvundet, alt det, der slet ikke skulle have været der fra begyndelsen.

Og ud fra Guds trone vælder floden med livets vand, og på hver side af floden står livets træ. Guds trone skal være der, og ”de skal se hans ansigt og bære hans navn på deres pande“ (Åb 22,4). Igen skal de frelste leve i et nært og ubrydeligt forhold til Gud.

`Læs Åb 21,8 om skæbnen for de mennesker, som skal møde den anden død. Hvilken af de synder, som beskrives her, kunne ikke være blevet tilgivet af Jesus? Hvorfor går disse mennesker fortabt, når nogle personer, som har gjort de samme ting, bliver frelst? Hvilken afgørende forskel er der på de to grupper?`