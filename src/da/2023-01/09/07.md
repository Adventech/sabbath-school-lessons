---
title:  Til videre studium
date:   03/03/2023
---

I kampen om Jeriko var Akan ikke den eneste, som bar sølv og guld tilbage til Israels lejr. Josva havde bedt mændene om at bringe sølv og guld og ting af bronze og jern til Herrens skatkammer (Jos 6,19.24). Alt andet skulle brændes. Men Akan var den eneste, som beholdt noget for sig selv.

”Blandt Israels millioner var der kun en eneste mand, der havde vovet at overtræde Guds befaling i sejrens og dommens time. Akans begær blev vakt ved synet af den kostbare babyloniske kappe. Selv da han stod ansigt til ansigt med døden for denne kappes skyld, kaldte han den ’en prægtig babylonisk kappe’. Den ene synd førte den anden med sig, og han tilegnede sig det guld og sølv, som tilhørte Herrens skatkammer. Han stjal Kana’ans førstegrøde fra Gud“ (Ellen White, Patriarker og Profeter, s. 253).

I Paulus’ liste over tegn på de sidste dage handler de to første om vores holdning til penge og ejendele. ”Men det skal du vide, at i de sidste dage skal der komme hårde tider. For da vil mennesker blive egenkærlige, pengeglade [begærlige]“ (2 Tim 3,1-2). Egenkærlighed og kærlighed til penge er vigtige beskrivelser af menneskeheden i de sidste dage – i vores tid.

**Spørgsmål til drøftelse**

`Læs 1 Tim 6,6-10: ”Og vist er det, at gudsfrygt sammen med nøjsomhed bærer lønnen i sig selv; for tomhændet kom vi til verden, og tomhændet skal vi gå ud af den; har vi føde og klæder, skal vi lade os nøje med det. Men de, der vil være rige, falder i fristelse og baghold og henfalder til utallige tåbelige og skadelige tilbøjeligheder, som styrter mennesker i undergang og fortabelse. For kærlighed til penge er roden til alt ondt; drevet af den er nogle blevet ført bort fra troen og har voldt sig selv mange smerter.“ Tal sammen i klassen om eksempler på mennesker, som på grund af kærlighed til penge har ”voldt sig selv [og andre] mange smerter“. Der findes mange eksempler. Hvordan kan vi finde den rette balance? Vi har brug for penge for at leve, men hvordan undgår vi at falde i den fælde, som Paulus advarer imod?`

`Hvad findes der, udover penge, som vi kan begære?`

`Hvilken forskel er der mellem et legitimt ønske om noget og begær? Hvornår kan et legitimt ønske om noget blive til begær?`