---
title:  En nedrighed I lejren
date:   27/02/2023
---

Det var uden tvivl et af de største tidspunkter i Israels historie. Efter 40 års vandring i ørkenen var de endelig på vej ind i Det Lovede Land. Ved et dramatisk mirakel krydsede Israels børn tørskoet Jordanfloden, som på det tidspunkt gik over sine bredder. Overgangen på flodens tørre bund var så imponerende, at de hedenske kana’anæiske kongers hjerter smeltede, og de mistede al lyst til at kæmpe (Jos 5,1).

Den første store udfordring i indtagelsen af Kana’an var den stærke by Jeriko med dens mure. Ingen vidste, hvad de skulle gøre for at sejre over Jerikos indbyggere, heller ikke Josva. I et svar på Josvas bøn åbenbarede Gud planen for, hvordan byen skulle ødelægges. Den plan fulgte de. Men så begyndte det at gå helt galt.

`Hvad skete der efter den mægtige sejr over Jeriko? Hvilken lærdom kan vi hente fra denne beretning? Josva 7`

Da Akan blev konfronteret, indrømmede han, hvad han havde gjort. Han sagde, at han ”begærede“ visse ting, han ikke havde ret til. Det hebraiske ord chamad, som her oversættes med begærede, bliver nogle steder i Bibelen brugt i en meget positiv mening. Den samme rod findes fx i Dan 9,23, da Gabriel sagde til Daniel, at han var en ”højtelsket“ mand.

Men i Akans situation var chamad dårlige nyheder. På trods af det klare forbud mod at tage noget for dem selv fra de besejrede byer (Jos 6,18-19) var det netop, hvad Akan gjorde, og derved bragte han vanære over hele folket. Efter nederlaget ved Aj frygtede Josva, at ”når kana’anæerne og alle landets indbyggere hører det, vil de omringe os og udslette vores navn fra jorden. Hvad vil du så gøre for dit store navn?“ (Jos 7,9). Gud ønskede med andre ord at benytte bl.a. disse store sejre til at vise de omkringliggende folk sin store magt og sine gerninger blandt sit eget folk. Deres erobringer skulle på en måde være et vidnesbyrd til folkeslagene om Jahves magt. Men efter nederlaget ved Aj havde man ikke blot mistet menneskeliv, men dette vidnesbyrd var blevet kompromitteret.

`Tænk over, hvor let det var for Akan at retfærdiggøre sine handlinger: Det er jo kun en lille del sammenlignet med hele krigsbyttet. Ingen vil opdage det, så hvad ondt er der i det? Desuden har min familie brug for pengene. Hvordan kan vi beskytte os mod denne farlige form for rationalisering?`