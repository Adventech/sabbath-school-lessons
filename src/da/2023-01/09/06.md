---
title:  At overvinde griskhed
date:   02/03/2023
---

Griskhed eller begær har med ens hjerte at gøre, og ligesom stolthed og selviskhed bliver den ikke altid bemærket. Derfor er denne synd særligt dødelig og forførende. Det er svært nok at sejre over synder, der er indlysende: løgn, ægteskabsbrud, tyveri, afgudsdyrkelse, overtrædelse af sabbatsbuddet. Dette er ydre handlinger, noget, vi er nødt til at tænke efter, før vi gør dem. Men at sejre over forkerte tanker? Det er vanskeligt.

`Hvilket løfte får vi her, og hvorfor er det så vigtigt at forstå det i forbindelse med begær? 1 Kor 10,13`

Hvordan kan vi med Guds kraft blive beskyttet mod denne farlige og bedrageriske synd?

1\. Tag en beslutning om at tjene og stole på Gud, og om at være en del af hans familie. Vælg i dag, hvem I vil tjene. ”Jeg og mit hus vil tjene Herren“ (Jos 24,15).

2\. Bed dagligt og inkluder Matt 6,13: ”Og led os ikke ind i fristelse, men fri os fra det onde. For dit er Riget og magten og æren i evighed!“ Når du begærer noget, som du ved, du ikke bør have, bed da og brug løfter fra Bibelen om sejr (fx 1 Kor 10,13).

3\. Studer Bibelen regelmæssigt. ”Jeg gemmer dit ord i mit hjerte, for ikke at synde mod dig“ (Sl 119,11).

Jesus stod ansigt til ansigt med menneskers grundlæggende problem -–synd. Han blev fristet på alle de samme områder som os. For at få kraft til at modstå fristelserne tilbragte han hele nætter i bøn og samtale med sin Far. Og Jesus forlod ikke denne jord, før han havde både banet vejen ved sit eksempel og dernæst givet løftet om kraft til at gøre det muligt for hvert eneste menneske at leve et liv i tro og lydighed – at udvikle en kristuslignende karakter.

”Søg Herren, når han er at finde, kald på ham, når han er nær. Den ugudelige skal forlade sin vej, det onde menneske sine planer og vende om til Herren, som vil vise ham barmhjertighed, tilbage til vor Gud, for han er rig på tilgivelse“ (Es 55,6-7).

`Hvilke konsekvenser har begær haft i dit liv? Hvad har du lært af det? Hvad kan du stadigvæk have brug for at lære?`