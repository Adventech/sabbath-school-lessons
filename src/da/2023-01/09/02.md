---
title:  Den grundlæggende, oprindelige synd
date:   26/02/2023
---

Ofte rejses forståeligt nok spørgsmålet om, hvordan synd opstod i Guds univers. Vi kan til dels forstå hvordan. Og grundlæggende skyldtes det griskhed. Måske er griskhed derfor den grundlæggende oprindelige synd.

`Hvilke hint får vi i disse vers om Lucifers fald? Hvordan spillede griskhed og misundelse en afgørende rolle i hans fald? Es 14,12-14`

”Skønt han var æret fremfor den himmelske hærskare, var han ikke tilfreds med sin stilling, men vovede at begære den hyldest, der alene tilkommer Skaberen. I stedet for at søge at ophøje Gud som det højeste mål for alle de skabte væseners hengivenhed og troskab, bestræbte han sig på at sikre sig selv deres tjeneste og lydighed. Og da denne fyrste blandt englene begærede den herlighed, som den evige Fader havde givet sin Søn, stræbte han efter en magt, som det alene var Kristi ret at eje“ (Ellen White, Patriarker og Profeter, s. 12).

`Hvad sidestiller Paulus griskhed med, og hvorfor? Ef 5,5, Kol 3,5`

Det er interessant, at Paulus to gange sidestiller griskhed med afgudsdyrkelse. Mennesker udøver afgudsdyrkelse, når de tilbeder, dvs. vier deres liv til noget andet end Gud, noget skabt i stedet for Skaberen (Rom 1,25). Kan griskhed være, at vi ønsker noget, som vi ikke skulle have, og at vi ønsker det så stærkt, at vores lyst til det bliver fokus for hele vores tilværelse i stedet for, at Gud er det?

Lucifer var sikkert ikke til at begynde med klar over, hvad hans forkerte ønsker ville føre til. Det samme kan være tilfældet for os. Buddet imod begær, det ene bud, der alene handler om vores tanker, kan standse os fra handlinger, som vil føre til overtrædelse også af andre af buddene. Se fx 2 Sam 11.

`Læs 1 Tim 6,6-7. Hvordan kan det beskytte os mod griskhed at fokusere på det, Paulus skriver om i disse vers?`