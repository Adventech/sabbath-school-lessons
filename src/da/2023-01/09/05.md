---
title:  Ananias og Safira
date:   01/03/2023
---

Det var et spændende tidspunkt at tilhøre menigheden. Efter den store udgydelse af Helligånden på Pinsedagen forkyndte apostlene evangeliet med stor kraft, og tusinder tilsluttede sig menigheden.

”Da de havde bedt, rystedes det sted, hvor de var forsamlet, og de blev alle fyldt af Helligånden, og de forkyndte Guds ord med frimodighed. Hele skaren af troende var ét i hjerte og sind, og ikke én kaldte noget af sin ejendom for sit eget, men de var fælles om alt“ (ApG 4,31-32).

Hvilket privilegium Ananias og Safira havde, at de var en del af den første menighed. De så, hvordan den voksede, og hvordan Helligånden manifesterede sig på en meget tydelig måde. ”Der var da heller ikke nogen nødlidende iblandt dem, for de, som ejede jord eller huse, solgte dem og kom med de penge, de fik ind, og lagde dem for apostlenes fødder; pengene blev så fordelt til hver enkelt efter behov“ (ApG 4,34-35).

Det var i denne sammenhæng, at Ananias og Safira, som åbenbart var imponeret over det, der skete, og ønskede at være en del af det, besluttede sig for at sælge en ejendom og give pengene til menigheden. Så langt, så godt.

`Hvad tror du, var værst: at holde nogle af pengene for sig selv, eller at lyve om det? Hvorfor en så barsk straf? ApG 5,1-11`

Til at begynde med så det ud til, at de var meget ærlige i deres ønske om at give noget til arbejdet. Men ”bagefter havde Ananias og Safira bedrøvet Helligånden ved at give efter for begær. De begyndte at fortryde deres løfte og mistede snart den gode indflydelse og velsignelse, som havde varmet deres hjerter med et ønske om at gøre store ting for Kristi sag“ (Ellen White, The Acts of the Apostles, s. 72). Selv om de var begyndt med de bedste motiver, fik deres begær dem til at påtage sig en falsk front og udgive sig for at være noget, de i virkeligheden ikke var.

`”Og hele menigheden og alle, som hørte det, blev grebet af stor frygt“ (ApG 5,11). Efter denne begivenhed har man sikkert været mere påpasselig med at give sin tiende. Men denne sørgelige begivenhed blev ikke taget med i Bibelen som en advarsel mod manglende trofasthed med tienden. Hvad lærer den os i stedet om, hvad begær kan føre til?`