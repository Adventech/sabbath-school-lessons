---
title:  Judas’ hjerte
date:   28/02/2023
---

En af det mest tragiske beretninger i Bibelen handler om Judas Iskariot. Denne mand havde et privilegium, som kun elleve andre mennesker i historien har haft. De var sammen med Jesus hele tiden og havde lært evige sandheder direkte fra Mesteren selv. Hvor er det sørgeligt, at Judas, som havde så mange muligheder, som ikke er blevet forundt mange af dem, der bliver frelst, selv er dømt til evig fortabelse.

Hvad skete der? Svaret finder vi i det ene ord: begær, hans hjertes ønske.

`Hvad gjorde Maria, som vakte så stor opmærksomhed ved festen? Hvordan reagerede Judas? Hvorfor? Hvad svarede Jesus? Joh 12,1-8`

Frelserens milde irettesættelse af Judas’ begærlige bemærkning fik ham til at forlade festen og gå direkte til ypperstepræstens palads, hvor Jesu fjender var forsamlet. Han tilbød at forråde Jesus i deres hænder for en sum, der var langt mindre end Marias gave (se Matt 26,14-16).

Hvad var der sket med Judas? Han havde haft mange fantastiske muligheder, mange sjældne privilegier. Hvorfor ville han gøre noget så ondt? Ifølge Ellen White ”elskede [Judas] den store lærer og ville gerne være sammen med ham. Han følte trang til en forvandling af sin karakter og sit liv, og han håbede på at komme til at opleve dette ved at slutte sig til Jesus. Frelseren afviste ikke Judas. Han gav ham plads blandt de tolv. Han betroede ham en evangelists gerning. Han tildelte ham kraft til at helbrede de syge og uddrive onde ånder. Men Judas nåede ikke det punkt, hvor han helt overgav sig til Kristus“ (Ellen White, Jesu liv, s. 519-520).

Når det kommer til stykket, har vi alle karakterbrister, som kan overvindes ved, at Guds kraft virker i os, hvis vi overgiver os til ham. Men Judas var ikke helt overgivet til Kristus, og hans griskheds synd, som kunne være blevet overvundet med Kristi kraft, overvandt i stedet ham selv, og fik tragiske følger.

Hvem af os kæmper ikke med griskhed eller begær for et eller andet? I Judas’ tilfælde var det penge, og dette begær, et hjerteproblem, førte til, at han stjal (Joh 12,6), og til sidst til, at han forrådte Jesus.

Hvilken skræmmende lektie for os alle om de farer, begær kan føre til. Det, der virker som noget ubetydeligt, et lille ønske i vores hjerte, kan føre til ulykke og evig fortabelse.