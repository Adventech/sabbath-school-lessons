---
title:  Motivationen for at give
date:   22/01/2023
---

Vi elsker Gud, fordi han elskede os først. Vores gaver er en respons på hans fantastiske gave til os, nemlig Jesus. Faktisk får vi at vide, at: ”Herren har ikke brug for vores gaver. Vi kan ikke berige ham med vores gaver. David siger: ‘Det er jo dig, alting kommer fra, og hvad vi har givet dig, kommer fra din hånd’ (1 Krøn 29,14). Men Gud giver os lov til at vise vores påskønnelse over hans velsignelser gennem selvopofrende handlinger, så vi kan give hans velsignelser videre til andre. Dette er den eneste måde, hvorpå det er muligt for os at vise vores taknemmelighed og kærlighed til Gud. Han har ikke givet nogen anden måde“ (Ellen White, Counsels on Stewardship, s. 18).

Når vi giver ”vores“ penge til Jesus, styrker det både vores kærlighed til ham og til andre. Penge kan være en stor kilde til godhed. Jesus brugte meget tid på at tale om penge. Hvert sjette vers i Matthæus, Markus og Lukas handler om penge. Evangeliets gode nyhed er, at Gud kan befri os fra forkert brug af og kærlighed til penge.

`Hvad lover Gud at gøre for os, hvis vi adlyder ham? Er det selvisk af os at holde fast ved Guds løfter? Matt 6,31-34, 5 Mos 28,1-14`

Vores gaver er et bevis på vores villighed til selvopofrelse for Gud. At give kan være en dyb åndelig oplevelse, et udtryk for, at vores liv er helt overgivet til Gud som vores Herre. Handlinger siger mere end ord. Vi kan sige, at vi elsker Gud, men rige gaver er med til at vise og til og med forstærke den kærlighed.

Vores gaver kommer fra et hjerte, der stoler på en personlig Gud, som hele tiden giver os det, han ser er bedst for os. Når vi giver gaver til Gud, udspringer det af overbevisningen om, at vi har fundet vished om frelse i Jesus Kristus. De er ikke et fredsoffer. Vi giver ikke for at opnå Guds accept. Vores ofre udspringer af et hjerte, som i tro har taget imod Jesus som den eneste og tilstrækkelige kilde til nåde og frelse.

`Læs 2 Kor 9,6-7. Hvad siger Herren til os her? Hvad vil det sige at give ”som man har hjerte til“? Hvordan lærer jeg at være en glad giver?`