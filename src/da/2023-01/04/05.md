---
title:  Gud bemærker vores gaver
date:   25/01/2023
---

`Hvilket budskab er der for os i denne beretning, enten vi er rige eller ikke rige? Hvilket princip lærer den os, og hvordan kan vi overføre det til vores egen gudstjenesteerfaring? Mark 12,41-44`

Jesus og hans disciple befandt sig i templets forgård, hvor også tempelkisten var. Han betragtede dem, der bragte deres gaver. Han var tæt nok på til at se, at en enke havde givet to kobber-mønter. Hun havde givet alt, hvad hun havde. ”Men Jesus forstod hendes motiv. Hun troede på, at tempeltjenesten var indstiftet af Gud, og hun var ivrig efter at gøre sit yderste for at støtte den. Hun gjorde, hvad hun kunne, og hendes handling skulle blive et mindesmærke om hende for altid og hendes glæde i al evighed. Hun gav sin gave med hele sit hjerte. Dens værdi blev ikke beregnet ud fra mønternes værd, men ud fra hendes kærlighed til Gud og interesse for hans værk, som havde inspireret hendes handling“ (Ellen White, Counsels on Stewardship, s. 175).

En anden vigtig pointe er, at dette er den eneste gave, som Jesus i det hele taget kommenterede. Det var en gave til en kirke, som var tæt på at fornægte ham, en kirke, som i høj grad var kommet på afveje fra dens kald og opgave.

`Hvorfor fik en romersk officer besøg af en engel fra himlen? Hvilke to af hans handlinger var blevet bemærket i himlen? ApG 10,1-4`

Tilsyneladende er det ikke kun vores bønner, der bliver hørt i himlen, men motivet for vores gaver bliver også bemærket. Bibelteksten siger, at Cornelius var en meget gavmild person. ”For hvor din skat er, dér vil også dit hjerte være“ (Matt 6,21). Cornelius’ hjerte fulgte hans gaver. Han var rede til at lære mere om Jesus. Bøn og almisser er nært forbundet og viser vores kærlighed til Gud og vores medmennesker. Det er de to store principper i Guds lov: ”Du skal elske Herren din Gud af hele dit hjerte og af hele din sjæl og af hele din styrke og af hele dit sind, og din næste som dig selv“ (Luk 10,27). Det første viser sig gennem bøn, den anden ved at give almisser.