---
title:  Hvilken del skal være gaver?
date:   23/01/2023
---

`Hvilket kriterium angiver Gud her som grundlaget for, hvad vi skal give som gaver, i stedet for en bestemt procentdel? 5 Mos 16,17`

Vores gaver er en erkendelse af og et udtryk for vores taknemmelighed til Gud for hans talrige gaver: liv, frelse, opretholdelse og konstante velsignelser af mange slags. Som vi så i ovenstående tekst er størrelsen på vores gaver baseret på, hvad vi er blevet velsignet med. ”Enhver, som har fået meget, skal der kræves meget af. Og den, der har fået meget betroet, skal der forlanges så meget mere af“ (Luk 12,48).

`Hvordan skal vi svare på det spørgsmål, der stilles i vers 12? Hvor kommer penge ind i svaret? Sl 116,12-14`

Hvordan skal vi nogen sinde kunne tilbagebetale Gud for alle hans velsignelser til os? Det enkle svar er, at det kan vi ikke. Det ser ud til, at det bedste, vi kan gøre, er at være gavmilde over for Guds sag og hjælpe vores medmennesker. Da Jesus sendte sine disciple ud på en missionsrejse, sagde han til dem: ”I har fået det for intet, giv det for intet“ (Matt 10,8). Vores offergaver er med til at udvikle en kristuslignende karakter. Derved forandres vi fra selviskhed til kærlighed. Vi skal blive optaget af andre og af Guds sag, ligesom Jesus var det.

Lad os altid huske, at ”således elskede Gud … at han gav“ (Joh 3,16). Lige så sikkert er det, som dag følger nat, at jo mere vi samler for os selv, jo mere selvisk bliver vores hjerte, og jo mere ulykkelige bliver vi også.

Det er op til os at afgøre, hvor meget vi giver, og hvem vi giver det til. Men at bringe en offergave til Herren er en kristen pligt med åndelige og moralske konsekvenser. At undlade at gøre det er at tilføre os selv åndelig skade i langt større grad, end vi måske indser.

`Hvad fortæller dine gaver og din holdning til at give om dit forhold til Gud?`