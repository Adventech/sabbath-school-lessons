---
title:  'Særlige projekter: den store krukke'
date:   26/01/2023
---

Undersøgelser har vist, at kun omkring 9 % af folks værdier er likvide og kan med et øjebliks varsel gives som en gave. Kontanter, opsparinger, indestående på vores bankkonto etc. opfattes generelt som likvide midler, i hvert fald for dem, der har sådanne værdier. De fleste af vores værdier, ca. 91 %, er investeret i fast ejendom som fx vores hjem, vores husdyr (hvis vi bor på landet) eller andre ikke-likvide midler.

Forskellen mellem vores likvide og ikke-likvide midler kan illustreres på følgende måde: Læg 1.000 enkroner i to forskellige glas-krukker, hvor 10 enkroner repræsenterer hver enkelt procent. I den ene krukke lægger du 90 enkroner, som repræsenterer de 9 % likvide midler, og i den anden og større krukke, som repræsenterer de 91 og ikke-likvide midler, lægger du 910 enkroner.

De fleste mennesker giver deres gaver fra den lille krukke, fra deres likvide midler. Det svarer til, hvad de har på deres bankkonto eller i deres pung. Men når de bliver virkelig ivrige for noget, giver de fra den store krukke. Bibelen fortæller mange sådanne beretninger.

`Hvem var hovedpersoner ved Simons fest? Hvilken værdi havde Marias gave? Hvorfor salvede hun Jesus på dette tidspunkt? Mark 14,3-9, Joh 12,2-8`

Marias gave var tre hundrede denarer værd, som svarer til et helt års indtjening. Det var mest sandsynligt en gave fra ”den store krukke“. Kort efter denne hændelse forrådte Judas Jesus for lidt mere end en tredjedel af den sum – en gave fra ”den lille krukke“, 30 sølvpenge (Matt 26,15). Det kræver ægte kærlighed og overgivelse at give gaver fra vores ”store krukke“, fra vores investeringer. Men når vi bliver begærlige, ligesom Judas, kan vi sælge vores sjæl for næsten ingenting.

Barnabas’ arbejde og aktiviteter omtales 28 gange i Det Nye Testamente. Vi kender ham først og fremmest som en, der ledsagede apostlen Paulus, og som en stor missionær. Men grundlaget for karakterbeskrivelsen findes i den første omtale af ham. I ApG 4,36-37 læser vi om hans gavmildhed, som virkelig var et offer fra ”den store krukke“. Hvilket stærkt eksempel på Kristi ord: ”For hvor din skat er, dér vil også dit hjerte være“ (Matt 6,21).

`Hvorfor er selvopofrende gaver af lige så stor betydning for giveren som for modtageren?`