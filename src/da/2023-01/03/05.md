---
title:  Tiende – før eller efter skat?
date:   18/01/2023
---

Hvis vi er lønmodtagere, beregner vi tienden ud fra vores indkomst. Hvis vi er selvstændige udregnes tienden ud fra fortjenesten. I mange lande trækkes der skat af lønnen, som dækker udgifter til forskellige serviceydelser. Det er fx sikkerhed, infrastruktur, sundhedsvæsen, arbejdsløshedsunderstøttelse, uddannelse, etc. Spørgsmålet er, om vi skal give tiende af vores indkomst før eller efter skat. De, som er selvstændige, er i deres fulde ret til at fratrække udgifter til virksomheden, så de kan beregne deres egentlige fortjeneste, før personlig skat fratrækkes. Studier af medlemmers tiendevaner har vist, at de fleste adventister giver tiende af deres bruttoindkomst, dvs. før der betales skat.
 
`Hvordan var enkens situation, før Elias kom til hende? Hvad bad profeten hende om at gøre, før hun sørgede for sig selv og sin søn? Kan vi lære noget af denne beretning i forhold til tiende? 1 Kong 17,9-16`

Enken i Sarepta havde fået at vide af Gud, at en gudsmand ville komme og besøge hende (1 Kong 17,9). Da Elias ankom, forklarede hun ham, hvor alvorlig hendes situation var. Elias bad hende først om at hente noget vand til ham, og så tilføjede han: ”Du skal ikke være bange! Gå hjem og gør, som du har sagt, men bag først et lille brød til mig, og kom herud med det; bagefter kan du lave noget til dig selv og din søn. For dette siger Herren, Israels Gud: Krukken skal ikke blive tom for mel og kanden ikke mangle olie, før Herren lader det regne på jorden“ (1 Kong 17,13-14).

Var profeten meget selvisk, eller var det for at prøve hendes tro og give hende mulighed for at omsætte sin tro i praksis? Svaret bør være indlysende. ”Enhver skal være sin egen ligningsmand, og det er overladt til ham at give, efter som han sætter sig for i sit hjerte“ (Ellen White, Vejledning for Menigheden, bd. 1, s. 451).

Svaret på spørgsmålet om tiende før eller efter skat er, at det er op til hver enkelt af os at tage stilling. Kirken bestemmer ikke, hvad vi bør gøre, og med rette. Til syvende og sidst må vi træffe vores eget valg; og uanset hvad vi gør, må vi ikke dømme andre, som gør det anderledes. Vi skal alle personligt stå til ansvar over for Gud og Gud alene, for de valg, vi træffer.

`Har du oplevet at modtage velsignelser fra Gud, fordi du har givet tiende? Føler du, at det styrker din tro at give til Gud først?`