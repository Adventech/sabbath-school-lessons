---
title:  Hvor er forrådskammeret?
date:   16/01/2023
---

`Hvad kan vi lære fra dette vers med hensyn til, hvortil vores tiende skal gives? Mal 3,10`

Selv om der ikke er givet specifikke retningslinjer i teksten, fremgår det alligevel tydeligt, at Guds folk vidste, hvad der mentes med ”forrådskammeret“. Gud indbefatter i sine retningslinjer, at ”der kan være føde“ i hans hus. Guds folk forstod, at Guds hus oprindeligt var helligdommen, det smukke telt, som var bygget efter specifikke retningslinjer givet til Moses på Sinaj bjerg. Senere, da Israel boede i Det Lovede Land, var det centrale sted til at begynde med i Silo og dernæst mere permanent i templet i Jerusalem.

`Disse vers indikerer ikke, at Guds folk selv kunne beslutte, hvad deres tiende skulle gives til. Kan vi udlede noget af det, som har betydning for os i dag? 5 Mos 12,5-14`

Som medlemmer af Guds familie ønsker vi at forstå og følge Guds vilje med hensyn til, hvad vi skal gøre med vores tiende. Bibelen fortæller, at tre gange om året, ved påske, pinse og løvhyttefest (2 Mos 23,14-17) skulle Guds folk rejse op til Jerusalem og personligt medbringe deres tiende og gaver og lovprise og tilbede Gud. Derefter uddelte levitterne tienden til deres brødre i hele Israels landområde (se 2 Krøn 31,11-21; Neh 12,44-47; 13,8-14). I overensstemmelse med dette bibelske princip om et centralt forrådskammer har Syvende Dags Adventistkirken udpeget de lokale konferenser og sammenslutningen af konferenser i missioner og unioner til at være forrådskamre på vegne af verdenskirken, og derfra får præsterne deres løn.

For at gøre det enklere bliver tienden ofte givet i den lokale menighed, hvor medlemmer som en del af tilbedelsen bringer deres tiende og gaver. I dag kan man også indbetale tienden digitalt. Den lokale menighedskasserer indsender tienden til konferensens eller unionens ”forrådskammer“. Dette tiendesystem, som fra starten blev indstiftet af Gud, har gjort det muligt for Adventistkirken at drive en verdensomfattende og voksende mission.

`Hvad ville der ske med vores kirke, hvis alle gav tiende til selvvalgte formål? Hvilken fremgangsmåde anbefaler Bibelen – og kan vi sammenligne templet med Adventistkirken?`