---
title:  Tiende er lig med en tiendedel
date:   15/01/2023
---

Ordbøger definerer tiende som ”en tiendedel af noget“ eller ”10 procent“. Denne definition er mest sandsynlig hentet fra den bibelske fortælling. Tiende er ganske enkelt at give 10 % af vores indtjening eller værdiforøgelse til Gud. Vi erkender, at alt, vi har, allerede tilhører ham. Lovene om tiende, som blev givet til Israel på Sinaj bjerg, understreger, at tienden er hellig og tilhører Gud (se 3 Mos 27,30.32). Gud beder kun om sine 10 procent. Vores takkegaver er ikke en del af, men i tillæg til tienden. Tienden er minimumstegnet på vores kristne overgivelse. Vi finder ingen indikation nogen steder i Bibelen på, at Guds del er mindre end en tiendedel.

`Hvordan var Abrams reaktion, da han mødte Melkisedek? Hvad lærer det os om tiendeinstitutionens alder? 1 Mos 14,18-20, Hebr 7,1-9`

Den første omtale af tiende i Bibelen finder vi i 1 Mos 14, som gengiver beretningen om Melkisedeks møde med Abram. Den sidste omtale af tiende i Bibelen genfortæller det samme møde, og fortæller, hvordan Abram gav tiende til Melkisedek. I Hebræerbrevets gengivelse fortælles det, at hverken Melkisedek eller Kristus tilhørte Levi stamme, så det at give tiende går både forud for og fortsætter efter levitternes særstilling. Tiende er ikke kun en jødisk skik og har ikke sin oprindelse hos jøderne ved Sinaj.

`Hvad lovede Gud at gøre for Jakob, og hvordan reagerede Jakob? 1 Mos 28,13-14.20-22`

Da Jakob rejste hjemmefra på flugt fra sin vrede bror Esau, havde han en nat en drøm om en stige, som nåede fra jorden helt op til himlen. Engle gik op og ned ad stigen. Og Gud stod øverst oppe og lovede Jakob, at han ville være med ham og en dag føre ham hjem igen. Denne enlige unge mand havde en omvendelseserfaring og sagde: ”Så skal Herren være min Gud … og alt, hvad du giver mig, vil jeg give dig tiende af“ (1 Mos 28,21-22).

`Hvorfor er det vigtigt at forstå, at ligesom sabbatten opstod tiendesystemet ikke i det gamle israelitiske lovsystem eller religiøse system? Hvilken betydning har det for os, som lever efter korset?`