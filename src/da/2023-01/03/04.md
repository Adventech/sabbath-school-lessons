---
title:  Lektie
date:   17/01/2023
---

`Hvad siger Gud, at hensigten med tienden er? 3 Mos 27,30, 4 Mos 18,21.24`

Gud ejer alt (Sl 24,1), og han har derfor selvfølgelig ikke personligt brug for pengene. Men da tienden er hans, fortæller han os, hvad vi skal gøre med den. Den skal bruges til at understøtte evangeliets udbredelse. Derfor bliver præsternes behov dækket af Guds tiende.

Levi stamme, præsterne i Det Gamle Testamente, fik ikke store landejendomme ligesom de andre stammer. Levi fik visse byer, deriblandt tilflugtsbyerne, og nok land til personlige haver. De blev forsørget ved hjælp af de andres tiende, og de gav også selv tiende af det, de tjente.

`Hvad er budskabet i dette vers, og hvordan står det i forhold til spørgsmålet om tiende? ApG 20,35`

At give tiende er vigtigt, for det styrker tillidsforholdet til Gud. At tage en tiendedel af sin indkomst og ”give den væk“, selv om den teknisk set allerede tilhører Gud, er en troshandling, og kun ved at praktisere tro, vil troen vokse.

Tænk fx på endens tid, hvor det siges, at de trofaste ikke kan købe eller sælge (Åb 13-14). Det vil have altafgørende betydning at have udviklet en tillid til Gud og hans forsyn, magt og kærlighed, når det ser ud til, at hele verden er imod os. Trofasthed med tienden kan hjælpe os til at udvikle denne tillid. Men selv før de sidste tider er det vigtigt for os alle at have lært at stole på Gud, uanset hvilken situation vi er i.

En anden vægtig begrundelse for økonomisk trofasthed er at få adgang til de konkrete velsignelser, Gud har lovet. Som en del af tiendeaftalen har Gud lovet velsignelser, som er så store, at vi ikke vil have plads nok til at modtage dem. Med vores overflod kan vi hjælpe andre og være med til at støtte Guds arbejde med vores gaver.

`Hvordan har du oplevet, at det er ”saligere at give end at modtage“?`