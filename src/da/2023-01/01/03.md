---
title:  Gud ejer alt
date:   02/01/2023
---

`Hvad er budskabet i disse vers, og hvad betyder det for os i forhold til vores holdning til det, vi ejer? Sl 50,10-12, Sl 24,1, 1 Krøn 29,13-14, Hagg 2,8`

Første Krønikebog fra kapitel 17 fortæller om kong Davids ønske om at bygge et hus for Gud. Han delte sit ønske med profeten Natan, som svarede: ”Gør blot alt det, du har i sinde, for Gud er med dig“ (1 Krøn 17,2). Men samme nat kom Guds ord til Natan og instruerede ham om at sige til kongen, at fordi han var en kriger, kunne han ikke bygge Guds hus. I stedet ville hans søn gøre det. David spurgte, om han i det mindste kunne få lov til at udarbejde en byggeplan og samle byggemateriale. Da han fik det, tilbragte han resten af sit liv med at samle enorme mængder af tilhuggede sten, cedertræ, jern, guld, sølv og bronze ”i store mængder“. Da alt byggemateriale var blevet forarbejdet og samlet på byggepladsen, sammenkaldte David alle Israels ledere til en lovprisnings- og takkeceremoni.

Hvad var ifølge kong Davids offentlige bøn i 1 Krøn 29,13-14 den egentlige kilde til alt det byggemateriale, som han og folket havde brugt tid og penge på at samle og forberede? I virkeligheden sagde han: ”Vi kan ikke tage æren for alt dette specielle byggemateriale, for vi giver jo kun tilbage til dig, Gud, hvad der allerede er dit.“

Denne pointe er vigtig for alle, enten vi er rige eller fattige, men især for de rige. Fordi Gud i begyndelsen skabte alt (se 1 Mos 1,1; Joh 1,3; Sl 33,6.9), er han i sandhed den rette ejer af alt, der er til, også det vi har, uanset hvor hårdt og flittigt og ærligt vi har arbejdet for det. Uden Gud og hans nåde ville vi ikke have noget som helst; vi ville ikke være noget som helst; faktisk ville vi slet ikke være til. Vi må derfor i sidste ende erkende, at Gud ejer alt, som er, og ved at takke og prise ham for hans godhed mod os, kan vi holde os denne vigtige sandhed for øje.

`”For hvem er jeg, og hvad er mit folk, at vi har formået at give disse frivillige gaver? Det er jo dig, alting kommer fra, og hvad vi har givet dig, kommer fra din hånd“ (1 Krøn 29,14). Hvilke principper og hvilken holdning til Gud udtrykkes i dette vers? Er der en lærdom til os, som vi kan bruge i vores forhold til de materielle goder, vi har?`