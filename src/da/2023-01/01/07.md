---
title:  Til videre studium
date:   06/01/2023
---

”Guds hjerte længes efter sine jordiske børn med en kærlighed, der er stærkere end døden. Ved at give sin søn har han udøst hele himlen til os i én gave. Frelserens liv og død og indgriben, englenes tjeneste, Åndens bønner, Faderen som arbejder over og gennem alt, den ustandselige interesse fra himmelske væsener – det tjener alt sammen til at sikre menneskets frelse“ (Ellen White, Vejen til Kristus, s. 21).

”Hvis du har opgivet selvet og givet dig selv til Kristus, er du et medlem af Guds familie, og alt i Faderens hus er dit. Alle Guds skatte åbnes for dig, både i denne verden og i den, der kommer. Englenes tjeneste, Helligåndens gave, hans tjeneres arbejde sker for dig. Verden med alt, der er i den, er din i den udstrækning, den kan gavne dig“ (Ellen White, Thoughts From the Mount of Blessing, s. 110).

**Spørgsmål til drøftelse**

`Med alle de fantastiske gaver, som Gud giver sine børn, er vi nødt til at spørge som salmisten: ”Hvordan kan jeg gengælde Herren alle hans velgerninger mod mig?“ (Sl 116,12). Lav en liste over de velsignelser og gaver, som Gud har givet dig i dit åndelige og jordiske liv, og vær evt. villig til at dele den med klassen på sabbatten. Hvad lærer det dig om, hvor taknemlig til Gud du egentlig bør være?`

`Vi tænker med rette på Gud som vores skaber. Men Bibelen lærer igen og igen, at han også er livets opretholder. (Se Hebr 1,3; Job 38,33-37; Sl 135,6-7; Kol 1,17; ApG 17,28; 2 Pet 3,7.) Fra galakserne i universet til vores hjerteslag, fra de kræfter, der holder atomerne sammen i al kendt materie, er det kun Guds opretholdende kraft, der gør, at de kan eksistere. Hvordan kan denne sandhed hjælpe os til at forstå vores forpligtelser mod Gud med hensyn til, hvordan vi bruger alt det, han har givet os? Hvordan kan det hjælpe os til at se vores liv og hensigten med det i det rette perspektiv?`

`Vores studiemateriale har talt om, hvorfor Jesus og frelsesplanen er den største af alle de gaver, Gud har givet os. Hvorfor er dette rigtigt? Hvor ville vi stå, hvis vi ikke havde Jesus og de store løfter for livet både her og for fremtiden? En ateistforfatter beskrev mennesker som blot ”en luns kød, der går i forrådnelse og knogler, der går i opløsning.“ Hvorfor har han ret, hvis vi ikke har evangeliets gave?`