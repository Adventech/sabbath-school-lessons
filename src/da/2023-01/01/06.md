---
title:  Lektie
date:   05/01/2023
---

`Hvilken afgørende sandhed udtrykker Jesus i denne tekst? Matt 6,19-21`

Vi har sikkert alle hørt historier om mennesker, der har samlet sig stor rigdom, men som på en eller anden måde mister den igen. Vores verden er et meget usikkert sted. Krig, kriminalitet, ondskab, naturkatastrofer – meget kan ske på et øjeblik og tage alt det fra os, som vi har arbejdet for, også det, vi ærligt og trofast har optjent. Og døden kommer også pludseligt, og da er alle disse ting alligevel uden værdi for os.

Bibelen siger ikke, at det er forkert at være rig eller at have samlet sig rigdom. Men Jesus advarer os om at holde alt i det rette perspektiv. Men hvad vil det sige at samle sig skatte i himlen? Det betyder at sætte Gud og hans sag først i dit liv, i stedet for at sætte penge og rigdom først. Det betyder også, at vi bruger det, vi har, i Guds værk, til at fremme hans rige, til at hjælpe andre og til at være en velsignelse for andre.

Da Gud kaldte Abram, var det hans plan at bruge Abram og hans familie til at velsigne alle jordens familier. Gud sagde til Abraham, som blev kaldt ”Guds ven“ (Jak 2,23): ”Jeg vil gøre dig til et stort folk og velsigne dig. Jeg vil gøre dit navn stort, og du skal være en velsignelse. Jeg vil velsigne dem, der velsigner dig, og den, der forbander dig, vil jeg forbande. I dig skal alle jordens slægter velsignes“ (1 Mos 12,2-3).

”Derfor velsignes de, som har troen, sammen med den troende Abraham“ (Gal 3,9). Den samme udfordring, som han fik, er også givet til os.

”Penge er meget værd, fordi der kan udrettes meget godt med dem. I Guds børns hænder betyder de mad til de sultne, drikke til de tørstige og klæder til de nøgne. De er værn for de fortrykte og kan bringe hjælp til de syge. Men penge er ikke mere værd end sand, dersom de ikke benyttes til at skaffe livets fornødenheder, til at glæde andre og til at fremme Guds værk“ (Ellen White, Lys over Hverdagen, 2. bd., s. 161).

`”For hvor din skat er, dér vil også dit hjerte være“ (Matt 6,19-21). Hvordan står det til med dig: hvor siger dit hjerte, at din skat er?`