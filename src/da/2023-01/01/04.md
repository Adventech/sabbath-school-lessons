---
title:  Tilgængelige ressourcer for Guds familie
date:   03/01/2023
---

Guds største gave til sine børn er Jesus Kristus, som bringer os fred og tilgivelse, nåde til liv og åndelig vækst hver dag samt håbet om evigt liv. ”For således elskede Gud verden, at han gav sin enbårne søn, for at enhver, som tror på ham, ikke skal fortabes, men have evigt liv“ (Joh 3,16). ”Men alle dem, der tog imod ham, gav han ret til at blive Guds børn, dem, der tror på hans navn“ (Joh 1,12).

Frelse er altså den grundlæggende gave; for hvad kunne vi uden denne gave få fra Gud, som til syvende og sidst ville betyde noget? Uanset, hvad vi måtte have her, vil vi en dag dø og forsvinde. En dag vil alle, som har husket os, og alt det gode, vi har udrettet, også blive glemt. Vi må derfor altid først og fremmest have evangeliets gave, det vil sige Kristus og ham korsfæstet, som det centrale i alle vores tanker.

Men sammen med frelsen giver Gud os så meget mere. For dem, der var bekymrede for mad og klæder, tilbød Jesus trøst ved at sige: ”Men søg først Guds rige og hans retfærdighed, så skal alt det andet gives jer i tilgift“ (Matt 6,33).

`Hvad siger disse vers om Guds omsorg for vores daglige behov? Sl 23,1; 37,25, Fil 4,19`

Da Jesus talte til sine disciple om, at han skulle forlade dem, lovede han dem Helligånden, som skulle trøste dem. ”Elsker I mig, så hold mine bud; og jeg vil bede Faderen, og han vil give jer en anden talsmand, som skal være hos jer til evig tid: sandhedens ånd, som verden ikke kan tage imod, fordi den hverken ser eller kender den. I kender den, for den bliver hos jer og skal være i jer“ (Joh 14,15-17). ”Men når han kommer, sandhedens ånd, skal han vejlede jer i hele sandheden“ (Joh 16,13).

Og så giver Ånden selv fantastiske gaver til Guds børn (se 1 Kor 12,4-11).

Kort sagt, den Gud, i hvem vi lever og ånder og er (ApG 17,28), den Gud, ”der giver alle liv og ånde og alle ting“ (ApG 17,25), har givet os vores eksistens, løftet om frelse, materielle velsignelser og åndelige gaver, så vi kan være til velsignelse for andre. Med alle vores materielle ejendele og med alle de gaver og talenter, vi er blevet velsignet med, er vi ansvarlige over for Gud for, hvordan vi bruger disse gaver. Det er nemlig ham, som har givet dem.