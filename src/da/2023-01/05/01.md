---
title:  Hvad gør jeg med gæld?
date:   28/01/2023
---

### Ugens tekster
5 Mos 28,1-2.12, Matt 6,24, 1 Joh 2,15, Ordsp 22,7, Ordsp 6,1-5, 5 Mos 15,1-5

> <p>Ugens vers</p>
> ”Den rige er herre over de fattige, og låntageren er långiverens træl“ (Ordsp 22,7).

En definition på gæld er at leve i dag af det, du forventer at tjene i fremtiden. At stifte gæld er blevet en almindelig måde at leve på i vore dage, men det bør ikke være normen for en kristen. Bibelen fraråder at stifte gæld. I Skriften er der mindst 26 henvisninger til gæld, og alle er negative. Den siger ikke, at det er en synd at låne penge, men den taler om de negative følger, det ofte indebærer. 

Med hensyn til økonomiske forpligtelser gav Paulus følgende råd: ”Giv alle, hvad I skylder dem: den, der har krav på skat, skat; den, der har krav på told, told; den, I skylder frygt, frygt; den, I skylder ære, ære. Vær ingen noget andet skyldig end at elske hinanden“ (Rom 13,7-8).

Hvorfor er gæld nærmest en international svøbe på alle niveauer, både personligt, forretningsmæssigt og regeringsmæssigt? I alle samfund har der altid været i det mindste en lille procentdel, som havde gæld. Men i dag er er det en meget større del af befolkningen, som sidder i gæld, og det er næsten aldrig til deres fordel.

I denne uge vil vi se på årsagerne til gæld, og hvad vi kan gøre for at undgå den. Det kan være, at du er gældfri, men du kan dele denne værdifulde viden med familie og venner, som kan have gavn af det.