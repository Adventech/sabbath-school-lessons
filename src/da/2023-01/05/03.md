---
title:  At følge guddommelige råd
date:   30/01/2023
---

Vi er materielle skabninger, og vi lever i en materiel verden, som nogle gange kan være meget fristende. Du måtte være sammensat af stål og syntetisk olie, ikke kød og blod, for ikke fra tid til anden at blive fristet af materielle ejendele og ønsket om rigdom. Hvem har ikke på et eller andet tidspunkt fantaseret om at være rig eller vinde i lotto?

Vi udsættes alle for det, og i sig selv er der intet forkert i at arbejde hårdt for at få en god indkomst eller at være rig, men vi behøver ikke at falde for fristelsen til at gøre penge, rigdom og materielle ejendele til en afgud. Vi har løftet om guddommelig hjælp til at forblive tro mod det, vi ved er ret. Dette er vigtigt, for fristelserne ved rigdom og materielle ejendele har ført til åndelig ruin for mange.

`Hvad er det fælles tema i disse tekster, selv om det udtrykkes forskelligt? Matt 6,24, 1 Joh 2,15`

Desværre kan kærlighed til verden være så stærk, at mange mennesker stifter gæld i håbet om at tilfredsstille denne kærlighed. Men det virker ikke! Se Præd 4,8. Gæld er en af de fælder, som Satan opstiller, og det giver derfor god mening, at Gud ønsker at se sine børn gældfrie. I Bibelen og gennem profetiens gave har Gud givet os vejledning, som kan hjælpe os mod økonomisk frihed.

`Hvilken indstilling bør Guds folk leve med? Hvad vil det sige at ”indfri dine løfter“? Sl 50,14-15`

Vi bliver medlemmer af menigheden med lovprisning og taknemmelighed til Gud, som har skabt os og løskøbt os. I punkt 9 (af 13) i vores dåbsløfte blev vi spurgt: ”Tror du, at kirken skal være organiseret? Er det din hensigt at tilbede Gud og støtte kirken med din tiende og dine gaver, din personlige indsats og din indflydelse?“ Som syvendedagsadventister har vi alle sagt ja. Teksten i Sl 50,14-15 er derfor et løfte til dem, der bringer takoffer til Gud og trofast indfrier deres løfter.

`Hvad siger dine valg om, hvor god du er til at modstå verdens fristelser? Hvorfor er det at arbejde hårdt for at tjene til et godt liv ikke nødvendigvis det samme som at gøre rigdom og penge til en afgud? Hvordan kan vi lære, hvad forskellen er?`