---
title:  Hvordan kommer vi af med gæld?
date:   31/01/2023
---

`På hvilken måde er vi trælle under långivere? Ordsp 22,7`

Hvis du har gæld, kan følgende råd hjælpe dig til at begynde en proces med at blive gældfri. Planen har én forudsætning og tre trin.

Forudsætningen er et løfte til Gud om at være trofast i at give ham tiende og derved få adgang til hans visdom og velsignelser.

_Trin 1_ er at indføre stop for mere gæld: ikke flere indkøb på kredit. Hvis du ikke låner penge, opbygger du ikke gæld. Hvis du ikke låner flere penge, vokser din gæld ikke yderligere.

_Trin 2_ er at indgå en aftale med Gud om, at du fra nu af, når han med sine velsignelser gør det muligt for dig, vil tilbagebetale din gæld hurtigst muligt. Når Gud velsigner dig økonomisk, skal du bruge dine penge til at nedbetale din gæld – ikke til forbrug. 

_Trin 3_ er den praktiske del af planen. Lav en liste over alle dine gældsposter. Begynd med den største og medtag alle ned til den mindste. For de fleste familier står huslån øverst på listen og kreditkort og personlige lån nederst. Begynd med at afdrage minimumsbeløbet hver måned. Forøg dine indbetalinger for de poster, der står nederst på din liste, så meget du kan. Du vil blive glædeligt overrasket over, hvor hurtigt du kan eliminere de små gældsposter. De penge, du ellers brugte på den nederste gældspost, skal du nu bruge til at betale for den næstnederste gæld. Når du får fjernet de mindste gældsposter med høj rente, frigør du flere penge til at betale af på den næste post opad på listen.

Det er tydeligt, at Gud ikke ønsker, at vi skal have gæld. Mange familier oplever, når aftalen er indgået, at Gud velsigner dem på overraskende måder, og at gælden bliver reduceret hurtigere end forventet. Ved at følge de tre enkle trin er mange familier blevet gældfrie. Det kan du også blive! Ved at sætte Gud først vil du få visdom og velsignelser fra ham til at forvalte det, han har betroet dig.

`”Lad ikke kærlighed til penge bestemme jeres adfærd, men stil jer tilfreds med det, I har. For Gud har selv sagt: ‘Jeg lader dig ikke i stikken og svigter dig ikke.’“ (Hebr 13,5). Hvordan kan dette råd og løfte være en stor hjælp til at undgå at stifte gæld?`