---
title:  Kaution og forsøg på hurtig gevinst
date:   01/02/2023
---

Bibelen gør det meget klart, at Gud ikke ønsker, at hans børn skal blive ansvarlige for andres gældsforpligtelser. I Ordsprogenes Bog har Gud advaret os mod at stille kaution, det vil sige at stille sikkerhed for en anden.

`Hvad er budskabet i disse tre tekster? Ordsp 6,1-5; 17,18; 22,26`

Sikkerhed kræves normalt, hvis en person med tvivlsom kreditværdighed ønsker at optage et lån. Hvis låntageren kan finde nogen med god kreditværdighed til at være garant for lånet, kan banken yde lånet, og medunderskriveren er da ansvarlig, hvis låntager ikke kan betale tilbage.

Det kan ske, at et menighedsmedlem henvender sig til dig og beder dig om at stille sikkerhed for et lån. Dit svar bør altid være: ”Bibelen siger, at det bør jeg aldrig gøre.“ Der er ingen tvivl om, at Bibelen opfordrer os til at hjælpe andre, som er i nød, men vi bør ikke påtage os ansvaret for deres gæld.

Forældre bliver nogle gange bedt om at stille sikkerhed for en teenagers første bilkøb. Eller voksne børn beder forældrene om at stille sikkerhed for et forretningslån. Men det samme svar gælder her. Det er rigtigt at hjælpe andre, hvis der er et virkeligt behov, men lad være med at kautionere for andres gæld. Undersøgelser viser, at 75 % af dem, som kautionerer, ender med at betale!

`Læs de to tekster. Ordsp 28,20, 1 Tim 6,9-10`

En anden økonomisk fælde er forskellige ideer til hurtig gevinst. De fører ofte til økonomisk ruin for dem, som bliver fanget i dem. Hvis det lyder for godt til at være sandt, er det, fordi det er det. Mange bliver både følelsesmæssigt og økonomisk såret. Læg dertil, at i mange tilfælde har mennesker været nødt til at låne penge for i det hele taget at komme med i sådanne uhæderlige foretagender. Mange mennesker og mange familier er blevet ruineret gennem sådanne ”bliv rig hurtigt“-planer, og de eneste, der tjener på dem, er de uærlige personer, som opfinder dem. De, som falder i fælden, mister næsten altid deres penge. Når en ven eller til og med et familiemedlem forsøger at inddrage dig i en sådan plan, så løb! Gå ikke. Løb væk – så hurtigt du kan.