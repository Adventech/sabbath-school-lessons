---
title:  Terminsgrænser og lånebetingelse
date:   02/02/2023
---

`Hvad krævede Herren af sit folk i disse vers? 5 Mos 15,1-5`

I overensstemmelse med andre syvårsregler i Israel (2 Mos 21,2; 3 Mos 25,3-4) var det ikke kun slaver eller tjenere og jorden, der var bundet af regler, men også udlånerne. Fordi udlånerne ikke ønskede at eftergive nogen gæld, var syv år den længste periode, nogen kunne stå i gæld. Bortset fra det, vi ellers kan lære af disse vers, så viser de, at Gud bekymrer sig om denne form for økonomiske problemstillinger, især når det handlede om israelitterne indbyrdes. Disse vers viser også, at Herren erkendte, at gæld var en del af virkeligheden, uanset hvor uønsket det var. Han understregede også, at man så vidt muligt burde undgå det.

I dag har man i mange dele af verden lån til køb af hus, der strækker sig over 30 eller 40 år. Det virker, som om en af årsagerne til, at huse koster så meget, er, at kredit er tilgængelig, så man kan få lån til at købe dem.

Andre steder er mennesker, både forældre og de store børn, bekymrede for, om de er nødt til at låne penge til en uddannelse. Som regel vil en universitetsuddannelse give en person mulighed for en større indkomst resten af livet. Nogle er nødt til at tage lån for at betale for deres uddannelse, men husk, at du altid kommer til at betale tilbage med renter. Prøv at opnå så mange legater, stipendier og tilskud som muligt. Arbejd og spar op til din uddannelse alt det, du kan. Få hjælp fra dine forældre. På Bibelens tid gav forældre deres børn land, som de kunne dyrke for at klare sig selv. I dag kunne den form for ”arv“ være en uddannelse.

I en fuldkommen verden ville der ikke være lån og gæld. Men vi lever ikke i en fuldkommen verden, og der kan være tidspunkter, hvor det er nødvendigt for os at optage lån. Du skal dog sikre dig, at du får de bedst mulige betingelser og den lavest mulige rente. Lån kun det, du er nødt til, og betal det tilbage så hurtigt, du kan, for at spare renteudgifter. Som princip bør vi, så vidt det menneskeligt er muligt, undgå at stifte gæld, og ved at følge de økonomiske principper, vi finder i Bibelen i vores hverdag, kan vi langt hen ad vejen undgå unødvendig gæld og den frygtelige belastning, det kan være for både os selv og vores familier.

`Hvis du har lånt penge til nogen, hvor ærlig, retfærdig og venlig er du over for dem? Hvordan vil du stå over for Gud, når du skal stå til regnskab for din behandling af dem? (Se Præd 12,14.)`