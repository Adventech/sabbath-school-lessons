---
title:  Problemerne med gæld
date:   29/01/2023
---

`Hvilket ideal har Gud for sine børn, når det drejer sig om gæld? Hvordan kan de opnå dette mål? Hvilke principper kan vi finde i teksten, selv om sammenhængen er meget anderledes end vores, og hvordan kan vi anvende dem på vores egen situation? 5 Mos 28,1-2.12`

Studier har vist, at der er tre hovedgrunde til, at mennesker får økonomiske problemer. De opstilles her i rækkefølge med den mest almindelige først.

_Den første årsag er uvidenhed._ Mange selv veluddannede mennesker er analfabeter, når det gælder økonomi. De har ganske enkelt aldrig været udsat for bibelske og heller ikke almene verdslige principper for forvaltning af deres penge. Men der er håb! Denne lektie vil give en enkel oversigt over disse principper, og hvordan de kan anvendes.

_Den anden årsag til økonomiske vanskeligheder er grådighed eller selviskhed._ Som reaktion på reklamer og personlige ønsker lever mange mennesker over evne. De er ikke villige til at bo, køre eller klæde sig, som de egentlig har råd til. Mange sådanne mennesker føler også, at de er alt for fattige til at give tiende. Og som en følge af det lever de deres liv uden Guds lovede visdom og velsignelser (se Mal 3,10-11; Matt 6,33). Der er håb også for disse mennesker, men det kræver en holdningsændring, fordi de skal lære tilfredshed med det, de har.

_Den tredje årsag er personligt uheld._ De kan have oplevet alvorlig sygdom. Eller de kan være blevet forladt af en ødsel ægtefælle. En naturkatastrofe kan have ødelagt alle deres ejendele. Eller de kan være født og opvokset i yderste fattigdom. Men der er håb også for disse mennesker. Selv om deres vej er langt vanskeligere, kan deres problemer løses. Forandringen kan komme gennem hjælp fra kristne venner, rådgivning og/eller hjælp fra gudfrygtige rådgivere, hårdt arbejde sammen med en god uddannelse og gennem Guds forsyn og velsignelser.

Gæld kan fjernes, uanset hvilken årsag den har, også hvis det er en persons egen skyld. Men de, som sidder i gæld, bliver nødt til at foretage visse ændringer i deres liv, i deres forbrug og i deres økonomiske prioriteringer.

`Læs 1 Tim 6,6-9. Hvad siger Paulus, som vi alle gør klogt i at lytte til? Hvilken betydning har hans ord for dig, og hvordan kan du følge det, som Skriften lærer os her?`