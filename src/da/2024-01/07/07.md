---
title:  Til videre studium
date:  16/02/2024
---

Ellen White, Vejen til Kristus, kap. 2, ”Synderens behov for Kristus“.

I salmerne gentager Guds folk med én stemme: ”hans trofasthed varer til evig tid“ (Sl 106,1; 107,1; 118,1-4.29; 136). ”At undlade at prise Gud ville være ensbetydende med at glemme hans velgerninger og ikke at påskønne hans gaver. Kun de, der takker og lovpriser Gud, glemmer ikke. At tænke på og tale om Gud er ikke det samme som at prise ham. Vi priser Gud, når vi anerkender Guds majestæt og mægtige gerninger og tilbeder ham for hans godhed, barmhjertighed og visdom“ (Hans LaRondelle, Deliverance in the Psalms, s. 178).

Bevidstheden om, at Guds kærlighed og trofasthed aldrig svigter, selv når vi mennesker vender os fra Gud og modarbejder ham, giver os så meget desto større grund til at lovprise Gud for hans uforanderlige nåde og barmhjertighed.

”Vi har syndet mod ham og fortjener ikke hans yndest, men alligevel har han lagt den skønneste af alle bønner på vore læber: ‘Bortstød os ikke for dit navns skyld, vanær ej din herligheds trone, kom os i hu og bryd ej din pagt med os!’ Når vi kommer til ham og bekender vor uværdighed og synd, har han selv lovet, at han vil agte på vort råb. Det gælder hans trones ære at opfylde løftet til os“ (Ellen White, Kristi lignelser, s. 140).

I taknemmelighed til Gud for hans nåde og barmhjertighed udbryder salmisten: ”Herren øver retfærdighed og ret mod alle undertrykte“ (Sl 103,6). Med sin personlige beretning og sit vidnesbyrd om Guds store kærlighed og nåde håber salmisten at kunne påvirke andre til også at overgive sig til Gud. Også de skal opleve glæden ved at være frelst ved Guds nåde, og også de skal lovprise ham (Sl 9,12.13; 22,23-28; 66,16).

**Spørgsmål til drøftelse**:

`1.	Hvilken praktisk betydning har det for menneskers frelse, at Guds trofasthed og nåde varer til evig tid? Hvorfor betyder Guds aldrig svigtende nåde og barmhjertighed ikke, at vi bare kan fortsætte med at synde?`

`2.	Hvordan kan Gud både tilgive synd og fordømme den?`

`3.	Er Det Nye Testamentes beskrivelser af Guds trofasthed, nåde og barmhjertighed i tråd med salmernes? (Ef 2,4.5; 1 Tim 1,16; Tit 3,5; Hebr 4,16).`