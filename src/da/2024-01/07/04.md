---
title:  ”Hvis du, Herre, vogtede på skyld“
date:  13/02/2024
---

`Læs Sl 130. Hvordan beskrives syndens alvor og synderes håb?`

Salmisten føler vægten af sine egne såvel som af folkets synder (Sl 130,3.8). Folkets synder er så alvorlige, at de truer med for evigt at skille dem fra Gud (Sl 130,3), for, som man kan læse andre steder i Bibelen, findes der syndsfortegnelser (Dan 7,10; Åb 20,12) og navne, der ultimativt må slettes af livets bog (2 Mos 32,32; Sl 69,29; Åb 13,8).

Salmisten appellerer derfor til Guds tilgivelse, som kan slette synderne fra bøgerne (Sl 51,3.11; Jer 31,34; Mika 7,19). Han ved, at ”Gud ikke af natur er vred. Hans kærlighed er evig, og han ‘vredes’ kun over, at mennesker ikke værdsætter hans kærlighed … Formålet med hans vrede er ikke at såre, men at læge – ikke at udslette, men at frelse sit pagtsfolk (se Hos 6,1.2)“ (Hans K. LaRondelle, Deliverance in the Psalms, Berrien Springs, MI: First Impressions, 1983, s. 180, 181). Det er frem for alt Guds parathed til at tilgive og fritage for straf, som vækker ærefrygt for Gud (Sl 130,4; Rom 2,4), og derfor udspringer ægte tilbedelse ikke af frygt for straf, men af forundring over Guds kærlighed.

Guds børn opfordres til at sætte deres ”håb til Herren“ (Sl 27,14; 37,34). Det hebraiske ord qawah, der er oversat med håb, betyder bogstaveligt ”at strække“. Når vi sætter vores håb til Herren, sidder vi altså ikke med hænderne i skødet, men ”strækker“ hænderne frem mod Gud i tillid til, at han vil gribe os. Salmistens håb bygger ikke på hans egen optimistiske natur, men hans håb er funderet på Guds ord (Sl 130,5). Vi håber aldrig forgæves på Herren, for Guds frelse er ligesom morgengryet, der bryder mørket, når det er tættest.

Læg mærke til, hvordan salmistens personlige bøn omfatter hele folket (Sl 130,7.8). Individets trivsel hænger uløseligt sammen med, hvordan det står til i det omgivende samfund, og derfor beder salmisten ikke blot for sig selv, men for samfundet som helhed. Som troende er vi en del af et fællesskab, og det, der berører den enkelte, berører os allesammen.

`Til eftertanke. Tænk over spørgsmålet: ”Hvis du, Herre, vogtede på skyld, hvem kunne da bestå, Herre?“ (Sl 130,3). Hvad betyder det for dig personligt? Hvordan ville du være stillet, hvis Gud vogtede på din skyld?`