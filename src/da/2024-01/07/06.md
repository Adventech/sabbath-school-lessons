---
title:  Glem ikke hans velgerninger
date:  15/02/2024
---

`Læs Sl 103. Hvordan beskrives Guds barmhjertighed?`

Salme 103 opremser Guds mange velsignelser. Blandt andet nævnes den velstand, som ”hans velgerninger“ sikrer os (Sl 103, 2-6). Disse velsignelser skyldes Guds barmhjertighed og trofasthed mod sin pagt med Israel (Sl 103,7-18). Gud ”husker på“, at vi er skrøbelige og forgængelige, og han ser i nåde til sit folk (se Sl 103,13-17).

Der ligger mere i udtrykket at ”huske på“ end en kognitiv proces i Guds bevidsthed. Det handler om, at Guds omsorg for folket omsættes til handling. Gud løskøber og sørger for sit folk (Sl 103,3-13). I Sl 103,11-16 beskriver salmisten ved hjælp af en række stærke illustrationer Guds overvældende storhed, som kun kan sammenlignes med det umådeligt store himmelrum (Es 55,9).

`Til eftertanke. Hvordan bærer vi os så ad med at gengælde en sådan kærlighed? Hvad kan vi give ham, som har alt?`

Først og fremmest kan vi lovprise Gud for alt, hvad han har gjort, og vise, at vi værdsætter hans velgerninger (Sl 103,1.2). Gud velsigner os med alt godt, og vi velsigner ham ved at prise hans godhed og takke ham for hans nåde imod os.

Dernæst kan vi huske hans pagt (Sl 103,2.18-22). Gud husker vores skrøbeligheder og opfylder sine løfter, og på samme måde skal vi i taknemmelighed over hans trofaste kærlighed elske og adlyde ham.

Ellen White siger det således: ”Det ville være godt for os alle hver dag at bruge en eftertænksom time med tankerne på Kristi liv. Vi kunne genkalde det punkt for punkt og lade fantasien udmale hver eneste begivenhed, især de sidste. Hvis vi så bliver lidt længere ved hans store offer for os, vil vor tillid til ham blive mere bestandig, vor kærlighed vil blive styrket, og vi vil blive dybere påvirket af hans ånd. Hvis vi ønsker til sidst at blive frelst, må vi lære lektien om anger og ydmygelse ved foden af hans kors“ (Jesu liv, s. 49).