---
title:  Skab et rent hjerte i mig
date:  12/02/2024
---

`Læs Sl 51,3-7. Hvorfor appellerer salmisten til Guds nåde?`

I sit livs nok mørkeste øjeblik udøser Kong David sit hjerte for Gud og trygler ham om tilgivelse (2 Sam 12). Tilgivelse er, erkender David, en gave, som Gud i sin ”store barmhjertighed“ tilbyder os (Sl 51,3), og idet han appellerer til Guds nåde, godhed og barmhjertighed (Sl 51,3; 2 Mos 34,6.7), beder han Gud om ikke at give ham løn som forskyldt (Sl 101,10).

`Læs Sl 51,8-21. Hvordan beskrives tilgivelse her? Hvad er formålet med Guds tilgivelse?`

Guds tilgivelse er mere end bare en juridisk uskyldserklæring. Den, der er tilgivet af Gud, er ikke længere den samme. Der sker så gennemgribende en forvandling med ham, at han kan siges at være en ny skabning (Sl 51,12; Hebr 4,12; Joh 3,3-8). Det hebraiske ord bara, der kan oversættes ”skabe“, henviser til Guds skaberkraft (1 Mos 1,1). Kun Gud kan bara. Kun Gud kan skabe radikal og varig forandring hos den, der angrer (2 Kor 4,6).

David beder Gud om at rense ham med isop (3 Mos 14,2-8; Sl 51,9). Han føler, at hans skyld skiller ham fra Gud på samme måde, som de spedalske må isolere sig fra samfundet, så længe de er urene (Sl 51,13). Han frygter, at ingen slagtofre kan bøde for, at han med fuldt overlæg ikke alene har begået ægteskabsbrud, men også mord (2 Mos 21,14; 3 Mos 20,10).

David sætter al sin lid til Guds nåde. Hvis han igen skal kunne træde frem for Gud, må Gud være villig til at tage imod hans sønderbrudte og sønderknuste hjerte og rense ham med isop (Sl 51,16.17).

`Til eftertanke. Når Gud kunne tilgive David for ægteskabsbrud, bedrag og mord, er der så håb for dig?`