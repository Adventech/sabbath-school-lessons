---
title:  Hans trofasthed varer til evig tid
date:  11/02/2024
---

`Læs Sl 136. Hvad er det gennemgående tema i salmen? Hvor finder salmisten beviser på sin påstand?`

Salme 136 er en opfordring til at lovsynge Gud for hans trofasthed, som er åbenbar i såvel skabelsen som i hele Israels historie (Sl 136,4-22). ”Trofasthed“ (på hebraisk khesed, ”urokkelig kærlighed“) dækker over den velvilje, som Gud til stadighed viser sine skabninger, og den loyalitet, hvormed han overholder pagten med Israel. Salmen fremhæver, at Guds almagt og herlighed er fast forankret i hans urokkelige kærlighed.

Gud er ”gudernes Gud“ og ”herrernes Herre“ – udtryk, der på hebraisk betyder, at der i hele universet ikke findes hans lige (Sl 136,1-3). Han er ikke bare en gud blandt mange – han er den eneste Gud.

Guds storslåede undere, som ingen som helst anden kan gøre ham efter, er ubestridelige beviser på hans almagt (Sl 136,4). Salmerne fastslår, at Gud skabte himlen, jorden og samtlige himmellegemer, som hedningerne ellers havde for vane at ophøje til guddomme (5 Mos 4,19). Intet af det, som vi mennesker kan finde på at sætte vores lid til, har nogen form for autoritet. Hele skaberværket er et resultat af Skaberens produktivitet og tåler i øvrigt ingen sammenligning med Skaberen selv.

Henvisningerne til Guds stærke hånd og løftede arm (Sl 136,12) understreger, hvor vidtrækkende hans almagt og barmhjertighed når. Refrænet ”hans trofasthed varer til evig tid“ gentages ikke mindre end 26 gange i Salmernes Bog og forsikrer de tilbedende om, at Gud er uforanderlig. Det, som han har gjort for de forgående generationer, vil han også gøre for dem. Gud glemmer aldrig sit folk (Sl 136,23). Han er tro mod sin nådes pagt, og vi kan trygt sætte vores lid til ham.

Salme 136 slutter med at lovprise Gud for hans omsorg, der ikke kun omfatter Israel, men hele skaberværket (Sl 136,23-25). Gud tilbyder alle sin frelsende nåde, og salmen opfordrer derfor hele verden til sammen med Israel at lovsynge Gud (se også Luk 2,10; Joh 3,16 og ApG 15,17).

`Til eftertanke. Hvordan er Jesu død på korset et overvældende bevis på, at Guds kærlighed er uforanderlig og evig?`