---
title:  Guds storhed og nåde
date:  14/02/2024
---

`Læs Sl 113; 123. Hvilke to af Guds egenskaber beskriver disse salmer?`

Salme 113 og 123 lovsynger den forunderlige og nådige Gud. Gud er ”ophøjet over alle folkene“, hans ”herlighed er ophøjet over himlen“ (Sl 113,4.5; 123,1). ”Hvem er som Herren, vor Gud,“ spørger salmisten, og udtrykker dermed, at ingen magt i universet kan stå mål med Israels Gud.

Så højt ophøjet er Gud, at han bliver nødt til villigt at bøje sig ”dybt ned“, hvis han skal nå os (Sl 113,6), men sin ophøjede stilling til trods er Gud i høj grad optaget af det, som sker på jorden. I sin nåde er han mere end villig til at blande sig i verdens affærer og gribe ind for at hjælpe de sårbare og undertrykte. Til trods for, at Guds bolig er i himlen, ser hans tjenere utallige beviser på, at han griber ind.

Det kan være svært at fatte, hvordan den almægtige Gud kan være ophøjet og nærværende på samme tid – hvordan han kan være både almægtig og omsorgsfuld. Men det er jo netop Guds almagt, der gør det muligt for ham at gribe ind og vende de fattige og undertryktes skæbne, og Bibelen er fuld af eksempler på Guds omsorg og kærlighed. Guds elskede børn kan til enhver tid få foretræde for universets almægtige regent.

Det er altså ikke bare i forundring over Guds storhed, at vi tilbeder ham, men i lige så høj grad i forundring over hans godhed, og lovsangen er ikke begrænset af tid og rum (Sl 113,2.3). Det tydeligste eksempel på Guds storhed og nåde har vi i Jesus Kristus, som villigt ydmygede sig og gik i døden, så den faldne menneskehed kunne blive løftet ud af sin nød og elendighed (Fil 2,6-8). Korset giver os al mulig grund til at lovprise Gud for det, som han har gjort for os.

`Til eftertanke. Tænk på korset, og hvad det betyder for dig personligt, at Jesus gik i døden. Hvad har han frelst dig fra? Hvorfor er det så vigtigt altid at holde fokus på korset?`