---
title:  Præst for evigt på Melkisedeks vis
date:  29/02/2024
---

`Læs Sl 110,4-7. Hvorfor er Jesus i sin egenskab af præst enestående, og hvilken betydning har det for os, at Kristus er tiltrådt som præst i den himmelske helligdom?`

Gud overlader Messias et evigt kongedømme og ligesom Melkisedek fungerer han desuden som præst (Sl 110,1-7). I sin nåde sikrer Gud os altså en præst for evigt, og ”med sin ed“ står han inde for sit løfte (Hebr 6,17). Uanset, hvor åbenlyst de modarbejder ham, har Gud ikke tænkt sig at forlade sit folk, og han går ikke tilbage på sit løfte om at vende folkets skæbne, hvis de angrer og vender sig til ham (2 Mos 32,14; Sl 106,45).

Dette løfte er en tilføjelse til Guds oprindelige pagt med David. Messias skal ikke alene være konge, erklærer Gud, han skal også være præst (Sl 110,4). Israels konge kunne aldrig indtræde i præsteembedet. Det kunne kun levitterne (4 Mos 8,19; 2 Krøn 26,16-21). Når der i Bibelen står, at folket eller kongen selv ofrede til Gud, er det underforstået, at de overlod deres offer til præsten, som foretog den egentlige handling. Messias i salme 110 tåler altså ingen sammenligning med nogen konge eller præst i Israels historie. Han er præst, som der står, ”på Melkisedeks vis“. Melkisedek var på en og samme tid konge i Salem (Jerusalem) og ”præst for Gud den Højeste“ (1 Mos 14,18-20). Intet sted udover i salme 110 omtales kong David eller nogen anden konge i Israel som præst ”på Melkisedeks vis“. Tydeligvis er der her tale om et særtilfælde, hvor konge- og præsteembedet er slået sammen.

`Læs Hebr 7,20-28. Hvad indbefatter Kristi enestående præsterolle?`

Som guddommelig konge og præst kan Kristus udrette langt mere, end nogen menneskelig konge eller præst nogensinde vil kunne. Den pagt, som Kristus er garant for, bygger på Guds løfte, og står og falder altså ikke med menneskers manglende evne til at holde ord. Kristus tjener i den himmelske helligdom og risikerer ikke som menneskelige præster at blive offer for synd eller død. Han kan gå i forbøn for sit folk i al evighed. Kristus kan ved sin forsoning garantere sit folk evig adgang til Gud (Hebr 6,19.20), og som konge og præst kan han gøre en ende på det ondes herredømme ikke bare i menneskehjerter, men også i verden som helhed. Han lover personligt at dømme alle nationer og samtlige herskere i denne verden (Sl 2,6-9; 110,1.2.5.6) og fortjener vores udelte loyalitet og fulde tillid.