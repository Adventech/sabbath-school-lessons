---
title:  Den lidende Messias
date:  26/02/2024
---

`Læs Sl 22; 118,22. Hvilken behandling fik Messias af dem, som han var kommet for at frelse?`

Mange salmer sætter ord på den smertelige følelse af at være fuldkommen forladt, som Messias må have følt. Det gælder blandt andet salme 42, 88 og 102. Hvor smerteligt det har været for Jesus for første gang at være adskilt fra Faderen skal ses i lyset af det nære forhold, som eksisterede mellem Fader og Søn. I al evighed havde de været ét, og selv nu, hvor vægten af verdens synd truede med at adskille dem for evigt, sætter Jesus sin lid til Faderen (Joh 1,1.2; 10,30).

”Al vor synd blev lagt på Kristus, der var stedfortræder og garant for os … Guds vrede over synden og den frygtelige tilkendegivelse af hans mishag på grund af synden fyldte hans Søn med forfærdelse“ (Ellen White, Jesu liv, s. 548).

Salme 22 er utvivlsomt profetisk, for dens detaljerede beskrivelse af Messias’ lidelser stammer ikke fra kong Davids personlige erfaring. I sin sidste bøn på korset citerede Jesus da også Sl 22,2 (Matt 27,46). I salmen sammenlignes folkemængden med tyre, brølende løver og hunde, som i had og raseri gør, hvad de kan, for at Jesu sidste timer skal være så pinefulde som muligt. Med overraskende nøjagtighed beskriver salmen folkemængdens spydigheder og soldaternes fordeling af Jesu klæder (Sl 22,2.9.19; Matt 27,35.43). De regnede Jesus for en harmløs og hjælpeløs ”orm“ og gjorde sig ikke klart, at netop han var ”hovedhjørnestenen“ og selve fundamentet i Guds tempel (Sl 118,22).

Den vragede Messias blev efter sin opstandelse en kilde til frelse for Guds folk (Matt 21,42; ApG 4,10-12). Menneskeheden vendte ham ryggen, men Gud gav ham oprejsning og indsatte ham som en levende ”hovedhjørnesten“ i Guds åndelige tempel (Ef 2,20-22; 1 Pet 2,4-8). Kristus er den sikre klippe, som de frelste klynger sig til, men en ”anstødssten“ for dem, der forkaster ham (Es 8,14; Matt 21,44).

`Til eftertanke. På korset påtog Jesus sig straffen for hver eneste synd, du nogensinde har begået. Har bevidstheden om det, han led for din skyld, nogen indflydelse på de valg, du træffer i dag? Eller sagt med andre ord: Ændrer korset dit syn på syndens alvor?`