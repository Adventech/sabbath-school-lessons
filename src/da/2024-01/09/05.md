---
title:  Evig og almægtig
date:  28/02/2024
---

`Læs Sl 2; 89,5.14-18; 110,1.2.5.6. Hvordan beskriver disse vers Kristus som konge?`

I forbindelse med kroningen gik Guds pagt med David i arv til den næste konge i rækken. Gud adopterede ham så at sige, og Messias, Israels ultimative konge, er således i mere end en forstand Guds søn (Sl 2,7; 89,27-28). Sl 2,7 foregriber Kristi opstandelse og indgåelsen af en ny og evig pagt med Kristus som konge (ApG 13,33-39; Hebr 1,5; 5,5). Når Messias indtager pladsen ved Guds højre hånd, overgår al ære og autoritet til ham (Sl 110,1; ApG 7,55.56). ”Samspillet mellem begreberne ‘Herre’ og ‘Guds salvede’ (Messias) synes at indikere, at den kommende Messias er ingen anden end Herren selv … Hvis han, der sidder ved Guds højre hånd er Herren selv, så må Herren være Messias, for det er Messias, der indtager pladsen til højre (jvf Sl 110,1.5)“ (Jacques Doukhan, On the Way to Emmaus, Clarksville, MD: Lederer Books, 2012, s. 26,27).

Kristi sejr over fjenderne er fuldstændig. Udtrykket ”jeg får lagt dine fjender som en skammel for dine fødder“ henviser til nærorientens konger, der placerede fødderne på nakken af deres slagne fjender som et udtryk for deres suveræne magt over dem. Der er dog den forskel, at Kristi ”scepter“ på ingen måde bruges til at sprede rædsel (Sl 2,9; 110,2).

Herskerstaven eller scepteret tilhørte oprindeligt stammens overhoved (4 Mos 17,17-25). Kristi scepter kommer fra Zion, fordi han er repræsentant for Zions folk. Med sit scepter gør han en ende på det ondes herredømme og træder selv til som denne verdens ubestridte hersker (Åb 2,27; 12,5), og selv de værste konger får anledning til at angre og underkaste sig ham (Sl 2,10-12).

Daniel 7 beskriver i detaljer Guds ultimative sejr. Når dommen falder ud ”til fordel for den Højestes hellige“ (Dan 7,22), etablerer Gud sit kongerige – ”et evigt rige“ (Dan 7,27). Takket været korset står løftet om gudsriget fast, og alle, der sætter deres lid til kongen, kan leve i lykkelig forvisning om, at deres Messias er retfærdig og almægtig (Sl 2,12; 89,16-18).

`Til eftertanke. Hvor er det godt at vide, at det gode i sidste ende overvinder det onde, at retfærdigheden sker fyldest, og at Gud vil gøre en ende på smerte og lidelse. Hvordan kan det være os en trøst her og nu, hvor vi dagligt konfronteres med lidelsen og oplever, at det onde tilsyneladende stortrives?`