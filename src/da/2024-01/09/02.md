---
title:  Hyrden der sætter livet til
date:  25/02/2024
---

`Læs Sl 23; 28,9; 80,2; 78,52.53; 79,13; 100,3. Hvordan beskrives forholdet mellem Gud og hans folk i disse tekster?`

Som det var tilfældet med den tids hyrder, sørger Gud for sin hjord nat og dag. Han kender hvert eneste får indgående og sørger for at opfylde hver enkelts behov. Vi er totalt afhængige af hans omsorg og ledelse, og han, som har skabt os og har indgået en pagt med os, står personligt som garant for vores sikkerhed (Sl 28,9; 95,6.7; 100,3; Hebr 13,20).

Billedet af den guddommelige hyrde, der ”fører Josef som en hjord“ (Sl 80,1), henviser muligvis til Jakobs velsignelse af Josef, hvor Gud beskrives som hyrde over Israel. På folkets vegne gør salmisten således krav på både løfte og velsignelse (1 Mos 49,24).

Det var kongens opgave at være hyrde for folket, men da de færreste konger levede op til deres kald, er der i virkeligheden kun én, der til fulde fortjener titlen, nemlig Gud selv (2 Sam 5,2). Kun Kristus kan med rette kaldes den gode hyrde.

`Læs Joh 10,11-15. Hvad siger Jesus om sig selv som den gode hyrde?`

Så nært er forholdet mellem den guddommelige hyrde og hjorden, at de kender hans stemme (Joh 10,4.27). I Mellemøsten er det en let sag for hyrderne at skille fåreflokke, der græsser sammen. Så snart de kalder, følger fårene nemlig den hyrde, hvis stemme de kender.

Det sker, at Guds flok rammes af ulykker og tager det som tegn på, at Gud er vred og har forladt dem. Men den gode hyrde forlader aldrig sin hjord. Får, der bliver desorienterede og farer vild, kan være sikre på, at hyrden nok skal finde dem og frelse dem. Sådan er Guds forhold til sit folk. Han er sågar villig til at gå i døden for dem, og paradoksalt nok indtager hyrden gerne lammets rolle (Joh 1,29; 10,11.15). ”Jeg har også andre får, som ikke hører til denne fold,“ pointerede Jesus, ”også dem skal jeg lede … og der skal blive én hjord, én hyrde“ (Joh 10,16).

`Til eftertanke. På hvilke måder kan du i praksis og i din dagligdag opleve, hvilken velsignelse det er at have Jesus som din gode hyrde?`