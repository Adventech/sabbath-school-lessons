---
title:  For evigt tro mod sin pagt
date:  27/02/2024
---

`Læs Sl 89,28-33.39-47; 132,10-12. Hvilken pagt indgik Gud med David? Hvilke hændelser risikerede tilsyneladende at annullere aftalen?`

I pagten med David lovede Gud, at han til evig tid ville grundfæste Davids slægt og sikre Guds folk fred og fremgang (2 Sam 7,5-16; Sl 89,2-5.20-38; 132,12-18). Kongerne af Davids slægt lovede for deres vedkommende at være tro mod Gud, men ikke engang kong David selv formåede at holde det løfte, og salme 89 begræder de sørgelige resultater af kongens svigt. Alt tyder på, at pagtens betingelser ikke længere er opfyldt, og at alt håb er ude for Israel. Men spørgsmålet er, om det nu også er sådan, det forholder sig. Har Gud permanent vendt Israel ryggen?

Svaret på det spørgsmål er selvfølgelig et rungende ”nej“. Ja, Gud er vred, og han dømmer Israel (Sl 38,2; 74,1). Men Guds vrede varer ikke evigt, og i sin kærlighed står Gud altid klar til at tilgive den, der angrer. Gud tager afstand fra folkets handlinger og lader dem mærke konsekvenserne af deres ulydighed (Sl 89,39-47), indtil de erkender alvoren og får øjnene op for, hvad deres ulydighed fører til. ”Hvor længe?“ spørger de og appellerer til Guds ”tidligere troskab“, for de er i bund og grund godt klar over, at Guds vrede ikke varer evigt (Sl 89,47; 89,48.50).

Folkets svigt betyder med andre ord ikke, at Gud svigter sin del af aftalen. Messias kommer, og han er i modsætning til Israel tro mod pagten. Han vil frelse ikke bare Israel, men hele verden, og etablere et evigt gudsrige. ”Jeg vil gøre ham til min førstefødte“, står der i Sl 89,28, og ordene gælder tydeligvis ikke kun David, der som konge blot var en forløber for Messias. Ifølge Det Nye Testamente henviser ordene til Kristus selv, Davids søn og verdens Messias (Matt 1,1; Hebr 1,8) – ”den førstefødte af de skabte“ (Kol 1,15).

Biologisk var David ikke ”den førstefødte“. Han var den yngste af otte sønner (1 Sam 16,10.11). Det samme kan siges om Jesus. Betegnelsen ”førstefødte“ henviser til Jesu magt og myndighed (Kol 1,16.20-22). Han er denne verdens konge, indsat af Gud selv, da han oprejste ham fra de døde (ApG 2,30.31).

`Til eftertanke. Læs Kol 1,16.20-22. Hvem var Jesus, og hvad har han gjort for os? Hvilke løfter rummer disse vers, der også gælder dig?`