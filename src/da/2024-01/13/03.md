---
title:  Som barnet hos sin mor
date:  25/03/2024
---

`Læs Sl 131. Hvad lærer salmen os om vores forhold til Gud?`

Denne verden belønner ikke troskab mod Gud. Fristelser er der nok af, og vilkårene er barske for langt de fleste. Salmisten trøster sig med, at han er Guds barn og helt afhængig af sin far. Han indrømmer blankt, at hovmod og selvtilstrækkelighed ikke er vejen frem, for den hovmodige kan ikke se ud over sin egen næsetip og ænser end ikke, at Gud er til.

De retfærdige derimod, som vender blikket opad og indrømmer deres afhængighed af Gud, slipper for den endeløse jagt efter personlig succes (Sl 123,1.2). Salmisten lægger ikke ”store planer“ og forsøger ikke at forstå ting, som ”er for underfulde for mig“, for, som videnskaben for længst har erkendt, er selv det, der umiddelbart synes ukompliceret, langt mere komplekst, end vi forestiller os. Jo mere vi lærer om verden omkring os, jo mere går det op for os, at det, som vi ikke forstår, langt overgår det, som vi forstår.

”Som barnet hos sin mor“ finder salmisten ro hos Gud. Billedet leder tanken hen på barnet, der tillidsfuldt lægger sig i sin mors favn. Hos Gud behøver vi ikke bevise vores værd eller hævde os selv. Her er vi elsket, som vi er, og med det udgangspunkt kan Gud vænne os fra alt det, som verden har lært os om behovet for selvtilstrækkelighed og personlig succes. Gud tager os ved hånden og giver os helt anderledes nærende mad, nemlig ”at gøre hans vilje, som har sendt mig, og fuldføre hans værk“ (Joh 3,34; se også Hebr 5,12-14). Den barnlige tillid til Gud, som salme 131 beskriver, er faktisk et udtryk for en tro, der er modnet gennem prøvelse og modgang. Salmen beskriver tilliden til Gud hos den, der har erfaret, at Gud er trofast og holder, hvad han lover.

Til sidst retter salmisten fokus mod Guds folk. Vores personlige erfaring med Gud skal være til styrke og opmuntring for Guds menighed. Den trofasthed og kærlighed, som Gud viser os, er vi skyldige at videreformidle til dem, hvis tro af den ene eller anden årsag er under pres. Lige så vel, som vi skal vidne om Kristus udenfor menigheden, skal vi også vidne om ham indenfor menigheden, hvor mange endnu ikke har et personligt forhold til Frelseren.

`Til eftertanke. ”Sandelig siger jeg jer: Hvis I ikke vender om og bliver som børn, kommer I slet ikke ind i Himmeriget“, sagde Jesus. Hvad mon han mente, og hvad vil det i praksis sige, at vi skal blive som børn?`