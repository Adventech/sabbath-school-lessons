---
title:  Morgenjubel
date:  28/03/2024
---

`Læs Sl 5,4; 30,6; 49,15; 59,17; 92,3; 119,147 2 Pet 1,19 Åb 22,16. Hvilken tid på dagen bruges typisk til at symbolisere Guds frelse? Hvorfor?`

For salmisterne er Guds frelse morgengryet, der varsler enden på en lang og pinefuld nat (Sl 130,5.6). I salme 143 ser salmisten frem til, at Gud vender hans skæbne. Han længes efter, at morgenens lys fordriver dødens mørke (Sl 143,3.8).

`Læs Mark 16,1-8. Hvad skete der netop den morgen, og hvad betyder det for os?`

Jesus gik ud af graven påskemorgen og banede dermed vejen for, at enhver, der tror på hans navn, kan gøre det samme. I mødet med deres genopstandne Herre fik de sørgende disciple et klart bevis på, at den gråd, som ”om aftenen slår … sig ned“, ”om morgenen“ vendes til ”jubel“ takket være Guds nåde (Sl 30,6.8).

Ligesom morgenstjernen varsler dagens komme, forsikrer troen Guds børn om, at evigheden er begyndt (2 Pet 1,19). Jesus selv er ”den lysende morgenstjerne“, som opretter et rige uden mørke, ondskab og død (Åb 21,1-8.25; 22,16). Det er det gudsrige, vi frem for alt venter på, og man må sige, at det er ventetiden værd.

”Over Josefs åbne grav havde Kristus sejrrigt forkyndt: ’Jeg er opstandelsen og livet.‘ Disse ord kunne kun siges af guddommen. Alle skabte væsener lever ifølge Guds vilje og magt. De er afhængige af at modtage livet fra Gud. Fra den højeste seraf til den ringeste levende skabning må de alle næres ved livets kilde. Kun han, som er ét med Gud, kunne sige: Jeg har magt til at sætte livet til, og jeg har magt til at tage det igen! Ved sin guddommelighed ejede Kristus magt til at bryde dødens lænker“ (Ellen White, Jesu liv, s. 571).

`Til eftertanke. Man siger, at vi allerede fra fødslen bevæger os mod døden. Det er jo sandt, men hvad lover Jesu opstandelse os om dødens flygtighed? Hvorfor er det vigtigt, at vi er bevidste om, at døden er overvundet, og at evigheden begynder nu?`