---
title:  Sabbatshvile
date:  27/03/2024
---

`Læs Sl 92. Hvilke to aspekter af sabbatten fremhæves i denne sang til ære for dagen?`

Sabbatsdagen er ifølge salmen et minde om skabelsen. Dels lovpriser salmen Gud for hans hænder værk, og dels sammenligner salmen de retfærdige med planter, der trives og vokser under paradislignende tilstande. Sabbatten er ifølge salmen også symbolet på, at Gud vil gribe ind og frelse sit folk (se også 5 Mos 5,12-15). Salme 92 lovpriser altså Gud for hans indgriben i fortid, nutid og fremtid. Han, som i sin tid skabte verden, sørger for os her og nu og lover os en fremtid, hvor fred og retfærdighed råder.

Guds folk kan hvile i forvisningen om, at ingen fjende kan stå mål med Gud ”den Højeste“, som sin almagt til trods er mere end villig til at bøje sig ned og frelse enhver, der kalder på ham. Uden Gud er vi dømt til at fødes, elske, lide og dø, og derfor priser vi Gud, der ikke bare satte os på denne jord, men også sørger for vores frelse.

Den ”friske olie“, som Gud salver salmisten med, symboliserer Guds villighed til at tilgive og genindsætte ham som sin betroede tjener. Typisk salvede man dengang præster og konger til tjeneste (2 Mos 40,15; 1 Sam 10,1), men salmisten vælger her et særligt hebraisk ord til at beskrive den olie, som Gud salver sin tjener med, nemlig balal. Balal betegnede den olie, som blandedes med f.eks. brød i forbindelse med offertjenesten (2 Mos 29,2), og salmisten udtrykker dermed et ønske om at give sig selv som et ”levende og helligt offer“ til Gud (Rom 12,1).

Sabbatten er desuden tegnet på, at Gud helliger sit folk (2 Mos 31,13). Ligesom ”palmen“ og ”cedertræet på Libanon“ trives og vokser Guds folk i tillid og taknemmelighed til Gud for hans ledelse og omsorg. Sabbatten er tegnet på Guds evige pagt med sit folk (Ez 20,20), og sabbatshvilen er væsentlig, for på den styrkes folkets tillid til, at Gud vil opfylde sine pagtsløfter (Hebr 4,1-10).

`Til eftertanke. Læs salme 92 endnu engang. Hvad giver salmen os lov til at håbe på, og hvordan kan vi allerede her og nu finde trøst i salmens budskab?`