---
title:  Til videre studium
date:  29/03/2024
---

Ellen White, Vejen til Kristus, kap. 8, ”At vokse i Kristus“.

Igen og igen opfordrer Salmernes Bog os til at sætte vores håb til Herren og vente på ham. ”Vær stille over for Herren,“ står der i salme 37 vers 7, ”vent på ham“. Når vi er nedtrykte, ensomme, usikre, og ventetiden forekommer os uendelig, kan vi trøste os med, at vi ikke er alene. Allerede disciplene mærkede tomheden, da Jesus blev taget bort for øjnene af dem og efterlod dem alene tilbage med løftet om, at han en skønne dag ville komme igen. Der er nok ingen tvivl om, at der i deres hjerte kun var ét ønske, nemlig at Jesus ville tage dem med sig her og nu, men de fik besked på at vente. Overraskende nok, var det ikke en flok slukørede mænd, der samme dag vendte næsen hjemad, tværtimod. Som de havde fået besked på, ventede de på Helligåndens gave og tog så fat på at forkynde evangeliet i hele verden (ApG 1,12-14; 2).

Kun når Gud ved Helligånden giver os styrke til det, formår vi at vente på ham. Entusiasme alene kan ikke stå distancen. Vores udholdenhed står og falder med vores personlige forhold til Jesus, ”for det er Gud, der virker i jer både at ville og at virke for hans gode vilje“ (Fil 2,13). ”Vi skal arbejde, som han arbejdede; vi skal vise den samme ånd. Og derfor, idet vi elsker ham og bliver i ham, skal vi ‘i et og alt vokse op til ham, som er hovedet, Kristus’ (Ef 4,15)“ (Ellen White, Vejen til Kristus, s. 83). Mens vi venter, kan vi hente styrke i Salmernes Bog, og hver eneste dag kan vi gennem bøn og sang få et møde med Gud.

**Spørgsmål til drøftelse**:

`1.	Hvorfor er det at vente en betydningsfuld del af vores åndelige liv? Tal om nogle af de bibelske personers erfaring med at vente. Hvordan var ventetiden med til at styrke deres tro? (Rom 4,19-22; Hebr 11).`

`2.	Hvad venter vi på? (Sl 37,34-40). Hvad er det med andre ord, der venter os, når Gud griber ind? Lover disse tekster os f.eks. en løsning på verdens uretfærdighed?`

`3.	Hvorfor er ventetiden for dem, der er døde, ikke lang? (Præd 9,5). Hvordan kan svaret på netop det spørgsmål give os håb?`