---
title:  At høste med jubel
date:  26/03/2024
---

`Læs Sl 126. Hvad giver Guds folk håb og styrke? Kan vi genkende noget af det, som salmen her beskriver? Er der et budskab her til os?`

Guds mirakuløse indgriben for at frelse sit folk er for dem en uudtømmelig kilde til håb og tro på fremtiden. Guds mirakler har været så overvældende, at det næsten føles uvirkeligt – som en drøm, der mod alle forventninger viser sig at være virkelighed (Es 29,7.8).

Det er værd at bemærke, at de, der i salmen takker Gud, fordi han for år tilbage greb ind og befriede sit folk, lige nu er i fangenskab (Sl 126,1.4). Men tidligere tiders glæde og lettelse lever videre i sang, og nye generationer synger sangene, som var de selv en del af historien. Guds mirakuløse indgriben på sit folks vegne betragter de ikke som noget, han udelukkende gjorde for dem, der levede engang.

Mindet om, hvad Gud har gjort i fortiden, giver dem håb om, at han vil gøre noget tilsvarende nu. ”Vend vor skæbne, Herre,“ siger salmisten, ”som strømme i Sydlandet!“ og fremsætter således et ønske om, at Gud griber markant ind på en måde, som ikke er til at tage fejl af (Sl 126,4). Det sydlige Juda var ørkenland, men voldsomme regnskyl skabte i regntiden rivende floder, som med stor kraft oversvømmede og forandrede landskabet. Regnen i foråret og efteråret var altafgørende for årets høst (5 Mos 11,14; 28,12), og derfor er udtrykket at så under tårer og høste med jubel (Sl 126,5.6) en særdeles virkningsfuld metafor for, at Guds folk trods de nuværende vanskeligheder går en lys fremtid i møde.

Folket valfartede flere gange årligt til templet i Jerusalem med en del af høstudbyttet (2 Mos 34,22.26). De kendte alt til det hårde slid, som var forbundet med såning og pasning af marker, frugtplantager og vingårde, og glæden over, at høsten endelig var i hus, var til at tage og føle på. Salmisterne tager udgangspunkt i netop denne erfaring, når de beskriver den glæde, som trods de nuværende prøvelser, venter Guds folk. Høstmotivet peger frem til den dag, hvor Kristus ved sit andet komme etablerer sit rige på jord, og ligesom landmanden må væbne sig med tålmodighed og vente på, at høsten modnes, må vi som Guds folk indstille os på, at der kan gå noget tid, inden vores indsats bærer frugt (Amos 9,13-15; Matt 9,37).

`Til eftertanke. Gennemgå i tankerne de gange, hvor Guds indgriben i dit eller andres liv var til at tage og føle på. Hvordan kan de erfaringer hjælpe dig igennem det, som du evt. kæmper med lige nu?`