---
title:  Sæt dit håb til Herren
date:  23/03/2024
---

> <p>Ugens vers</p>
> ”Sæt dit håb til Herren, vær stærk, fat mod, sæt dit håb til Herren!“ (Sl 27,14).

**Introduktion**

Vi er nu nået til sidste uge af dette kvartals studier af Salmernes Bog. I ærefrygt er vi trådt frem for vores skaber, konge og dommer, og vi har glædet os over Guds tilgivelse og frelse. Vi har grædt med salmisterne, vi har overladt vores sorger og bekymringer til Gud, og vi har læst de herlige forsikringer om, at vi aldrig er forladt af Gud. Som salmisterne lever vi i forventningen om, at Gud vil gøre alting nyt, og at alle hans skabninger i al evighed skal lovprise ham, og med salmisterne ser vi frem til den dag, hvor vi ved Jesu genkomst endelig skal stå ansigt til ansigt med ham, som vi længes efter. Hvis salmerne har et sidst budskab til os, må det være: ”Sæt dit håb til Herren.“

At sætte sit ”håb til Herren“ er ikke det samme som at sidde med hænderne i skødet og vente på, at Gud griber ind. Det kræver en indsats at lære at stole på Gud, og vores tillid til og tro på ham giver sig udslag i handling. Vi kan se lyst på tilværelsen, for vi ved, at natten ikke varer evigt, og at morgenlyset inden længe vil fortrænge mørket (Sl 30,5; 143,8). Vi møder dagliglivets udfordringer med håb og fred i hjertet, og forventningen om en bugnende høst giver os fornyede kræfter og mod til at gøre en ekstra indsats (Sl 126,6; Matt 9,36-38). Den, der sætter sit håb til Herren, bliver ikke skuffet, for Gud holder, hvad han lover og mere til (Sl 37,7-11.18.34; 71,1; 119,137.138).

**Ugens tekster**

- Sl 27,14
- Rom 8,18-25
- Sl 131
- Matt 18,3
- Sl 126
- Sl 92
- Mark 16,1-8
- 2 Pet 1,19