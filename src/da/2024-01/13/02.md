---
title:  Vent på ham
date:  24/03/2024
---

`Læs Sl 27,14; 37,7.9.34; 39,8; 40,2; 69,7 Gal 5,5 Rom 8,18-25. Hvad opmuntrer disse tekster Guds folk til at gøre?`

At måtte vente på noget er nok noget af det, der stresser os mennesker mest. Uanset hvem vi er, hvor vi befinder os, eller hvad vi beskæftiger os med, kender vi alt til at vente, og hvad enten det er irritation over køen ved kassen eller usikkerheden forbundet med at vente på en diagnose, er ventetid generelt ikke noget, som vi bryder os om.

Hvordan har vi det så med at skulle vente på Gud? At vente på Gud er et gennemgående tema ikke bare i Salmernes Bog, men i hele den bibelske fortælling. Nøgleordet her er udholdenhed, og forudsætningen for udholdenhed er, at vi forpligter os til ikke at lade os overmande af frygten for, at Gud alligevel ikke holder, hvad han lover. Som børn, der nærer fuld tillid til deres himmelske far, ved Guds børn med sikkerhed, at de trygt kan overlade alt til ham, og at ”alt virker sammen til gode for dem, der elsker Gud,“ også selvom det ikke umiddelbart ser sådan ud.

At vente på Gud er andet og mere end bare at hænge i. Det beskrives i Salmernes Bog som en intens længsel efter Gud, der kan sammenlignes med længslen efter vand i ”det tørre, udpinte, vandløse land“ (Sl 63,1). Der er meget, som salmisten længes efter, men hans længsel efter Guds nærvær trumfer alle andre behov.

Som Paulus så rammende siger det i Romerbrevet, længes Gud og hele skaberværket med ham efter den dag, hvor han gør alting nyt og genforenes med sit elskede folk. Som Paulus udtrykker det: ”For skabningen venter med længsel på, at Guds børn skal åbenbares“ (Rom 8,19). Hvilket vidunderligt løfte!

Men også nu, mens vi venter på det gensyn, nu, mens ”hele skabningen endnu sukker og vånder sig“ (Rom 8,22), er Gud med sin Helligånd os nær, og vi er kaldet til at vidne om Guds frelsesplan (ApG 1,4-8), der kulminerer i nyskabelse. Det er den nyskabelse, som vi som adventister og kristne i sidste ende venter på og ser frem til. Vi er håbefulde, for vi ved, at vi ikke kommer til at vente forgæves. Kristi død og opstandelse er vores garanti for, at han både kan og vil komme igen.

`Til eftertanke. Hvad længes du efter i dit liv her og nu? Hvordan kan vi lære at vente tillidsfuldt på Herren, også når det, som vi beder om, endnu ikke er sket?`