---
title:  Gud er skaber
date:  14/01/2024
---

`Læs Sl 8 Sl 100. Hvordan fremstiller salmerne henholdsvis Gud og mennesker? Hvad får vi at vide om Guds egenskaber?`

I Salmernes Bog hænger skabelsen og Guds herredømme uløseligt sammen. Himlen er ”hans hænders værk“ og forkynder hans herlighed og magt (Sl 19,2-5; 97,6). Guds navn er ”herligt“ ”over hele jorden“ (Sl 8,2.10). Han har skabt alt og har selv hverken begyndelse (Sl 93,2) eller afslutning (Sl 102,26.27). Gud er evig og er de øvrige nationers guder langt overlegen, for de er trods alt kun ”menneskehænders værk“ (Sl 115,4). Deres gudebilleder har hænder, men ”dem kan de ikke føle med“ (Sl 115,7). ”I hans hånd er jordens dybder“, og ”hans hænder formede landjorden“ (Sl 95,4.5).

Flere af salmerne fremhæver Guds magt over de naturkræfter, som andre nationer tilskrev guddommelighed. Salme 29; 93; og 104 fastslår for eksempel, at Herren hersker over hele skaberværket. Han har al magt og er højt hævet over alt og alle. Salme 100 vers 3 nævner specifikt en ofte overset form for afgudsdyrkelse, nemlig troen på, at man kan gøre sig uafhængig af Gud. Det er trods alt ham, der ”har skabt os“, og ikke omvendt.

Skaberværket vidner om Guds kærlighed. Vi lever og ånder kun, fordi Gud opretholder alt liv her på jorden (Sl 95,7; 147,4-9). Læg mærke til, at Gud ikke bare gav os livet, men vi er ”hans folk og de får, han vogter“ (Sl 100,3). Gud ønsker med andre ord et nært forhold til sit folk.

Utallige salmer opfordrer alt, som har ånde – jorden, havet og alle skabninger derpå og deri – til at råbe af glæde for Herren. Guds herlighed afspejler sig i hans skaberværk, selv i det skaberværk, som synden har sat sit præg på, og fordi kun Gud kan skabe og sørge for vækst og trivsel, er det kun Gud, der fortjener vores tilbedelse.

`Til eftertanke. ”Hvad er … et menneske, at du husker på det, et menneskebarn, at du tager dig af det?“ (Sl 8,5). Hvordan forholder du dig til Gud som din skaber? Hvad siger det om Guds kærlighed til dig, at han endog kalder stjernerne ved navn? (Sl 147,4).`