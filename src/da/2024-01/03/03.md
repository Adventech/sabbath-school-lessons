---
title:  Gud er konge
date:  15/01/2024
---

Gud er konge. Sl 93,1, Sl 96,10 og Sl 97,1 erklærer alle, at ”Herren er konge”, og de øvrige salmer siger nogenlunde det samme bare med andre ord.

Gud er klædt i højhed, pragt og styrke (Sl 93,1; 104,1), ”skyer og skymulm omgiver ham“ (Sl 97,2), men han ”hyller“ sig samtidigt i ”lys som en kappe“ (Sl 104,2) – alt sammen sproglige billeder, der skal tegne et billede Guds herlighed og majestæt, der overgår al menneskelig forstand og ikke kan beskrives med ord.

`Læs Sl 97. Hvilken slags konge er Gud? Hvad hersker han over?`

Skaberværket (Sl 96,5), frelsesplanen (Sl 98,2) og Guds domme (Sl 96,10) viser tydeligt, hvilken slags konge, der er tale om. Han er ”hele jordens konge“ (Sl 47,6-9), og der findes ingen så mægtig og retfærdig som ham (Sl 45,7; 93,1.2; 103,19). Guds rige er grundlagt på godhed, retfærdighed og retskaffenhed, og Gud sikrer ro og stabilitet (Sl 98,3; 99,4). Skabninger i himmel og på jord samles om at hylde ham, og mange salmer forudser en tid, hvor også hele menneskeheden vil anerkende ham som deres konge (Sl 96,10; 97,1; 99,1; 145,1-13).

Men lige nu er det langt fra alle mennesker og de færreste af denne verdens magthavere, der anerkender Guds ret til tronen. Mange tror slet ikke at Gud i det hele taget findes, og andre trodser ligefrem Gud og undertrykker hans folk (Sl 14,1; 74,3-22). De ondes fremgang og Guds overbærenhed bekymrer salmisterne, men de vælger alligevel at stole på, at Gud har styr på det og nok skal sørge for, at retfærdigheden sker fyldest (Sl 68,22; 73,17-20). Og Guds folk i dag har endnu mere grund til at håbe, for nu er Kristus indsat som konge, og han har lovet inden længe at vende tilbage og fuldende etableringen af sit rige her på jord (Matt 12,26-28; 1 Kor 15,20-28).

`Til eftertanke. ”I, der elsker Herren, skal hade det onde“ (Sl 97,10). Hvorfor vil kærlighed til Gud få os til at hade det onde? Hvad har det ene med det andet at gøre?`