---
title:  Gud svigter aldrig
date:  17/01/2024
---

`Læs Sl 94,14; 105,7-10 Dan 7,22. Domstemaet rejser et vigtigt spørgsmål: Hvordan kan Guds folk være sikre på, at de frelses, når Gud dømmer?`

Guds folk kan være sikre, fordi Gud personligt har bosat sig i Zion og har sluttet en evig pagt med sit folk (Sl 76,1.2; 94,14; 105,8-10). Gud lover andet og mere, end aldrig at afvise dem, som han har sluttet pagt med, han griber selv ind og gør en aktiv indsats for at fastholde dem. Han tilgiver sit folks skyld, og han vejleder, velsigner og styrker dem (Sl 25,8-11; 29,11; 103,3; 105,24). Formålet med Guds domme er at retlede sit folk og udspringer af hans omsorg for dem (Sl 94,8-15).

Salme 105 handler om, at Gud holder, hvad han lover. Uanset, hvad der skete med Israel, var Gud tro mod sin pagt. Gud sørgede for, at Josef kom til Egypten og frelste gennem ham ikke bare Josefs egen familie, men alle de omkringliggende folkeslag fra sultedøden (Sl 105,16-24). Gud brugte siden Moses til på mirakuløs vis at befri folket fra slaveriet i Egypten (Sl 105,25-38).

Gud etablerede folket i det land, som han havde lovet dem og holdt sin beskyttende hånd over dem (Sl 105,11-15.44). Han gjorde dem talrige, satte dem fri og sørgede for dem (Sl 105,24.37.38.39-41). Det er salmisten magtpåliggende, at Guds folk aldrig glemmer, at Gud har fuldt ud styr på alt, der vedrører dem.

Gud ikke bare husker på sin pagt, han handler på den (1 Mos 8,1; 1 Sam 1,19; Sl 98,3; 105,42-44). På samme måde skal vi, når vi husker Guds godhed og alt det, som han har gjort for os, ære Gud i alt, hvad vi gør.

Israel overholdt pagten ved at efterleve Guds bud og vise omverdenen, hvem Gud er (Sl 78,5-7; 105,1.2.45). Guds ønske er nemlig, at alle jordens nationer slår sig sammen med hans folk, Israel, og på lige fod med dem kommer til at stå under den almægtige og nådige Guds beskyttelse (Sl 89,29-35).

`Til eftertanke. Hvordan kan vi vide, at disse løfter, som Gud i sin tid gav Israel, også gælder os? (Se Gal 3,26-29).`