---
title:  Guds vidnesbyrd står fast
date:  18/01/2024
---

`Læs Sl 19,7; 93,5; 119,165 Sl 1,2.6; 18,30; 25,10. Hvad er den røde tråd i alle disse salmevers?`

At Gud regerer – at han som skaber har al magt og myndighed og retten til at dømme – har teologiske implikationer for pålideligheden af Guds vidnesbyrd. Ordet vidnesbyrd (på hebraisk edut – ”påbud“, ”dekret“ eller ”lov“) henviser til de love og forskrifter, som regulerer Guds folks religiøse såvel som sociale liv (2 Mos 32,15). De ”står fast“ og afspejler Guds trofasthed og uforanderlighed og den verden, som han har skabt og til stadighed opretholder (Sl 93,1.2.5). Det hebraiske ord, der oversættes med ”står fast“, betegner pålidelighed, trofasthed og beslutsomhed (2 Sam 7,16; 1 Krøn 17,23). Guds love er med andre ord uforanderlige og uforgængelige.

Gud står inde for, at han mener, hvad han siger, og holder, hvad han lover. Det er betryggende, at Gud er trofast og uforanderlig, men det fordrer også tillid og lydighed af os.

Manglen på retfærdighed får ifølge salmisterne jordens grundvolde til at ryste (Sl 18,8; Es 24,18-21), men Guds lov anviser vejen til et retfærdigt liv, der kan modstå Guds dom. De retfærdige kan derfor ikke rokkes, for de er fast forankret i Guds lov, som sikrer dem stabilitet og tryghed. Deres ”hjerte er trygt“ (på hebraisk ”kun“ – at ”stå fast“ eller ”være sikker“) ”i Herren“ (Sl 112,1.6.7), og fordi Gud beskytter dem og leder deres skridt, får ”intet … dem til at snuble“ (Sl 119,165; Sl 1,2.3.6).

I overført betydning oplyser Guds ord stien foran salmisten, så han undgår fjendens skjulte fælder (Sl 119,105.110). Men den fred, som de, der elsker Guds lov, oplever, skyldes ikke, at de ikke møder modstand eller udsættes for prøvelser (Sl 119,161.165). Det skyldes, at de står i et nært forhold til Gud og holder sig til ham.

`Til eftertanke. Hvordan har du i praksis haft gavn af at følge Guds love og forskrifter? Har du mærket de negative konsekvenser af at fravige dem?`