---
title:  Gud er dommer
date:  16/01/2024
---

`Læs Sl 75. Hvorfor skal de onde ikke blive overmodige?`

Som konge er det Gud, der udstikker reglerne (Sl 99,7), og det er ham, der dømmer (Sl 97,2; 98,9). De onde truer konstant med at underminere ret og retfærdighed, men Gud har lovet, at retfærdigheden kommer til at ske fyldest. Han vil dømme verden og gør en ende på ondskaben (Sl 75,9-11; 96,13).

Salme 75 beskriver i billedsprog, hvordan Gud uigenkaldeligt vil gøre en ende på dem, der handler ondt. Guds vrede over uretfærdigheden er som et bæger vin, der flyder over (Sl 75,9; Jer 25,15; Åb 14,10). Hornene, der symboliserer magt, vil Gud hugge af de onde, og ”de retfærdiges horn skal løfte sig“ (Sl 75,11), men først ”på det tidspunkt“, som Gud ”fastsætter“ – først, når kristus kommer igen (Sl 96,13; 1 Kor 15,23-26).

Som et led i rettergangen undersøger Gud nøje, hvad der bor i hjertet. Læs Sl 14,2, som minder meget om 1 Mos 6,5.8. Begge disse tekster viser, at Gud ikke afsiger dom uden først at have undersøgt sagen til bunds med henblik på at frelse så mange som overhovedet muligt. Man kalder sommetider dette for ”den undersøgende dom“, hvor Gud forsvarer de retfærdige og afgør de ondes skæbne.

Hvad sker der, når Gud dømmer? Gud griber for det første ind og redder sit folk (Sl 97,10; 146,9). Han ”smykker de ydmyge med frelse“ (Sl 149,4). Dernæst udsletter han dem, der samvittighedsløst handler ondt (Sl 97,3). Nogle salmer beskriver, hvor nyttesløse menneskelige våben er mod den guddommelige dommer (Sl 76,4-7), der, selvom han foretrækker at tilgive, også bliver nødt til at straffe det onde (Sl 99,8).

Gud stiller ikke alene de onde for domstolen (Sl 50,4; 135,14). De første, der får afgjort deres sag, er ifølge salmerne (og den bibelske fortælling som helhed) Guds folk. Først derefter fælles der dom over resten (5 Mos 32,36; 1 Pet 4,17). Salmisterne trygler ligefrem Gud om hurtigst muligt af dømme i deres sag, for de nærer fuld tillid til, at Gud selv vil forsvare dem og skaffe dem deres ret (Sl 7,9-12; 139,23.24).

`Læs Sl 67,5; 96,10-13; 98,4-9. I Salmernes Bog er Guds domme noget, som vi skal glæde os over og se frem til. Hvordan er dommen godt nyt for dem, der har taget imod Kristi tilbud om frelse?`