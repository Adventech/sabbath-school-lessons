---
title:  Hvor er Gud?
date:  30/01/2024
---

`Læs Sl 42,2-4; 63,2; 69,2-4; 102,2-8 Sl 10,12; 22,2; 27,9; 39,13. Hvad er det, der smerter salmisten?`

Nok er han bekymret over sine egne og sit folks lidelser, men det, der for alvor optager salmisten her, er Guds larmende tavshed. Dybt fortvivlet længes han efter Gud, som man i ørkenen tørster efter vand (Sl 42,2-4; Sl 63,2; Sl 102,3-5). Som fugle, der flyver ensomme rundt, føler salmisten sig afskåret fra Gud. ”Jeg ligner alliken i ørkenen,“ sukker han, ”jeg er som uglen i ruinerne; når jeg ligger vågen, er jeg som en enlig fugl på et tag“ (Sl 102,7.8).

Salmistens følelse af ensomhed og isolation fra Gud fremhæves i ørkensymbolikken. ”Som en enlig fugl på et tag“ mangler han sin trygge rede, sit hjem, og ”fra det dybe“ råber han til Gud, som om mægtige vande truede med at omslutte ham og fastholde ham i ”bundløst dynd“ (Sl 69,2-4; 130,1). Han føler sig med andre ord fastlåst. Medmindre Gud selv vælger at gribe ind, øjner salmisten ingen udvej.

`Læs Sl 10,12; 22,2; 27,9; 39,13. Hvad er salmistens reaktion på, at Gud tilsyneladende er fraværende?`

Salmisterne har ikke tænkt sig stiltiende at affinde sig med, at Gud er tavs. I vished om, at Gud er en levende, nærværende og nådig Gud, henvender de sig fortrøstningsfuldt til ham i bøn. Gud er der endnu, også selvom han tilsyneladende er fraværende. Han har hørt og svaret dem før, og de er overbeviste om, at det vil han gøre igen.

Når Gud er tavs, gransker salmisterne sig selv. De lægger sig fladt ned, bekender deres skyld og søger Gud. De er klar over, at Gud ikke for evigt vil forblive tavs, og bliver derfor ved med ufortrødent at påkalde ham.

`Til eftertanke. Hvordan reagerer du, når du føler, at Gud er tavs? Hvad kan vi lære af salmisternes reaktion på, at Gud tilsyneladende har trukket sig? Hvad er med til at styrke din tro?`