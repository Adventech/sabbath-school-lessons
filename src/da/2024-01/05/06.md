---
title:  Hvor længe, Herre?
date:  01/02/2024
---

`Læs Sl 37,1.8; 49,6-8; 94,3-7; 125,3. Hvad kæmper salmisten med?`

I disse salmer begræder salmisten, at det går de onde godt. Ja, ikke bare går det dem godt, de ligefrem spotter Gud og misbruger deres magt til at undertrykke andre. Det er uforståeligt, at ”uretfærdighedens scepter“ fortsat regerer verden, mens ”retfærdighedens scepter“ tilsyneladende svigter (Sl 125,3; Sl 45,7). Hvorfor ikke bare kaste håndklædet i ringen og som så mange andre slutte sig til dem, der handler ondt?

`Læs Sl 73,1-20.27. Hvad får salmisten igennem krisen? Hvad sker der i sidste ende med dem, der handler ondt?`

I salme 73 stirrer salmisten sig blind på de kaotiske tilstande i denne verden og har vanskeligt ved at se meningen med det hele. Bevidstheden om, at ondskaben er så udbredt, truer med helt at nedbryde hans tillid til Gud, og han er tæt på i ramme alvor at mene, at troen er nyttesløs.

Men ikke desto mindre kan salmens overordnede budskab opsummeres i det første vers: ”Gud er god mod Israel, mod de rene af hjertet“ (Sl 73,1). I salmen træder salmisten nemlig ind i helligdommen, der, hvor Gud regerer. Her bliver han mindet om, at det, der sker ”nu“, kun er en lille del af en langt større fortælling, hvor de onde i sidste ende vil blive krævet til regnskab og møde ”deres endeligt“. Det er ikke tilfældigt, at salmisten må hen i helligdommen for at nå den slutning. Vi kan ikke med vores menneskelige logik regne os frem til, hvordan tingene i virkeligheden hænger sammen. Der må åndelig indsigt til.

`Til eftertanke. Hvordan kan løftet om, at Gud en dag vil dømme verden og gøre en ende på det onde, være en trøst, når vi oplever, at så meget ondt i dag går ustraffet hen?`