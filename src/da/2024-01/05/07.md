---
title:  Til videre studium
date:  02/02/2024
---

Sl 56; Ellen White, Vejen til Kristus, kap. 3 ”Glæde i Herren“.

Ligesom salmisterne spekulerer Guds folk i dag også af og til på, hvordan de skal bære sig ad med at ”synge Herrens sange på fremmed jord“. Vores tro på, at Gud regerer, udfordres til tider alvorligt, og det er nærliggende at tvivle på Bibelens påstande om, at en kærlig og almægtig Gud har styr på situationen. Usikkerhed og tvivl er en del af vores troserfaring. Særligt vanskeligt er at forstå, hvordan ondskaben kan få lov til i den grad at råde, uden at Gud tilsyneladende griber ind. Men Gud selv må vi aldrig tvivle på. Vi kan være sikre på, at han er kærlig, retfærdig og helt igennem pålidelig.

Når salmisterne går en usikker fremtid i møde, sætter de deres lid til Guds usvigelige kærlighed og trofasthed (Sl 36,6-11; 89,3.9), og det samme kan vi gøre. ”Sæt al kraft ind på at se opad, ikke nedad til dine vanskeligheder, så vil du aldrig blive træt på vejen. Du vil snart se Jesus bag skyen, hvor han udrækker sin hånd for at hjælpe dig og det eneste, du behøver at gøre, er at give ham din hånd i enfoldig tro og lade ham lede dig. Når du bliver tillidsfuld, vil du ved tro på Jesus blive håbefuld“ (Ellen White, Testimonies for the Church, vol. 5, p. 578).

Det nytter at bede, også når Gud ”skjuler sit ansigt“. Netop da giver salmisterne sig for alvor til at bede (Sl 77,11-13; 89,47-53). ”Troen bliver stærk ved at komme i kamp med tvivl og modsatrettede påvirkninger. Den erfaring der opnåes ved disse prøvelser er af større værdi end de kostbareste perler“ (Ellen White, Testimonies for the Church, vol. 3, p. 555).

**Spørgsmål til drøftelse**:

`1.	Hvad bekymrede salmisterne, når de konfronteredes med ondskab? Har du haft lignende bekymringer? Hvordan har du taklet dem? Hvordan fastholder du troen, når det sker?`

`2.	Hvor kan vi finde svar, når vores tro prøves, enten fordi vi selv møder modgang, eller fordi mennesker omkring os lider og stiller spørgsmålstegn ved Guds godhed og magt?`

`3.	Hvad stiller du op med spørgsmålet: Hvis Gud er kærlig og almægtig, hvordan kan det så være, at der findes ondskab overalt? Hvordan kan fortællingen om den store kosmiske kamp mellem Gud og Satan være et redskab til – i hvert fald delvist – at besvare det spørgsmål?`