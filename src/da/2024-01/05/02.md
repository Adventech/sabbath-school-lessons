---
title:  Onde dage
date:  28/01/2024
---

`Læs Sl 74,18-22 Sl 79,5-13. Hvad er der på spil her?`

Salmisten søger at forstå, hvad der er på spil i kampen mellem Gud og ondskabens magter, og han henviser til Guds ufattelige overbærenhed såvel som til hans uendelige visdom og magt.

Ondskabens problem er i salmerne primært teologisk, for det udfordrer vores opfattelse af, hvem Gud er. At templet i Jerusalem blev jævnet med jorden var i åndelig forstand en skandale, for det gav hedningerne anledning til at spotte Gud. Israel var særligt udvalgt af Gud. De var Guds pagtsfolk, hans arv og beviset på, at Guds løfter aldrig svigter (5 Mos 4,32-38; 32,8.9). På sigt var det hensigten, at alle nationer skulle blive Guds arv og ligesom Israel tjene ham, men nu, hvor fremmede hære invaderede landet og truede med at udrydde Guds folk fra jordens overflade, var det ikke bare et folk, der gik til grunde, men Guds løfter, der stod på spil.

Salmisten erkender blankt, at folket selv er årsag til, at ulykkerne nu regner ned over dem. De har brudt pagten med Gud og høster nu konsekvenserne (Sl 79,8.9). Deres overlevelse afhænger af, at Gud i sin nåde griber ind, tilgiver deres synd og genopretter pagtsforholdet. Salmisten sætter derfor sin lid til Herren, ”vor frelses Gud“, som trofast holder, hvad han lover (Sl 79,9).

Men mere væsentligt end genoprettelsen af Israel er det at sikre, at Guds gode navn og rygte ikke tilsværtes (Sl 79,9). Så længe nationernes onde handlinger forbliver ustraffet, ser det ud, som om Gud er magtesløs (Sl 74,18-23; 83,16-18; 106,47). Først når Gud griber ind og frelser sit folk, vil hans navn blive renset.

Sådan er det også i dag. Når vi handler ondt, falder det ikke bare tilbage på os selv, men også på den Gud, som vi hævder at tro på, og det kan få alvorlige konsekvenser for det budskab, som vi forsøger at formidle. Hvor mange mennesker har mon taget afstand fra troen på grund af det, som bekendende kristne har gjort eller sagt?

`Til eftertanke. Hvilke tanker sætter det i gang hos dig, at du ved din måde at være på kan stille Gud i et dårligt lys?`