---
title:  Er Guds troskab forbi?
date:  31/01/2024
---

`Læs Sl 77. Hvad gennemgår salmisten?`

Salme 77 begynder som en klagesang – en bøn om hjælp. Fortiden er tydeligvis smertelig, salmisten er utrøstelig, og det, som plager ham, kan kun Gud gøre noget ved (Sl 77,2-7).

Og dog finder salmisten ingen trøst ved tanken om Gud, tværtimod: ”Når jeg husker på Gud, må jeg sukke“ (Sl 77,4). Det hebraiske ord hamah, som her oversættes ”sukke“ er egentlig en beskrivelse af brusende vandmasser (Sl 46,3). Salmisten beskriver altså en voldsom indre uro.

Hvordan kan tanken om Gud mon vække så voldsomme følelser? Måske ligger svaret i de spørgsmål, som salmisten tumler med i vers 8-10: Har Gud skiftet mening? Kan han finde på at svigte sin pagt?

Fordi Guds nuværende tavshed står i skærende kontrast til hans aktive indgriben i fortiden, føler salmisten, at Gud har forladt ham. Hvis Gud ikke længere er den samme, ræsonnerer han, så er alt håb ude.

Men Gud holder ham vågen. De søvnløse nætter får salmisten til at tænke på de utallige gange i fortiden, hvor søvnløshed har varslet Guds indgriben, og lidt efter lidt begynder han at se sagen i et helt nyt lys (1 Mos 41,1-8; Est 6,1; Dan 2,1-3; Sl 77,6.11).

Salmisten får ikke nogen åbenbaring, der kan forklare hans nuværende situation, men påmindelserne om, hvordan Gud har grebet ind i fortiden, giver ham fornyet tillid til, at Gud er trofast og pålidelig. Salmisten opmuntres til tålmodigt at vente på Guds indgriben i tillid til, at Gud, der så ofte i fortiden på mirakuløs vis har frelst sit folk, ikke har forandret sig (Sl 77,12-19). Det går desuden op for salmisten, at selv i situationer, hvor vi mennesker ikke tydeligt fornemmer Guds tilstedeværelse – når ”dine spor var ikke at se“ – er Gud hos os og leder vores skridt (Sl 77,20). Gud, erkender salmisten, virker både synligt og i det skjulte. Guds veje er uudgrundelige, men vi kan roligt regne med, at han ved bedst.

`Til eftertanke. Tænk tilbage på tidspunkter i dit liv, hvor du tydeligt har fornemmet Guds ledelse. Hvordan kan minderne om Guds indgriben hjælpe dig med at håndtere din nuværende situation?`