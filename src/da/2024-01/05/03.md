---
title:  På gravens rand
date:  29/01/2024
---

`Læs Sl 41,2-5; 88,4-13; 102,3-6.12.24.25. Hvilke tanker og følelser udtrykkes her? På hvilke måder kan du relatere til det, som salmisterne beskriver?`

Guds børn er ikke hævet over sygdom og lidelse. Det fremgår tydeligt af disse vers, hvor salmisten i sin elendighed påkalder Gud. Hans tilstand er håbløs, han er svækket, han visner som græsset og har ingen appetit, han er dødsmærket og står så at sige med den ene fod i graven. Hans knogler stikker frem, og hans venner forfærdes ved synet af ham. Han er alene, elendig og ulykkelig.

Mange salmer betragter lidelsen som en konsekvens af Israels ulydighed. Også i salme 41 erkender salmisten, at sygdom kan være forårsaget af synd, og at tilgivelse er en forudsætning for helbredelse (Sl 41,4.5), men sådan hænger tingene ikke nødvendigvis sammen. Salme 88 og 102 slår fast, at sommetider lider de uskyldige uden grund, hvor vanskeligt det end kan være at forstå.

I salme 88 anklager salmisten ligefrem Gud for, at han befinder sig på dødens rand (Sl 88,7-9). Det er dog værd at skrive sig bag øret, at salmisten trods alt må have en grundlæggende tillid til Gud, for ellers ville han slet ikke henvende sig til ham. Bag salmistens klage ligger der tydeligvis en tillid til, at Gud til trods for, at han jo tillader nød og elendighed, både vil og kan helbrede sit lidende barn.

På gravens rand husker salmisten Guds undere, hans kærlighed, hans troskab og hans retfærdighed (Sl 88,11-13). Den Gud, som han føler sig angrebet af, klynger han sig alligevel til, for han er klar over, at Gud er hans eneste håb. Salmistens appeller viser tydeligt, at han har et indgående kendskab ikke alene til menneskelig lidelse, men også til Guds kærlighed og nåde, og at det ene bestemt ikke behøver at udelukke det andet.

I sin almagt og alvidenhed er det Gud, der vælger, hvornår og hvordan han griber ind, og det i sig selv giver os grund til at håbe. Når vi læser salme 88 i lyset af det, som Kristus led på korset, må vi forundres over den kærlighed, der fik ham til villigt at gå i døden for at frelse os.

`Til eftertanke. Overvej, hvad Jesus gennemgik for at frelse menneskeheden. Hvordan kan vi med tanke på det, som Gud i Kristus led for vores skyld, bevare tilliden til ham, når vi selv oplever modgang og prøvelser?`