---
title:  Når Gud ikke tager imod vores ofre
date:  21/03/2024
---

`Læs Sl 40,7-9; 50,7-23; 51,16-19. Hvilket vigtigt emne behandler disse tekster? Af hvilken årsag nægter Gud her at tage imod de ofre, som han ellers selv har foreskrevet? (2 Mos 20,24).`

Ligesom profeterne, kritiserer salmisterne tilbedelse, når den er totalt forfejlet. Det er ikke ofringerne eller festerne, der i sig selv er problemet, men folkets indstilling. Når tilbedelsen bliver form uden indhold – når Guds folk påstår at tilbede ham og samtidigt handler ondt og uretfærdigt – vækker det Guds afsky (Sl 50,8.17-21).

Salmerne raser altså ikke imod tilbedelse og brændofre, men imod mennesker, hvis onde handlinger med al ønskelig tydelighed viser, at deres ofre blot er en formssag og deres tilbedelse indholdsløs.

Når tilbedelsen ikke længere er motiveret af et ærligt ønske om at være Gud nær og ære ham, er der ikke andet tilbage end en række tomme ritualer. Tilbedelse bliver udelukkende en formssag, og ritualet et mål i sig selv, idet det jo ikke længere leder tankerne hen på Gud.

`Læs Joh 4,23.24. Hvad fremhæver Jesus her, og hvordan harmonerer det med advarslerne i dagens salmer?`

Ofrer tjener ikke noget formål, hvis de, der ofrer, hverken angrer eller omvender sig. Men ethvert offer, som gives i anger, tro og taknemmelighed, tager Gud beredvilligt imod (Sl 51,19.21; se også Sl 50,14). Ved hjælp af et citat fra Esajas’ Bog formulerede Jesus det således: ”Dette folk ærer mig med læberne, men deres hjerte er langt borte fra mig, forgæves dyrker de mig, for det, de lærer, er menneskebud“ (Matt 15,8). Til trods for, at salmisterne allerede flere århundreder tidligere havde påpeget problematikken, havde især de jødiske ledere på Jesu tid netop den indstilling.

`Til eftertanke. Risikerer vi med al vores viden at gå i samme fælde? Hvordan undgår vi, at troen bliver en formssag? Hvorfor er det ikke nok kun at have en teoretisk forståelse af sandheden?`