---
title:  Løft jeres hænder mod helligdommen
date:  17/03/2024
---

`Læs Sl 134. Hvor tilbedes Gud? Hvad får de tilbedende selv ud af det?`

Salme 134 er et ekko af den aronitiske velsignelse i 4 Mos 6,24-26 (se også Sl 67,2). Nøgleordet her er velsignelse. I helligdommen løfter forsamlingen hænderne og velsigner deres Gud, og fra Zion gengælder Gud velsignelsen. Gud velsigner alt, hvad der lever og ånder, for det ham, der har skabt himmel og jord, men Zion har i salmen en særlig status, for Zion symboliserer pagtsforholdet mellem Gud og hans folk. Det er takket være Guds nådes pagt, at Israel kan velsigne Gud og modtage hans velsignelse.

`Læs Sl 18,2; 36,2; 113,1; 134,1.2; 135,1.2. Hvordan beskrives de tilbedende i disse salmer?`

Salmernes Bog betegner ofte de tilbedende som Herrens tjenere. ”I, som står i Herrens tempel nat efter nat“ synes direkte at henvise til de levitter, der holdt nattevagt ved templet (1 Krøn 9,23-27) eller til sangerne, som gjorde tjeneste døgnet rundt (1 Krøn 9,33).

Fordi israelitterne tilbad den usynlige Gud, som ikke lod sig afbilde, var helligdommen i sig selv indrettet således, at den afspejlede Guds herlighed og kunne tjene som et tilflugtssted, hvor syndige mennesker kunne få foretræde for himlens konge. Det var Gud selv, der tog initiativ til dette møde, der faciliteredes af hans love og forskrifter.

”Kom til ham, den levende sten, som blev vraget af mennesker, men er udsøgt og kostbar for Gud, og lad jer selv som levende sten bygges op til et åndeligt hus, til et helligt præsteskab, der bringer åndelige ofre, som takket være Jesus Kristus er kærkomne for Gud“ (1 Pet 2,4.5). Guds folk i Det Nye Testamente er ifølge Peter et helligt præsteskab, der ligesom levitterne i Salmernes Bog har foretræde for Gud. Det er nu deres privilegium at lovprise Gud for alt det, som han i Kristus Jesus har gjort.

`Til eftertanke. Også vi er kaldet til som præster at formidle evangeliets gode nyheder til verden. Hvordan gør vi bedst det?`