---
title:  Fortæl om hans herlighed blandt folkene
date:  20/03/2024
---

Lovsang er ifølge salme 96 en del af tilbedelsen. Vi skal prise Guds navn, fortælle om hans undere og træde ”ind i hans forgårde med gaver“. Salmen vægter den del af tilbedelsen, som undertiden ignoreres, nemlig mission. Vi skal dele de gode nyheder om gudsriget med andre (Sl 96,1-10).

Lovsang, gaver og forkyndelse hænger uløseligt sammen. Vores forkyndelse giver sangene indhold og tilbedelsen substans. Både lovsang og vidnesbyrd udspringer af erkendelsen af, at ”Herren er stor“, at ”alle folkenes guder er intet værd, men Herren skabte himlen“, at ”Herren er konge“, og at ”han kommer for at holde dom over jorden“ (Sl 96,4-5.13).

Tilbedelse opstår, når det går op for os, hvem Gud er. Han er skaber, konge og dommer (Sl 96,5.10.13). Tilbedelse består derfor i at mindes det, som Gud har gjort i fortiden (skabelsen), at glæde sig over det, som Gud gør nu (opretholder og regerer denne verden) og at glæde sig til det, som Gud vil gøre i fremtiden (dømme det onde og skabe en ny himmel og en ny jord).

Guds dom i salmerne handler om at genetablere freden, at sikre retfærdigheden og gøre en ende på lidelsen. Hele jorden jubler altså ved tanken om det, som kommer til at ske, når Gud dømmer (Sl 96,10-13; 98,4-9). Men erkendelsen af, at Gud er en retfærdig dommer, bør også få os til at skælve (Sl 96,9). I tilbedelsen giver Guds børn altså udtryk for overstrømmende glæde og frimodighed såvel som ærefrygt (Sl 96,1.2.4.9.11-13).

Opfordringen i salme 96 til at tilbede Gud som skaber og dommer gentages i de tre engles budskaber i Johannes’ Åbenbaring kapitel 14 vers 6-12. Budskabet i salme 96 ligner til forveksling budskabet til verden lige inden Jesu genkomst. Allerede i salme 96 får vi altså ”det evige evangelium“, som indbefatter skabelse, frelse, tilbedelse og dom.

`Til eftertanke. Sammenlign salme 96 med de tre engles budskaber (Åb 14,6-12). På hvilke måder formidler salmen de samme grundlæggende sandheder, som Guds menighed lige inden Jesu genkomst skal forkynde for verden?`