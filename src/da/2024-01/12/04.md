---
title:  Hvem kan være gæst i dit telt?
date:  19/03/2024
---

`Læs Sl 15. Hvem er værdig til at træde frem for Gud?`

Svaret i salme 15 er en opsummering af det, som loven og profeterne fordrer: de, som i handling (”øver retfærdighed“) og indstilling (”af hjertet“) afspejler Gud (se også 5 Mos 6,5 og Mika 6,6-8). Tabernaklet var et helligt sted. Inventaret måtte indvies og præsterne ligeså, hvis de skulle have adgang. De, der skal have foretræde for Gud må være hellige, og denne hellighed omfatter alle aspekter af tilværelsen, ikke kun tilbedelsen. Guds folk fik loven, så de kunne være et kongeligt præsteskab, der levede et helligt liv i Guds nærhed og var til velsignelse for de omgivende nationer.

`Læs Sl 24,3-6; 101,1-3. Hvad vil det sige at være hellig?`

Et ”oprigtigt hjerte“ er nøglen. Ordet tamim dækker over noget, der er fuldkomment i den forstand, at det er ”helt“ eller ”fuldstændigt“. Ordet bruges i Ezekiels Bog om vinranken, der må være ”hel“, dvs. sund og uskadt, hvis den skal tjene sit formål (Ez 15,5). Dyr, der blev ofret til Gud, skulle være tamim, dvs. sunde og raske og uden fejl (3 Mos 22,21-24). Den, der har et ”oprigtigt hjerte“ taler sandt (Sl 24,4; 15,2), har et ærligt ønske om at kende Gud (24,6) og er villig til at lade Guds tilgivelse og nåde læge sjælens sår (Sl 51,3-11). Ved Guds nåde både vil og kan den oprigtige bevare forholdet til Gud og lade sig lede af ham. Æren for alt, hvad den oprigtige gør, tilhører Gud, og det er værd at lægge mærke til, at salme 15 ikke er en opskrift på, hvordan vi opnår Guds gunst, men snarere en advarsel om alt det, der potentielt kan skille os fra Gud.

`Til eftertanke. Hvordan kan vi bevidst styre udenom det, der skiller os fra Gud? Hvad er det salmisterne specifikt advarer imod, og hvad kan vi gøre for at styre udenom farerne?`