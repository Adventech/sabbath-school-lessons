---
title:  Syng en ny sang for Herren
date:  18/03/2024
---

`Læs Sl 33,3; 40,4; 98,1; 144,9; 149,1. Hvad er det gennemgående tema? Og hvorfor mon salmen opfordrer Guds folk til at synge en ”ny sang“?`

Hver gang vi påny får øjnene op for, hvem Gud er, og hvad han gør for os, tilskyndes vi til at synge ”en ny sang“. Sangen handler bl.a. om Guds almagt, skaberkraft, frelse og retfærdige domme, og den opstår i kølvandet af Guds indgriben i menneskers liv. Den er andet og mere end en generel anerkendelse af, at Gud er kærlighed, for den udspringer af en helt ny erfaring med Gud, der får glæden til at boble over og hjertet til at overgive sig til Gud påny. I glæde og taknemmelighed over, at Gud endnu engang har grebet ind og frelst sit folk fra undergang og den visse død, sværger de deres konge og skaber loyalitet og priser ham for alt, hvad han har gjort.

`Læs Es 42,10-12 Åb 5,9; 14,3. Hvad kan vi udlede om den ”nye sang“?`

Guds folk, Israel, kaldes også ”det folk, der står ham nær“, og som sådan har de så meget des mere grund til at prise Gud (Sl 148,14). Bibelen opfordrer alle generationer af troende til at synge en ny sang, en lovsang til vores frelser og befrier, et personligt vidnesbyrd om, hvad det betyder for os at være frelst ved Lammets blod. Det er en ”ny sang“ i den forstand, at netop vores sang aldrig før er blevet sunget, og fortællingen om Guds nåde i vores liv aldrig tidligere er blevet fortalt. Men det er også en ”ny sang“, fordi den rummer håb og en klar forventning om, at Gud vil gøre noget nyt. Det gudsrige, som han kommer for at oprette, kan ikke sammenlignes med noget rige, som tidligere har eksisteret. Tilbedelse er andet og mere en formssag, for tilbedelsen afspejler et levende forhold til Gud og er som sådan altid frisk og ny. På en måde kan man sige, at vores kærlighed og taknemmelighed til Gud for alt, hvad han har gjort hver eneste dag, giver anledning til en ”ny sang“.

`Til eftertanke. Tænk over, hvordan du er velsignet af Gud. Hvis du skulle synge en ”ny sang“, hvordan skulle den så lyde?`