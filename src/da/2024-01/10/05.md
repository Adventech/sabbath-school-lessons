---
title:  Guds vinstok
date:  06/03/2024
---

`Læs Sl 80. Hvordan beskrives Guds folk i salmen? Hvad håber de på?`

Guds folk afbilledes i salmen som en vinstok. Vinstokken undertryktes og mistrivedes i Egypten, men Gud rykkede den op med rode og plantede den i et nyt og langt frodigere land. Israel, Guds vinstok, er nøje udvalgt af Gud selv, og det er ham, der plejer, passer og på alle måder sørger for sit folk. (Læs også 1 Mos 49,11.12.22 og 5 Mos 7,7-11).

Men vinstokken i salme 80 er i en elendig forfatning (Sl 80,13). Ifølge profeterne er vinstokken ramt af Guds dom, fordi den i stedet for vindruer bærer ”vilddruer“ (Es 5,1-7; Jer 2,21), men i salme 80 er der ingen forklaring på, hvordan det kunne gå så galt. Salmisten fatter ganske enkelt ikke, at en nådig og kærlig Gud overlader folket til sig selv så længe, som det er tilfældet, og det står ikke klart for ham, om det bliver Guds vrede og dom eller hans nåde og tilgivelse, der får det sidste ord. Salmisten frygter ganske enkelt, at folket går til grunde.

`Læs 4 Mos 6,22-27. Hvor og hvordan henviser Sl 80 til den aronitiske velsignelse?`

Med ordene fra den aronitiske velsignelse i Fjerde Mosebog udtrykker salmisten tillid til, at Gud i sin nåde vil vende folkets skæbne. ”Gud, rejs os igen,“ siger han gentagne gange, ”lad dit ansigt lyse, så vi bliver frelst“ (Sl 80,4.20; se også vers 8 og 20).

Det hebraiske ord, der her er oversat med ”rejs os“, er udledt af ordet ”at vende tilbage“ eller ”vende om“, og gentagne gange i Bibelen opfordres folket, der er kommet på afveje, til at vende om. De skal omvende sig, vende synden ryggen og vende sig til Gud. ”Jeg giver dem et hjerte, så de kan kende mig og forstå, at jeg er Herren. De skal være mit folk, og jeg vil være deres Gud, når de vender om til mig af hele deres hjerte“ (Jer 24,7).

`Til eftertanke. Er det også din personlige erfaring, at anger og omvendelse i bund og grund handler om at skifte kurs og gentoptage vandringen med Gud?`