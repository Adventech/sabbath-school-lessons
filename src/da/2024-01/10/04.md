---
title:  Tilbageblik og anger
date:  05/03/2024
---

`Læs Sl 106. Hvilke historiske begivenheder fokuserer salmen på og med hvilket formål?`

Også salme 106 kredser om centrale begivenheder i Israels historie, bl.a. udvandringen af Egypten, ørkenvandringen og livet i Kanaan. Salmen lægger særlig vægt på de frygtelige tilstande i Israel, der til sidst førte til nationens opløsning og eksilet i Babylon. Efter alt at dømme må salmen være skrevet under eller umiddelbart efter eksilet, og inspireret af Helligånden har salmistens hensigt været at afdække årsagen til, at det kunne ende så galt for Guds folk.

Også denne salme fremhæver Guds trofasthed og aktive indgriben for at frelse sit folk (Sl 106,45). Israel har ifølge salmisten lov til at håbe på, at Gud endnu engang vil være sit angrende folk nådig og samle dem ”fra folkene“ (Sl 106,47). Salmistens bøn er ikke grebet ud af den blå luft. Tilliden til Gud og til, at han også denne gang vil gribe ind, bygger på århundreders beviser på Guds trofasthed og nåde (Sl 106,1-3).

I salme 106 erkender salmisten og folket med ham, at de ikke er spor bedre end deres forfædre. Ja, faktisk kan man sige, at deres skyld er så meget des større, fordi de trods et indgående kendskab til forfædrenes fejltrin og Guds tålmodighed og nåde bevidst har valgt at trodse Gud og fortsætte der, hvor forfædrene slap. Hvis det gjaldt Guds folk dengang, hvor meget mere gælder det så ikke os, der i Jesus og hans død på korset har et lysende klart og håndgribeligt bevis på, hvem Gud er, og hvor langt han er villig til at gå for at frelse os.

Men, som salmen da også påpeger, kan intet skille os fra Guds kærlighed (Sl 106,8-10.30.43-46). Moses og Pinehas, der i salmen går i forbøn for Guds folk, er forbilleder på Kristus, som går i forbøn for de troende og vender deres skæbne, og først når vi på egen krop erfarer, at Gud er os nådig, bliver vi selv en del af denne fortælling.

`Til eftertanke. I Sl 106,13 står der: ”Men de glemte hurtigt hans gerninger og ville ikke afvente hans råd.“ Er det nærliggende for os i dag at gøre det samme – og hvorfor?`