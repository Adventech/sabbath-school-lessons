---
title:  Guds suverænitet
date:  07/03/2024
---

`Læs Sl 135. Hvilke historiske begivenheder henviser salmen til og med hvilket formål?`

Salmisten opfordrer Guds folk til at prise Herren for den godhed og trofasthed, som kommer til udtryk i skabelsen (Sl 135,6.7), i udfrielsen fra Egypten (Sl 135,8.9) og i indtagelsen af Kana’an (Sl 135,10-12).

I sin nåde udpegede Gud Israel som ”sin ejendom“ (Sl 135,4). Gud sluttede pagt med sit folk, og de blev således hans ”ejendomsfolk“ (5 Mos 7,6-11; 1 Pet 2,9.10). De var udvalgt af Gud og havde ingen grund til at føle sig hævet over eller bedre end andre. Sl 135,6.7 beskriver tydeligt, at allerede ved skabelsen, og inden der fandtes noget Israel, var det Gud, der rådede over alt det skabte, og Israels rolle var således blot en enkelt brik i Guds overordnede plan om at frelse hele verden.

Påmindelserne om, hvad Gud har gjort for sit folk kulminerer i løftet om, at Gud vil ”skaffe sit folk ret“ og forbarme ”sig over sine tjenere“ (Sl 135,8-14). Gud vil med andre ord sørge for, at de undertrykte og svage får oprejsning (Sl 7,9; 9,5; 54,3; Dan 7,22). Han vil forsvare sit folk og tale deres sag (5 Mos 32,36). Formålet med salme 135 er således at styrke folkets tillid til Gud og at opfordre dem til at forblive tro mod pagten.

Det er frugtesløst, konkluderer salmisten, at sætte sin lid til afguder, når det jo er Gud, der har al magt i himlen og på jorden. Afguderne er magtesløse, og alt håb er således ude for den, ”der stoler på dem“ (Sl 135,15-18). Salmen fremhæver, at folket skylder Gud tak for både deres eksistens og for deres frelse. Som det fjerde bud fremhæver, er Gud både skaber og frelser, og som både skabelsen og historien bekræfter, findes der ingen i universet med en magt, der ligner hans. Ham kan vi roligt sætte vores lid til, og kun han fortjener vores tilbedelse. Tilbeder vi nogen eller noget andet, må det betegnes som afgudsdyrkelse.

`Til eftertanke. Hvordan kan vi sikre os, at vi ikke har afguder i vores liv? Hvorfor er vi mere tilbøjelige, end man måske skulle tro, til at falde i den fælde?`