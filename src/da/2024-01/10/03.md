---
title:  At mindes og takke
date:  04/03/2024
---

`Læs Sl 105. Hvilke historiske begivenheder nævnes i salmen, og hvad ønsker salmisten at folket skal lære af dem?`

Salme 105 er fortællingen om, hvordan pagten mellem Gud og hans folk blev indgået, og som sådan opridser salmen de vigtigste begivenheder i pagtens historie. I salmen indgår beretningen om Guds løfte til Abraham, der går ud på, at han og hans slægt skal arve det forjættede land – et løfte, som går i arv til Isak og Jakob og Josef, og som når sin opfyldelse, da Israels folk med Moses og Aron i spidsen drager ud af Egypten for siden at bosætte sig i Kana’an. Salmen forsikrer os om, at den kærlighed og trofasthed, som Guds undere er et udtryk for, er uforanderlig og omfatter Guds folk til alle tider (Sl 105,1-5.7.8).

Ligesom salme 78, som vi så nærmere på i søndagsafsnittet, lovpriser salme 105 Gud for hans trofasthed, men i modsætning til salme 78 dvæler salmen ikke ved menneskers svigt.

I stedet fokuserer salme 105 på Guds ledelse og på patriarkernes udholdenhed og troskab i modgang. Salme 105 er en opfordring til Guds folk om at holde ud, for ligesom Gud greb ind og frelste patriarkerne, på samme måde vil han også nu gribe ind og frelse sit folk.

Salme 105 vers 1-7 bekræfter, at hvis Guds folk til fulde skal kunne lovsynge God, må de kende deres fortid. Historien bevidner nemlig, at Gud er tillid værdig og giver os utallige grunde til at prise ham.

Salmen henvender sig til ”efterkommere af Abraham“ og ”sønner af Jakob“ og bekræfter, at de er opfyldelsen af Guds løfte til Abraham (1 Mos 15,3-6). Salmisten trækker en lige linje fra patriarkerne til de efterfølgende slægtled og bekræfter deres status som Guds folk, men han understreger derudover, at Guds ”bud gælder over hele jorden“ (Sl 105,7). De tilbedende må ikke glemme, at ”Herren, vor Gud“ er herre over hele jorden, og at han favner alle folkeslag med sin kærlighed (Sl 96,1; 97,1). Troende til alle tider opfordres således i salme 105 til at forblive tro mod Gud.

`Til eftertanke. Kan alle, der tilhører Kristus, betragte sig selv som Abrahams efterkommere (se Gal 3,29)? Hvad kan vi lære af patriarkernes historie?`