---
title:  Guds trofasthed
date:  03/03/2024
---

Israels fortid er fuld af eksempler på Guds trofasthed og menneskers svigt, og salmerne belyser dette misforhold. De historiske salmer fungerer således dels som advarsler til kommende generationer mod at gentage forfædrenes fejl og dels som opfordringer til at stole på Gud og holde fast ved pagten. Ligesom Jesu egen undervisning, fungerer beretningerne som lignelser (Matt 13,34.35; Sl 78,2). Læseren opfordres til at grunde over betydningen og drage sine egne konklusioner.

Salme 78 ser tilbage på flugten fra Egypten (v. 9-54) og indtagelsen af Kanaan (v. 55-64) og bevæger sig helt frem til kong Davids tid (v. 65-72). Den beskriver Guds underfulde gerninger og konsekvenserne af folkets svigt (v. 58).

Roden til Israels problemer er ifølge salmisten, at folket alt for hurtigt glemmer, hvad Gud har gjort, og derfor taber tilliden til ham. Når først tilliden er brudt, modarbejder de Gud og sætter ham på prøve (v. 18.41.56). Pagten blæser de på og med pagten hele Guds lov og alle hans formaninger (v. 10.37.56).

Salmerne udstiller i den grad folkets stædighed og åndelige blindhed, der står i skarp kontrast til Guds endeløse tålmodighed og nåde. Man må undre sig over, hvor svært det tilsyneladende var for hver ny generation at tage ved lære af fortiden.

Men inden vi bliver alt for fordømmende, må vi nødvendigvis overveje, om vi i bund og grund er spor bedre. Har vi ikke også tendens til at glemme, hvad Gud har gjort, og i hvor høj grad sørger vi selv for at overholde vores del af aftalen? Salmerne opfordrer os til ikke at sætte vores lid til egne præstationer, og salme 78 viser med al ønskelig tydelighed, at trofasthed mod Gud kræver mere en almindelig viljestyrke. Kun når vi fokuserer på Guds trofasthed og modtager hans nåde, er der håb for os. Guds folks nederlag (v. 9.62-64) belyser blot, at hvis ikke det var for Guds trofasthed, var alle vores anstrengelser frugtesløse.

`Til eftertanke. Hvad har du lært af dine fejltagelser? Eller rettere: hvad burde du have lært af dine fejltagelser?`