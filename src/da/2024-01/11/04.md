---
title:  Zion, hjemsted for alle nationer
date:  12/03/2024
---

`Læs Sl 87,1.2. Hvad gør netop Zion til noget særligt?`

Salme 87 lovsynger Zion som Guds særligt udvalgte og elskede by. Guds tempel er grundlagt på Zion, Guds hellige bjerge (Sl 2,6; 15,1), og ”til sidst skal det ske, at Herrens tempelbjerg“ skal stå ”urokkeligt, højt over bjergene, knejsende over højene“, for Gud regerer hele verden (Sl 99,2; Es 2,2; Mika 4,1). Zions bjerge er i flertal (se også Sl 133,3), og Gud ”elsker Zions porte mest af alle Jakobs boliger“ (Sl 87,2). Med andre ord: Zion er højt hævet over Shilo, Betel og alle de øvrige steder, hvor Guds folk forsamledes, for det er Gud og ikke mennesker, der vælger, hvor og hvordan han skal tilbedes.

`Læs Sl 87,3-7 Hvordan beskriver salmisten Zion?`

Folkene skal strømme til Zion, og gudsriget bliver verdensomspændende. Læg mærke til, at Gud på ingen måde betragter jordens øvrige nationer som andenrangsborgere. Zion er i åndelig forstand fødeby for alle, der har taget imod Guds frelse.

Man registrerede indbyggerne efter fødeby, og hele tre gange gentager salmen, at nationerne er født i Zion (Neh 7,5; Luk 2,1-3). Gud tildeler dem med andre ord en ny identitet og de samme privilegier, som Zions ægtefødte børn (Sl 87,4-6).

Ligesom Det Nye Testamente, fremhæver salme 87, at jøder såvel som hedninger frelses ved Kristus og tilhører samme trosfælleskab (Rom 3,22; 10,12; Gal 3,28.29; Kol 3,11). Salmistens beskrivelse af Zions velstand minder om Daniels syn, hvori gudsriget blev til et stort bjerg, der fyldte hele jorden, eller Jesu lignelse om gudsriget, der som et mægtigt træ bredte sine grene ud og gav husly til himlens fugle (Dan 2,34.35.44.45; Matt 13,33).

`Til eftertanke. Zion står altså klar til at tage imod mennesker fra alle nationer. Hvordan harmonerer det med missionsbefalingen om at forkynde evangeliet for alle folkeslag (Matt 28,18-20)? Hvad er sammenhængen mellem missionsbefalingen og vores kald til at forkynde de tre engles budskaber?`