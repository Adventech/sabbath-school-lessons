---
title:  Urokkelig som Zions bjerg
date:  14/03/2024
---

`Læs Sl 125,1.2. Hvordan beskrives de, der sætter deres lid til Gud?`

De, der sætter deres lid til Herren, sammenlignes med Zions bjerg, symbolet på urokkelig og styrke. Inspireret af den storslåede udsigt til bjergene omkring Jerusalem er salmisten overbevist om, at Gud vil beskytte sit folk (Sl 5,12.13; 32,7.10). Ulig andre højder, som nedbrydes for til sidst at ende i havet, er Jerusalem bygget på en klippegrund, som aldrig svigter (Sl 46,3). Til trods for at det onde tilsyneladende altid får det sidste ord, vover salmisten den påstand, at Gud vil beskytte og bevare sit folk. Selv når ondskaben råder, er der håb for Guds folk.

`Læs Sl 125,3-5. Hvad kan eventuelt friste de retfærdige til at opgive håbet og give efter for presset?`

Det betaler sig tilsyneladende at vælge det onde, og Guds børn fristes til at følge med strømmen (Sl 73,2-13; 94,3). Men de, der vender sig fra Gud, stiller sig udenfor hans beskyttelse. De vælger selv at række ”deres hånd til uret“, og Gud giver dem frihed til at gå ”krogveje“, men de, der således vender sig fra Gud og modarbejder ham, er ikke bedre stillet på dommens dag end dem, der hele deres liv stædigt har nægtet at vende sig til ham (Sl 125,3.5).

Zions bjerg er urokkeligt. Her kan Guds folk søge tilflugt, og salmisten appellerer til, at Guds folk, til trods for at de ikke kan gennemskue alt, holder urokkeligt fast ved troen på, at Gud er god.

”Syndens indtog i verden, legemliggørelsen af Kristus, genoprettelsen, opstandelsen og mange andre emner, som er fremholdt i Bibelen, er mysterier, som er for dybe til, at det menneskelige sind kan forklare det, eller overhovedet helt forstå det. Men vi har ingen grund til at tvivle på Guds ord, fordi vi ikke kan forstå hans forsyns mysterier … Overalt er der undere, der går over vores fatteevne. Kan vi så være overraskede over at opdage, at der i den åndelige verden også er mysterier, som vi ikke kan fatte? Problemet ligger udelukkende i menneskehjernens svaghed og indskrænkethed. I Bibelen har Gud givet os tilstrækkeligt bevismateriale for deres guddommelighed, og det er ikke meningen, at vi skal tvivle på hans ord, fordi vi ikke kan forstå alle hans forsyns mysterier“ (Ellen White, Vejen til Kristus, s. 118-119).