---
title:  Tryghed og fred i Zion
date:  13/03/2024
---

`Læs Sl 46,2-8. Hvordan beskrives verden?`

En række voldsomme beskrivelser af naturkatastrofer bruges her til at tegne et billede af en verden i oprør (Sl 46,3.4). Brusende og oprørte vande bruges ofte som billede på nationer, der trodser Gud, og den utryghed, som onde mennesker spreder omkring sig (Sl 93,3.4; 124,2-5). På samme måde symboliserer diverse naturkatastrofer de tilstande, som råder, når nationerne konstant bekriger hinanden (Sl 46,7).

Det er tydeligvis en verden, der intet kender til Gud, for Gud er med sit folk, og der, hvor Gud befinder sig, er der fred (Sl 46,5.6). Men til trods for, at verden vender ham ryggen, overlader Gud den ikke til sig selv. Der, hvor Guds folk befinder sig, er Gud også tilstede. Med andre ord kan vi være helt trygge ved, at selvom alting synes at ramle om ørerne på os, er vi aldrig forladt af Gud. Vi kan trøste os med, at han på ingen måde har sluppet sit tag i verden.

Herren er vores tilflugt, og i Zion er det ham, der garanterer vores sikkerhed. Sl 46,3 bruger ordet ”når“ til at understrege, at Guds folk ikke er fri for at møde modgang, men ”når“ verden er i oprør, kan Guds folk finde fred og sikkerhed hos ham. I en utryg verden og midt i stormens susen er den indre fred en gave fra Gud til den, der sætter sin lid til ham (Matt 8,23-27). Spørgsmålet er så, hvor længe stormen får lov til at rase. Hvor længe har Gud tænkt sig at lade mennesker høste konsekvenserne af deres egne destruktive valg?

`Læs Sl 46,7-12. Hvordan reagerer Gud på den vold og ødelæggelse, som kendetegner verden?`

Guds reaktion er voldsom. Den jord, der i sin tid blev skabt ved et ord fra Gud, ryster nu ”når han lader sin røst lyde“ (Sl 46,7). Men rystelserne resulterer ikke i jordens undergang, tværtimod. Rystelserne skaber fornyelse. Fra Zion og til jordens ender, skaber Gud fred. Al krig ophører, og de våben, som af onde nationer er blevet brugt til at sprede rædsel, bliver tilintetgjort (Sl 46,10). Det er, hvad kristne håber på og ser frem til. Det er, hvad der kommer til at ske, når Kristus kommer igen.

`Til eftertanke. Hvordan kan vi bevare tilliden til Gud og fyldes af hans fred i en verden, der er alt andet end fredelig?`