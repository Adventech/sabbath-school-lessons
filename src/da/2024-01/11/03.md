---
title:  Bed om fred for Jerusalem
date:  11/03/2024
---

`Læs Sl 122,1-5. Hvad føler de tilbedende, når de endelig når frem til Jerusalem? Hvad håber de, at byen kan tilbyde dem?`

Salme 122 beskriver pilgrimmenes glæde og forventning ved ankomsten til Jerusalem. Tre gange årligt valfartede Guds folk under stor festivitas til Jerusalem for at mindes Guds godhed mod dem i fortid og nutid (5 Mos 16,16). Jerusalem var nationens samlingspunkt. Her var helligdommen, ”Vidnesbyrdets bolig“ (4 Mos 1,50), der rummede ”Vidnesbyrdets ark“ (2 Mos 25,22), og her var ”dommersæder“ og ”tronstole for Davids hus“ (Sl 122,5). ”Dommersæder“ og ”tronstole“ henviser til Israels højesteret, der havde sæde i Jerusalem (2 Sam 8,15). I forbindelse med højtiderne fik folket anledning til at anlægge søgsmål og få deres sager behandlet i retten. Trofasthed mod Gud fordrede af magthaverne, at de ydede folket retfærdighed.

`Læs Sl 122,6-9. Hvad beder Guds folk først og fremmest om?`

Ønsket om, at Gud vil velsigne byen og dens indbyggere, er med til at styrke fællesskabet og skabe fred blandt de tilbedende (Sl 122,8). Forudsætningen for, at Jerusalem kan være et fredeligt sted, er, at Guds folk lever i fred med hinanden og med Gud, så bønnen er i sig selv en opfordring til folket om at forlige sig med Gud og holde fred indbyrdes. Fred i Jerusalem sikrer vækst og velstand for alle i Israel (Sl 147,12-14).

Salmen lærer os, hvor vigtigt det er, at vi som Guds børn beder for hinanden og for det trosfællesskab, som vi er en del af. Kun når vi er forenet i kærlighed, kan vi som Guds folk forkynde fred og frelse for verden (Joh 13,34.35).

At bede om fred for Jerusalem påhviler stadig de troende, for netop den bøn fastholder håbet om gudsriget – et fredsrige, som omfatter ikke bare Jerusalem, men hele den vide jord (Es 52,7; 66,12.13; Åb 21,22).

`Til eftertanke. Hvordan kan vi i praksis styrke det trosfællesskab, som vi er en del af?`