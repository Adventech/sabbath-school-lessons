---
title:  En dag i dine forgårde
date:  10/03/2024
---

`Læs Sl 84,2-5. Hvorfor ønsker salmisten at slå sig ned i helligdommen?`

Salmisten ønsker at bo i helligdommen. Hans sjæl ”fortæres af længsel“ efter at være i den levende Guds nærvær for evigt (Sl 84,2.3). Det er ”den levende Gud“, der gør helligdommen til noget særligt. I helligdommen kan de tilbedende ”fryde“ sig ”over Herrens herlighed“ (Sl 27,4; se også Sl 63,3) og ”mættes med gode gaver“ (Sl 65,5). Lykken er, ifølge salme 84, at være Gud nær og lovprise ham, at finde sin styrke i ham og stole på ham (Sl 84,5-6.13). Når Guds folk tilbeder ham i fællesskab, styrkes og bevares relationen til Gud, og i helligdommen får de et glimt af gudsriget og en smagsprøve på, hvad der venter dem i evigheden.

`Læs Sl 84,6-13. Hvem får ellers glæde af de velsignelser, der strømmer fra helligdommen?`

Guds velsignelser har deres udspring i helligdommen, og de, der har deres tjeneste der, mærker dem først. Dernæst når Guds velsignelser de pilgrimme, der er på vej til helligdommen for til sidst at nå til jordens ender (Sl 84,5-11). I forventningen om et møde med Gud styrkes pilgrimmenes tro (Sl 84,8). Ulig de fleste andre lange rejser, er rejsen til Guds tempel ikke udmattende. Jo nærmere pilgrimmene kommer helligdommen, jo flere kræfter synes de at få ved tanken om det, der venter dem.

Uanset hvor Guds børn befinder sig, sætter helligdommen sit præg på deres liv, så de ”vandrer i oprigtighed“ (Sl 84,12). Det er frem for alt det, der kendetegner dem, der er ”gæst“ i Guds ”telt“ og bor på hans ”hellige bjerg“ (Sl 15,1.2). Herren sammenlignes med en ”sol“ hvis velsignede stråler når til jordens ender, og de, der ved troen bliver i Gud, modtager hans velsignelser, uanset hvor de er (Sl 84,12).

`Til eftertanke. Læs Åb 21,3. Hvad er det for en fremtid, som den jordiske helligdom skulle være et billede på? Kan vi på nogen måde forestille os, hvordan det bliver?`