---
title:  Jeg gemmer dit ord i mit hjerte
date:  18/02/2024
---

`Læs Sl 119,1-16.161-168. Hvordan bør vi efterleve Guds lov, og hvilke velsignelser følger der med, når vi lever i overensstemmelse med Guds vilje?`

I Bibelen beskrives troslivet som en vandring. Vi vandrer med Gud på den vej, som han udstikker. Troslivet bevares, når vi ”vandrer efter Herrens lov“ (Sl 119,1) og ”i lyset fra“ Guds ”ansigt“ (Sl 89,16). Det er to sider af samme sag, for at vandre i lyset fra Guds ansigt indebærer, at vi efterlever hans lov, og hvis vi skal ”vandre efter Herrens lov“, må vi søge ham af hele vores hjerte (Sl 119,1.2.10).

At vores ”færd er fuldkommen“ betyder i Salmernes Bog, at vi lever i overensstemmelse med Guds vilje (Sl 119,1). Ligesom offerdyrene for at kunne godtages af Gud måtte være lydefri, skal de retfærdige, hvis liv er et levende offer (Rom 12,1), være ubesmittet af kærlighed til synden. Den, der overgiver sit liv til Gud, vil være ”fuldkommen“ i sin ”færd“ i den forstand, at han har slået ind på og følger den vej, som Gud har anvist ham (Sl 101,2.6; se også Sl 18,33).

At leve i overensstemmelse med Guds vilje handler ikke om at efterleve et sæt regler. Det handler snarere om at blive ”såre klog“ på forskellen mellem rigtigt og forkert, godt og ondt (Sl 111,10; se også 1 Krøn 22,12), og det indbefatter alt, hvad vi er, ikke bare vores ydre handlinger. At vores færd er fuldkommen betyder på en og samme tid, at vi efterlever Guds lov, og at vi søger ham af hele vores hjerte (Sl 119,1.2).

Guds lov åbenbarer Guds vilje for verden. Den lærer os, hvor vi kan hente visdom og indsigt og viser os, hvordan vi kan leve i frihed og fred (Sl 119,7-11.133). Salmisten glæder sig over Guds lov, fordi den forsikrer ham om Guds trofasthed (Sl 119,77.174).

”Stor er lykken for dem, der elsker din lov, intet får dem til at snuble“ (Sl 119,165). Som en lampe, der oplyser vejen (Sl 119,105), er Guds ord et værn mod fristelser og fald (Sl 119,110).

`Til eftertanke. Hvordan viser Jesus os med sit eksempel, at vi kan modstå fjendens angreb? (Matt 4,1-11). Hvad kan vi deraf udlede om den kraft, som står til rådighed for den, der er opsat på at leve i overensstemmelse med Guds vilje?`