---
title:  Forbrydernes snarer
date:  21/02/2024
---

`Læs Sl 141. Hvad er salmistens bøn?`

I salme 141 beder salmisten Gud om ikke alene at beskytte ham fra ydre fysiske farer – ”forbrydernes snarer“ – men også fra fristelsen til at agere på samme måde, som dem, der handler ondt. Salmisten, som er bevidst om, at han har svært ved at styre sin mund, beder Gud om at vogte hans ”læbers dør“ på samme måde, som man dengang satte vagter ved byporten.

Fristelsen til at forkaste de retfærdiges råd til fordel for de ondes lækkerier ligger også lige for (Sl 141,4.5). Salmisten er sig bevidst, at den primære trussel kommer indefra. Den egentlige kamp finder sted i sindet, og kun vedholdende og tillidsfuld bøn til Gud kan frelse Guds barn fra at give efter for fristelsen (Sl 141,2).

`Læs Sl 1,1; 141,4. Hvordan beskriver salmisten fristelsens glidebane?`

Først fascineres vi ifølge Sl 141,4 af det onde, og dernæst giver vi efter for vores onde tendenser og handler på dem. På hebraisk fremgår det, at vores skændige handlinger ikke er enkeltstående tilfælde, men efterhånden er blevet til indgroede vaner, for når først vi har fået smag for det onde, holder vi os ikke længere tilbage, men sætter os godt tilrette ved de ondes bord og kaster os over lækkerierne.

Når først Guds barn i Sl 1,1 lader sig overtale til at forlade Guds vej og slå ind på ”på synderes vej“, varer det ikke længe før han føler sig hjemme blandt dem, der spotter Gud. Vi må ikke blive som de ugudelige, synderne og spotterne, og vi må ikke lade dem forlede os til at lægge afstand til Gud.

Salmerne beskriver altså den fristelsens glidebane. Kun Gud, fastslår salmisterne, kan sikre os sejr over synd, og det er vigtigt, at vi varer vores mund og er selektive med, hvis stemmer vi lægger øre til. Begge salmer påpeger, at den endelige oprejsning får Guds børn først i fremtiden, og derfor er det væsentligt, at vi skriver os de retfærdiges såvel som de ondes endeligt bag øret og søger visdom hos Gud (Sl 1,4-6; 141,8-10). Vi må væbne os med tålmodighed og sætte vores lid til, at Gud nok skal gribe ind.