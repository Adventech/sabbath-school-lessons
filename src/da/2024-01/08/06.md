---
title:  Det gode livs velsignelser
date:  22/02/2024
---

`Læs Sl 1,1-3; 112,1-9; 128. Hvilke velsignelser lover Gud dem, der ærer ham?`

Af de mange velsignelser, som Gud lover den, der ærer ham, er fred muligvis den mest betydningsfulde. I salme 1 sammenlignes den retfærdige med et træ, der er plantet ved bækken, hvis blade aldrig visner, og som bærer frugt til rette tid (Sl 1,3; Jer 17,7.8; Ez 47,12). Kilden til alle velsignelser er Gud selv, og de bliver vores, når vi slår os ned i hans bolig og forbliver i en nær relation med ham. De ugudelige, derimod, er som avner i vinden. I modsætning til de retfærdige, der har rødder, et hjem hos Gud og evigt liv, er de onde rodløse, hjemløse og uden fremtid.

Sl 128,2.3 beskriver et gudsrige, hvor den enkelte nyder fred og fremgang. Der kan vi med salmistens ord sidde fredeligt under eget vin- og figentræ, fordi den kommende Messias har gjort op med det onde og sikret ikke bare ”fred for Jerusalem“ (Sl 122,6-8; 128,5.6), men for hele verden.

”I Bibelen kaldes de frelstes arv ’et fædreland’ (Hebr 11,14-16). Der fører den himmelske hyrde sin flok til levende vandkilder. Livets træ bærer frugt hver måned, og dets blade tjener til lægedom for folkeslagene. Der er krystalklare, evigt flydende strømme, og langs deres bredder kaster vajende træer deres skygge på de stier, der er beredt for Herrens forløste. Vidtstrakte sletter bølger op mod skønne højdedrag, og Guds bjerge rejser deres stolte tinder. På disse fredelige sletter, langs disse levende strømme, skal Guds børn, der så længe var pilgrimme og vandringsmænd på jorden, finde et hjem“ (Ellen White, Mod en bedre fremtid, s. 546).

Drømmens endelige opfyldelse sker ifølge Det Nye Testamente, når Kristus kommer igen og gør alting nyt (Matt 26,29; Åb 21). Så selvom de retfærdige allerede nu bliver rigt velsignet, venter der dem en endnu større velsignelse, når Gud ved verdens ende etablerer sit rige.

`Til eftertanke. Hvorfor står korset som garant for, at Guds løfter i Det Nye Testamente står til troende? Hvordan kan løfterne om guds-riget allerede nu være os til trøst og opmuntring?`