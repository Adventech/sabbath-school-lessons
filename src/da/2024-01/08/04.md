---
title:  Gud sætter folket på prøve
date:  20/02/2024
---

`Læs Sl 81,8.9; 95,7-11; 105,17-22. Hvordan sætter Gud i disse tekster sit folk på prøve?`

Ved ”Meribas vand“ satte Israels folk Gud på prøve. De betvivlede hans evne til at sørge for dem og udfordrede ham til at give dem yderligere beviser på, at han fortsat var med dem (2 Mos 17,1-7; Sl 95,8.9). Salme 81 foreslår dog, at Gud ved samme lejlighed satte Israel på prøve (Sl 81,8) – en prøve, som afslørede deres totale mangel på tillid til Gud, og som de ved deres ulydighed dumpede med et brag.

Salmisten bruger beretningen til at fremhæve to væsentlige pointer. For det første er det vigtigt, at Guds folk ikke gentager tidligere generationers fejl, men bevarer tilliden til Gud og vandrer ad hans veje (Sl 81,14). For det andet, pointerer salmisten, greb Gud trods deres svigt endnu engang ind og reddede sit folk (Sl 81,8). På baggrund af beretningen kan også de efterfølgende generationer sætte deres lid til Guds nåde og barmhjertighed.

Det, som Josef i sin tid måtte gennemgå, var ifølge salme 105 en prøve på, om han stolede på Guds løfter (1 Mos 37,5-10; Sl 105,19). På hebraisk anvendes i salme 105 vers 19 ordet tsarap, at ”rense“, ”raffinere“ eller ”lutre“, og formålet med således at ”prøve“ Josefs tro var at fjerne enhver tvivl hos ham og styrke hans tillid til Guds ledelse. Som i Josefs tilfælde opdrager Gud sine børn med det formål at styrke dem og gøre dem egnede til at forvalte de velsignelser, som Gud har tænkt sig at betro dem (Sl 105,20-22).

Men de, der stædigt nægter at lade sig retlede, kommer ikke styrket ud af situationen, tværtimod. ”Menneskene sover, eller de er lammede af forførelser fra den onde, der indskyder undskyldninger og udflugter og overvinder deres skrupler ved at sige, som han sagde til Eva i haven: ’I skal ingenlunde dø’. Ulydighed virker ikke alene forhærdende på hjerte og samvittighed hos den skyldige, men bidrager til at fordærve troen hos andre. Hvad de til at begynde med syntes var meget urigtigt, vil efterhånden komme til at se anderledes ud, fordi de stadig har det for øje, indtil de til sidst betvivler, at det virkelig er synd og ubevidst henfalder til den sande vildfarelse“ (Ellen White, Testimonies for the Church, vol. 4, p. 146/Vejledning for Menigheden, bd. 1, s. 400).

`Til eftertanke. Har du selv oplevet, at synden forhærder sindet? Hvorfor er der i så tilfælde ikke andet at gøre end at vende os til Jesus og ved hans kors få styrke til at leve i overensstemmelse med Guds vilje?`