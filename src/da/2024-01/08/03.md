---
title:  lær os at holde tal på vore dage
date:  19/02/2024
---

`Læs Sl 90; 102,12;103,14-16. Hvad er det menneskelige problem?`

I lyset af evigheden er et menneskeliv kun flygtigt. Fra Guds perspektiv er tusind år ”som en nattevagt“ (Sl 90,4) og et menneskeliv hurtigt overstået (Sl 90,10). Selv de stærkeste og mest udholdende blandt os er som sårbare planter (Sl 90,5; 103,15.16), og dog rummer et menneskeliv en evighed af ”elendighed og ulykke“ (Sl 90,10). Selv de, der intet kendskab har til Gud, beklager livets flygtighed i lyset af evigheden, som truer med at fortsætte uden dem.

I salme 90 beskriver salmisten vores problem i lyset af skaberens omsorg for sine skabninger. ”Slægt efter slægt“ har Gud tjent som bolig for sit folk (Sl 90,1.2). Det hebraiske ord ma’on, bolig, henviser til, at Gud er og bliver sit folks tilflugt (Sl 91,9).

Ingen har for alvor mærket konsekvenserne af Guds vrede over synden, for Guds tilbud om nåde står til stadighed ved magt. Som salmisten udtrykker det: ”Hvem kender styrken i din vrede?“ (Sl 90,11). For synderen er det aldrig for sent at angre og blive klogere på, hvad det sige at leve retfærdigt.

I Bibelen er visdom mere end intelligens. Visdom er ærefrygt for Gud. Vi har brug for visdom til at ”holde tal på vore dage“ (Sl 90,12), for det er netop bevidstheden om vores egne begrænsninger, der gør os lydhøre overfor Gud. Visdom i den forstand får vi kun, når vi angrer og tager imod Guds tilbud om tilgivelse, barmhjertighed og nåde (Sl 90,8.12-14).

Roden til problemet er ikke vores medfødte menneskelighed. Vi er ikke skabt sådan. Problemet skyldes synden. Syndens katastrofale konsekvenser er synlige overalt og i alle mennesker, og uden Guds indgriben havde det for længst været ude med os, men takket være Jesus findes der heldigvis løsning på problemet (Joh 1,29; 3,14-21).

`Til eftertanke. Hvilket løfte kan vi trods livets flygtighed klynge os til? (Se Joh 3,16). Hvad kunne vi se frem til, hvis ikke vi havde Jesus?`