---
title:  Forsvarer og befrier
date:  24/01/2024
---

`Læs 1 Kor 10,1-4. Hvordan vælger Paulus at beskrive udfrielsen fra Egypten, og hvad er den ifølge ham et symbol på?`

`Læs Sl 114. Hvordan beskriver salmedigteren Israels udfrielse?`

Guds mirakuløse udfrielse af sine børn fra slavetilværelsen i Egypten kan næppe beskrives smukkere end digteren gør det i salme 114. I Det Gamle såvel som i Det Nye Testamente symboliserer udfrielsen fra Egypten Guds magt til at frelse sit folk, og det er netop, hvad versene fra Første Korintherbrev sigter til. Fortællingen bruges som en metafor på frelsen i Jesus Kristus.

Salme 114 beskriver tilsvarende, hvordan Gud frelser sit folk. Gud er skaber, og som sådan behersker han også naturkræfterne. Havet, floderne og bjergene symboliserer de omstændigheder og de mennesker, der i sin tid stod i vejen for, at Israel kunne indtage landet, men Gud rydder alle hindringer af vejen (5 Mos 1,44; Jos 3,14-17).

Vejen til det himmelske Jerusalem har til alle tider været farefuld, men salmerne opfordrer os til ikke at stirre os blind på bjergene. I stedet skal vi fæste vores blik på himlens og jordens skaber (Sl 121,1).

Når Jesus stilner stormen og siden erklærer, at hans menighed intet har at frygte, for han har overvundet verden (Matt 8,23-27; Joh 16,33), er det et ekko af budskabet i salme 114.

Guds indgriben for at frelse sit folk, burde få hele jorden til at skælve for Herren – ikke i rædsel, men i anerkendelse og tilbedelse (Sl 96,9; 99,1; 114). Med Gud på deres side, har de troende intet at frygte.

`Til eftertanke. Hvad truer vores forhold til Gud? Hvordan kan vi lære at sætte vores lid til Gud, når vi som salmisten overvældes af frygt?`