---
title:  Gud er din tilflugt
date:  23/01/2024
---

`Læs Sl 17,7-9; 31,2-4; 91,2-7. Hvad gør salmisten, når livet er svært?`

Når vanskelighederne tårner sig op for salmisten, søger han tilflugt hos Gud. Han vælger bevidst at sætte sin lid til Gud, idet han erkender, at Gud er herre over liv og død. Hvis ikke vi kan stole på Gud, når livet er svært, hvad er troen så værd?

Herren, siger salmisten, er ”min tilflugt og min borg, min Gud, som jeg stoler på“ (Sl 91,2). Tidligere erfaringer har lært ham, at han også fremover kan regne med Gud – at Gud fuldt ud fortjener titlerne ”den Højeste“ og ”den Almægtige“ (Sl 91,1.2).

Salmisten forsikrer os om, at hos Gud kan vi finde ly. Han er en skygge og et sikkert skjulested (Sl 91,1). Han er en ”tilflugt“, en ”borg“ (Sl 91,2), ”vinger“, ”skjold“, ”værn“ og ”bolig“ (Sl 91,4.9). Altså alt det, som man i salmistens tid forbandt med sikkerhed. Det er ikke vanskeligt at sætte sig ind i, hvor værdsat skyggen var i et land, hvor middagsheden var næsten uudholdelig, og når vi tænker på den krig og uro, der præger Israels historie, kan vi levende forestille os, hvilken rolle fæstningsværk og skjolde spillede for folkets sikkerhed.

`Læs Sl 17,8 Matt 23,37. Hvilket billede bruges der her? Hvad signalerer det?`

”I dine vingers skygge“ (Sl 17,8; 57,2; 63,8) er nok den metafor i Bibelen, der mere end nogen anden beskriver den nærhed, tryghed, beskyttelse og trøst, som vi kan finde hos Gud. Gud er som en ørn, der breder ”sine vinger ud“ og bærer os (2 Mos 19,4; 5 Mos 32,11), og som en hønemor, der ”samler sine kyllinger under vingerne“ (Matt 23,37).

`Til eftertanke. Hvad gør vi, når ulykken rammer, og vi har svært ved at se, at Gud holder hånden over os? Hvordan kan vi bevare troen på, at Gud er hos os, også når livet er svært?`