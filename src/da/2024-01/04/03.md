---
title:  Gud har omsorg for dig
date:  22/01/2024
---

`Læs Sl 40,2-4; 50,15; 55,23; 121. Hvordan er Gud involveret i vores dagligdag?`

Gud åbenbarer sig i Bibelen som en aktiv Gud, der griber ind, når vi påkalder ham.

”Jeg har altid Herren for øje,“ siger salmisten (Sl 16,8). Han stoler på Gud og påkalder ham (Sl 7,2; 9,11), for Gud hører ham, selv når han råber fra ”dybet“ (Sl 130,1.2). Intet er umuligt for Gud, og derfor er salmistens råb, hvor desperat det end måtte lyde, aldrig uden håb.

Salme 121 er en lovsang til Skaberen, der griber ind og hjælper den, der sætter sin lid til ham.

1. ”Han lader ikke din fod vakle“ (Sl 121,3). Foden symboliserer typisk et menneskes livsrejse (Sl 66,9; 119,105; Ordsp 3,23). Det hebraiske ord, der oversættes ”vakle“, bruges typisk om den stabilitet, som Gud bibringer jorden (Sl 93,1) og ikke mindst Zion (Sl 125,1).
2. Gud er Israels vogter, som hverken ”falder … i søvn“ eller ”sover“. Gud er konstant på vagt og står altid klar til at gribe ind og hjælpe sine børn.
3. ”Herren er din skygge“ (Sl 121,5.6). Ligesom skysøjlen gav Israels folk beskyttelse og ly i ørkenen , kan Guds folk både i konkret og i åndelig forstand søge beskyttelse hos ham (2 Mos 13,21.22).
4. Gud er ”ved din højre side“ (Sl 121,5). Højre hånd er typisk et menneskes stærkeste hånd – den hånd, som vi handler med og forsvarer os med (Sl 74,11; 89,14). Her symboliserer den Guds nærhed og velvilje (Sl 16,8; 109,31; 110,5).
5. Gud beskytter og bevarer sit folk (Sl 121,6-8). Han sørger for, at intet ondt rammer hans børn. Hverken ”solen“ eller ”månen“ får lov til at skade dem. Gud vil ”bevare“ deres ”udgang“ og deres ”indgang“.

Vi kan altså konkludere, at salmisten stoler fuldt og fast på Guds kærlighed og omsorg, og vi kan roligt følge hans eksempel.

`Til eftertanke. Hvordan kan du i praksis erfare Guds omsorg for dig? Hvordan kan du indgå et samarbejde med Gud, der giver ham mulighed for at virke i dig og for dig?`