---
title:  Til videre studium
date:  26/01/2024
---

Ellen White, Patriarker og profeter, kap. 18, ”Jakobskampen“.

`Hvad kan Jakobs erfaring lære os om betydningen af at være vedholdende i bøn og uforbeholdne i vores tillid til Gud?`

Salmernes Bog bestyrker os i troen på en Gud, som aldrig svigter, og som vi trygt kan søge tilflugt hos. ”Gud vil gøre store ting for dem, der stoler på ham. Grunden til, at det folk, som bekender sig til at tjene ham, ikke besidder større styrke, er, at de stoler for meget på deres egen visdom og ikke giver Herren lejlighed til at åbenbare sin magt for deres skyld. Han vil hjælpe sine troende børn i enhver situation, hvis de blot vil vise ham fuldstændig tillid og trofast adlyde ham“ (Ellen White, Patriarker og profeter, s. 251).

Der er dog salmer, der i den grad udfordrer os, for det, salmisten lover os, stemmer langtfra overens med det, vi oplever. I de situationer må vi stole på, at den Gud, som var villig til at gå i døden for os, selvfølgelig vil os det godt.

Salmevers kan desuden, hvis de tages ud af kontekst, vække falske forhåbninger. Jesu svar, da Satan forsøgte at fordreje betydningen af Sl 91,11.12, viser tydeligt, at der er forskel på at nære tillid til Gud og at udfordre ham (Matt 4,5-7). Det giver ikke mening at stille urimelige krav til Gud om, at han skal handle imod sin vilje.

”De største sejre for Kristi menighed eller for den enkelte kristne vindes ikke ved talent, uddannelse, rigdom eller menneskers gunst. De vindes i lønkammeret hos Gud, når alvorlig, kæmpende tro griber kraftens mægtige arm“ (Ellen White, Patriarker og profeter, s. 102).

**Spørgsmål til drøftelse**:

`1.	Tal om det sidste spørgsmål i tirsdagsafsnittet om at stole på Gud, når ulykken rammer og livet er svært. Hvordan kan vi forklare, at sådanne ting sker, når salmerne er fulde af forsikringer om Guds omsorg og beskyttelse? Oplevede salmisterne, der nedskrev disse vidunderlige løfter, ikke selv modgang?`

`2.	Hvordan kan vi lære at stole fuldt og fast på Gud, uanset hvad der sker? (Se f.eks. Sl 91,14; 143,8.10; 145,18-20). Hvad kan få vores tillid til at vakle? Hvilken betydning har det for vores måde at takle problemerne på, at vi, allerede inden ulykken rammer, har lært at stole på Gud?`