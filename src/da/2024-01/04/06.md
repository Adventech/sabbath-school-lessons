---
title:  Hjælp fra Helligdommen
date:  25/01/2024
---

`Læs Sl 3,5; 14,7; 20,2-4; 27,5; 36,9; 61,5; 68,6.36. Hvor kommer hjælpen fra i disse vers?`

I helligdommen kan Guds folk søge tilflugt både i fysisk og i åndelig forstand. Helligdommen symboliserer tryghed og frelse. I helligdommen kan de kriseramte søge ly. Fra sin helligdom forsvarer Gud enkerne og de faderløse og styrker sit folk. ”Fra Zion, skønhedens krone, træder Gud frem i stråleglans“ (Sl 50,2). Her sørger Gud for, at retfærdighed sker fyldest, og herfra strømmer hans velsignelser (Sl 84,5; 128,5; 134,3).

Helligdommen er det perfekte tilflugtssted. Gud selv bor der jo, og det er hans tilstedeværelse, der gør helligdommen til verdens bedst sikrede bygning. Også Zion, der trods alt ikke er stort andet end en mindre bakketop, omtales som et mægtigt bjerg ene og alene, fordi Gud har taget bolig der (Sl 68,16.17; Es 2,2).

”For vi har ikke en ypperstepræst, der ikke kan have medfølelse med vore skrøbeligheder, men en, der er blevet fristet i alle ting ligesom vi, dog uden synd. Lad os altså med frimodighed træde frem for nådens trone, for at vi kan få barmhjertighed og finde nåde til hjælp i rette tid“ (Hebr 4,15.16).

`Til eftertanke. På hvilke måder er disse vers en parallel til det, som salmisterne siger om helligdommen?`

Helligdommen minder salmisten om, at ingen af os fortjener Guds gunst. Det er udelukkende på grund af Guds trofasthed og nåde, at vi frelses (Sl 143,2.9-12). Vi har ikke selv noget at byde ind med. Vished om frelsen har vi kun, når vi er forbundet med Gud – når vi omvender os og tager imod Guds nåde og tilgivelse. Helligdomstjenesten symboliserede frelsen i Jesus Kristus.