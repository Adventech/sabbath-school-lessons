---
title:  Mine knogler var ikke skjult for dig
date:  21/01/2024
---

`Læs Sl 139,1-18. Hvilke poetiske udtryk benytter salmisten til at beskrive Guds almagt, nærvær og godhed? Hvad kan vi konkludere om Guds evne og villighed til at opfylde sine løfter?`

Har du nogensinde følt, at du ikke slog til, når du forsøgte at komme nogen til hjælp? Eller har andre forsøgt at hjælpe dig uden at forstå, hvad det egentlig var, du havde brug for? Hvor kærlige og velmenende mennesker end er, vil de aldrig kunne møde vores behov på samme måde som Gud, der ikke alene kender os indgående og ved, hvad vi har brug for, men som også har alle midler til sin rådighed. Hans løfter om hjælp er altså ikke bare tomme ord, men garantier.

Ikke engang i fostertilværelsen var salmisten skjult fra Gud (Sl 139,13.15). I sin alvidenhed kender Gud tid , sted og tanke (Sl 139,2-4). Han ved med andre ord alt, hvad der er at vide om os. Gud har skabt os, han kender os indgående, og han sørger til stadighed for os.

I lyset af det, som Jesus gjorde for os på korset, er det ikke spor foruroligende, at Gud kender os så godt, som han gør. Vi kan nemlig trygt overlade vores skæbne til ham, for ved tro på Jesus har vi fået del i hans retfærdighed, ”Guds“ egen ”retfærdighed“ (Rom 3,5.21).

Salmisten tegner et billede af en Gud, som altid er os nær, også når vi befinder os i ”dødsriget“ (sheol) eller ”mørket“ (Sl 139,8.11.12) – steder, som vi almindeligvis ikke forbinder med Gud (Sl 56,14). Helt til ”morgenrøden“ (øst) eller der,”hvor havet ender“ (vest) følger Gud os (Sl 139,9). Med andre ord: Gud kan nå os overalt. Han er ikke, sådan som nogen vil mene, selv en del af det skabte univers, men han er aldrig fjernt fra os. Han opretholder og sørger til stadighed for det, som han har skabt (se Hebr 1,3).

Fordi han kender os indgående, kan Gud både hjælpe os og sørge for, at vi igen kommer til kræfter. Glad og taknemmelig slutter salmisten derfor med en lovsang til Gud. Tillidsfuldt giver han Gud tilladelse til at granske hans inderste motiver og fjerne alt det, som potentielt skiller ham fra Gud.

`Til eftertanke. For nogen kan det være en foruroligende tanke, at Gud ved alt om os og kender vores dybeste hemmeligheder. Hvordan kan evangeliet være medvirkende til at fjerne netop den slag frygt?`