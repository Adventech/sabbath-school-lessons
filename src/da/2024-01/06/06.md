---
title:  Hellig dom
date:  08/02/2024
---

`Læs Sl 96,6-10; 99,1-4; 132,7-9.13-18. Hvor forretter Gud dom, og hvilken betydning har det for os? Hvordan hjælper helligdommen os til at forstå, hvordan Gud håndterer det onde?`

I helligdommen fik salmisten en helt ny forståelse af, hvordan Gud håndterer det onde (Sl 73,17-20), og helligdommen er ifølge Bibelen det sted, hvorfra Guds domme udgår. I det gamle Israel spurgte ypperstepræsten Gud til råds i helligdommen ved hjælp af ”dom-brystskjoldet“ og ”Urim“ (4 Mos 27,21; 2 Mos 28,15.28-30), og Salmernes Bog beskriver helligdommen som det sted, hvorfra Gud på sin trone dømmer verdens ondskab.

I helligdommen åbenbaredes Guds frelsesplan. De fleste hedenske religioner opfattede synd som en plet eller plamage, der kunne fjernes ved hjælp af en slags trylleformular eller et religiøst ritual. I Bibelen, derimod, defineres synd som en overtrædelse af Guds morallov. Gud er hellig, og derfor elsker han ret og retfærdighed. Guds folk tilbeder en hellig Gud, og de stræber efter ret og retfærdighed ved at leve i overensstemmelse med hans anvisninger.

Nådestolen, Guds trone, i helligdommen er det sted, hvor Gud tilgiver synd og erklærer retfærdig. ”Dér bringer de rette ofre“ (5 Mos 33,19; Sl 4,6). Men den samme ”Gud, der kunne tilgive“, sørger også for, at ”hævne deres gerninger“, som ikke angrer (Sl 99,8).

Salmisterne betragter helligdommen som Guds domstol og fokuserer således på Guds hellighed og på vigtigheden af at følge Guds pagtsanvisninger.

Når Gud dømmer fra Zion, fra helligdommen, gør han endeligt op med de onde og sørger for, at de retfærdige får oprejsning (Sl 132,13-18). Særligt på forsoningsdagen jublede folket over, at Gud dømmer, og flere salmer henviser til den dag, hvor Gud i Jesus Kristus indtager dommersædet i den himmelske helligdom (Sl 96,13; 98,9; Åb 11,15-19).

`Til eftertanke. Læs Rom 8,34. Hvordan ser vi her, at det, som Kristus gør i den himmelske helligdom, er godt nyt for hans folk?`