---
title:  Han skaffer de undertrykte ret
date:  05/02/2024
---

`Læs Sl 9,19; 12,6; 40,18; 113,7; 146,6-10; 41,2-4. Hvad er budskabet til os i dag?`

For Gud er det særligt magtpåliggende at forsvare de undertrykte og værne om de særligt udsatte: de fattige og ressourcesvage, forældreløse børn, enkerne og de fremmede. Det fremgår tydeligt af Salmernes Bog og er helt i tråd med loven og profeterne (2 Mos 22,21-27; Es 3,13-15).

Mange salmer bruger bevidst udtrykket ”de hjælpeløse og fattige“ om de særligt udsatte i samfundet og specificerer altså hverken nationalitet eller religion. Guds omsorg og kærlighed omfatter hele menneskeheden.

Udtrykket ”hjælpeløse og fattige“ dækker ikke bare dem, der er i pengenød, men også dem, der på anden måde er sårbare. Udtrykket ”hjælpeløse og fattige“ appellerer til Guds barmhjertighed, for de hjælpeløse og fattige står helt alene i verden, og betegnelsen bruges desuden om dem, der ærligt og oprigtigt elsker Gud, og som erkender deres totale afhængighed af ham.

Guds trofaste folk har ”omsorg for den svage“ (Sl 41,2-4). I det gamle Israel så man særdeles alvorligt på det at afvise eller svigte de sårbare i samfundet (5 Mos 15,7-11). I Salmernes Bog opfordres de troende til at forsvare de svages rettigheder og protestere mod enhver form for undertrykkelse.

Salmerne påpeger desuden, hvor nytteløst det er at sætte sin lid til menneskers uholdbare løsninger og garantier. Guds folk må modstå fristelsen til at tro, at enkeltindivider eller institutioner kan være deres redning, særligt når de trækker i en anden retning end Gud.

Gud selv blev for vores skyld fattig, for at vi kunne blive rige (2 Kor 8,9). Jesus kan sætte os fri fra alle former for undertrykkelse, og han lover os et evigt liv i Guds rige (Åb 21,4). Jesus er opfyldelsen af salmernes løfter om, at Gud vil gribe ind og gøre op med dem, der forsømmer eller ligefrem udnytter de sårbare i samfundet (Matt 25,31-46).

`Til eftertanke. Hvor meget tænker vi egentlig selv på de ”hjælpeløse og fattige“ omkring os? Hvad gør vi for at hjælpe dem? Opfatter du dig selv som hjælpeløs og fattig?`