---
title:  Udøs din vrede
date:  07/02/2024
---

`Læs Sl 58,7-9; 69,23-29; 83,10-18; 94,1.2; 137,7-9. Hvad giver disse salmer udtryk for? Hvem er det, der dømmer i disse salmer?`

Nogle salmer bønfalder Gud om at hævne sig på individer og nationer, der skader eller lægger planer om at skade salmisten eller hans landsmænd. Disse salmer er foruroligende, for ikke bare er ordvalget voldsomt, men også budskabet synes at kollidere med det bibelske princip om at elske sine fjender (Matt 5,44).

Men salmistens reaktion på undertrykkelse er vel egentlig sund nok. Mens flertallet passivt ser til og lader det onde uimodsagt, harmes han med rette over verdens ondskab og uretfærdighed, hvad enten det går ud over ham selv eller andre.

Og på intet tidspunkt tager salmisten sagen i egen hånd. Straffen for menneskers onde handlinger overlader han til Gud, idet han med henvisning til pagtens forbandelser trygler Gud om at gribe ind, som han har lovet (5 Mos 27,9-16).

Salmerne er ikke bare bønner, de er også profetier, der beskriver Guds endelige dom. Salme 137 afspejler således profeternes forudsigelser om Babylons endeligt og forudser, at babylonernes voldsomme hærgen i sidste ende vil komme tilbage og ramme dem selv. Ondskaben, lover salmerne, er ikke uden konsekvens.

Men med til gengældelsen hører også Guds kærlighed og nåde. Guds børn opfordres til at bede for dem, der mishandler dem, og håbe på, at de omvender sig (Sl 83,19; Jer 29,7).

I vores forsøg på at få salmerne til at harmonere med det bibelske princip om at elske sine fjender, skal vi passe på, at vi ikke bagatelliserer de frygtelige pinsler, som salmisterne beskriver. ”Dyrebart i Herrens øjne er hans frommes liv“ (Sl 116,15). Gud ser sine børns lidelser, og det er Guds folks ansvar at gøre op med ondskab og undertrykkelse og aktivt at søge Guds rige. Salmerne låner stemme til dem, der lider. Gud ser deres pinsler, og en skønne dag, lover salmerne, vil retfærdigheden ske fyldest.

`Til eftertanke. Hvem kan sige sig fri for indimellem at nære tanker om hævn, når vi eller vores kære udsættes for ondt? Hvordan kan disse salmer være med til at sætte det, som du oplever, ind i en større kontekst og hjælpe dig med at håndtere de følelser?`