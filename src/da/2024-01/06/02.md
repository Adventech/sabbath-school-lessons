---
title:  En mægtig kriger
date:  04/02/2024
---

`Læs Sl 18,4-19; 76,4-10.13; 144,5-7. Hvordan beskrives Gud i disse salmer? Hvilke billeder bruger salmisterne, når de skal tegne et billede af Gud, der står på spring for at komme sit folk til undsætning?`

Disse salmer lovsynger Gud, fordi han med sin mægtige hånd griber ind over for dem, der truer hans folk. De tegner et billede af Gud som konge, kriger og dommer. Billedet af Gud som en mægtig kriger går igen i Salmernes Bog og fremhæver, hvor seriøst Gud tager folkets nødråb, og hvor prompte han griber ind som respons på deres lidelser.

”Herren tordnede i himlen, den Højeste løftede sin røst med hagl og glødende kul. Han sendte sine pile ud og spredte fjenderne, han forfærdede dem med sine mange lyn. Havets bund kom til syne, og jordens grundvolde blottedes ved din trussel, Herre, ved din fnysende vrede“ (Sl 18,14-16).

Der kan ikke herske nogen tvivl om, at Gud i sin omsorg for de nødlidende både vil og kan besejre det onde. Det er kun et spørgsmål om timing.

Israels historie er fuld af beretninger om, hvordan Gud greb ind og sikrede sit folk sejren. Det var ikke i egen kraft, at den sagnomspundne kong David vandt sejr efter sejr. David kunne uden videre selv have taget æren for sine utallige sejre, men sådan tænkte han ikke. Han vidste udmærket, hvor han fik sin styrke fra.

Ifølge David, er det Gud, der har lært ham ”at spænde kobberbuen“ (Sl 18,35), og intet sted i salmerne sætter David sin lid til egne evner og færdigheder. Gud ”udfrier mig fra mine fjender,“ siger han, ”og redder mig fra voldsmænd“ (Sl 18,48.49).

I Salmernes Bog optræder David ikke som sejrherre, men som musiker, og i musikken lovpriser han Gud, der befrier sit folk og sørger for dem (Sl 144,10-15).

`Til eftertanke. Hvorfor er det vigtigt at huske på, at Gud har æren for alt, hvad vi kan, og alt, hvad vi opnår her i livet? Hvad er faren ved at glemme, hvor det alt sammen kommer fra?`