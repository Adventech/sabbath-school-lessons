---
title:  Hvor længe vil I dømme uretfærdigt?
date:  06/02/2024
---

Det var myndighedernes ansvar at opretholde lov og orden I Israel i henhold til Guds anvisninger (Sl 72,1-7.12-14). Hvis landet og dens befolkning skulle trives og blomstre, måtte regenten, hvis position udelukkende afhang af hans loyalitet mod Gud, sikre fred og retssikkerhed samt sørge for de socialt udsatte.

`Læs Sl 82. Hvad sker der, når de, der skal sikre retssikkerheden, misbruger deres magt, bøjer reglerne og undertrykker dem, som de burde beskytte?`

I salme 82 dømmer Gud Israels korrupte dommere. De ”guder“, som salmen henviser til, er tydeligvis ikke hedenske guder eller engle, for hverken guder eller engle har nogensinde af Gud fået ansvar for at sikre retssikkerheden for Guds folk. Det har derimod Israels dommere, som i vers 2-4 anklages for brud på Toraen – den lov, som de havde ansvar for at hævde og opretholde (5 Mos 1,16-18; 16,18-20; Joh 10,33-35). Gud stiller mennesker til ansvar for, hvorvidt de dømmer retfærdigt, men det gør de så langt fra, og derfor må de bøde for det. Magthavere famler omkring i mørket uden at fatte noget som helst (Sl 82,5), fordi de ignorerer Guds anvisninger (Sl 119,105).

Bibelen fastholder, at der kun er én Gud. Denne verdens myndigheder er indsat af Gud til at handle på hans vegne (Rom 13,1), men alt for ofte svigter disse mennesker deres ansvar og misbruger deres magt.

Der er en vis ironi forbundet med, at myndighederne i salme 82 kaldes ”guder“. De mente selv, at de var højt hævet over pøbelen – at de var en slags ”guder“ – men selvom de ganske rigtigt som ”den højestes børn“ var udvalgt af Gud til at repræsentere ham, står det her klart, at de ved deres svigt har mistet deres autorisation. Gud minder dem om, at de trods alt kun er almindelige dødelige og underlagt den samme morallov som alle andre. Ingen er hævet over Guds lov (Sl 82,6-8).

Gud skal dømme hele verden, og heller ikke Guds folk slipper for at stå til ansvar over for ham. Som dommer er Gud vores eksempel og den eneste, som vi i sidste ende kan sætte vores lid til.

`Til eftertanke. I hvilken grad har du autoritet over andre, og hvor godt håndterer du det ansvar? Handler du retfærdigt, eller bøjer du reglerne til din egen fordel?`