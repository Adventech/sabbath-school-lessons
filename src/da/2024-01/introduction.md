### Salmerne: hvor Gud og mennesker mødes

Salmernes Bog er en anseelig og nuanceret samling bønner og åndelige sange. Salmerne, der er forfattet af konger, poeter, præster og lægfolk, som udtrykker alt fra overvældende lykke og lovsang til den dybeste sorg og fortvivlelse, har i årtusinder været anvendt som bønnebog og sangbog for de troende.

Salmernes Bog er enestående. Det er ikke en beretning eller lærebog, men en bog, der låner os ord til vores kommunikation med Gud. Salmerne sætter ord på Guds kærlighed, herlighed og almagt. De låner os ord til at udtrykke vores bekymringer, angst og smerte, og de motiverer os til på ny at overgive os til Gud. Salmerne sætter ord på stort set alt, som vi mennesker tænker og føler, og det er derfor ikke så underligt, at rigtigt mange mennesker bruger vers fra Salmernes Bog i deres personlige bønner. Martin Luther sagde om Salmernes Bog: ”Hvor kan man finde mere ophøjede udtryk for glæde end i takkesalmerne? De åbenbarer det, der bor i hjertet hos de hellige. I dem skuer vi en vidunderlig have fyldt med blomster og fornemmer, at himlen åbner sig for vores blik. Eller hvor kan vi finde bedre, mere gribende og sørgmodige ord til at udtrykke sorg end i klagesalmerne? Her ser man med de hellige døden i øjnene og får følelsen af at stirre lige lukt ind i helvede, for så uigennemtrængelige er de skygger, som Guds vrede kaster … Det er derfor ikke svært at se, hvorfor netop Salmernes Bog er de helliges yndlingsbog. Enhver kan ved en hvilken som helst given lejlighed finde salmer, der passer til anledningen, og som udtrykker det, han føler, som var de skrevet netop til ham og med hans situation for øje. I ingen anden bog formuleres det bedre“ (Martin Luther: Selections From His Writings, red. John Dillenberger, New York: Anchor Books, 1962, s. 39, 40).

Der sker noget med os, når vi – som de troende har gjort det i årtusinder – aktivt benytter os af Salmernes Bog som bønnebog såvel som sangbog. Salmerne sætter ord på vores ønsker, vores bekendelse, vores sorg og vores taknemmelighed til Gud.

Det er derfor også nærliggende at spørge, om det overhovedet giver nogen mening at sætte sig ned og studere salmerne? Men jo, ligesom de øvrige bøger i Bibelen hører hver enkelt salme til i en specifik historisk, teologisk og litterær kontekst. Formålet med at studere salmerne er således at gøre denne kontekst levende og nærværende for den moderne læser. Det er nødvendigt, at vi gør os klart, at selvom salmerne er Guds folks bønner – bønner, som Jesus selv bad, da han blev menneske og færdedes iblandt os – er salmerne også bønner, der omhandler Jesus. De er Guds åbenbaring til os mennesker, og vi studerer salmerne for at blive klogere på, hvad Gud ved Jesus har gjort for os i fortid, nutid og fremtid.

Salmernes Bog består af 150 vidt forskellige digte, og dog er det næppe tilfældigt, hvilke digte, der indgår i samlingen. Salmerne sætter ord på en åndelig vandring, som mange af Guds børn kan nikke genkendende til. Udgangspunktet er troen på en almægtig Gud, der belønner det gode og straffer det onde. Men efterhånden som vi graver dybere ned i studiet af salmerne, vil vi se, hvad der sker, når troen på en et velordnet og retfærdigt univers udfordres. Er Gud stadig konge? Hvordan kan de troende fortsat ”synge Herrens sange på fremmed jord?“ (Sl 137,4).

Det er vores ønske, at Salmernes Bog må være med til at facilitere vores daglige møde med Gud, indtil Kristus kommer igen, og vi kan tale med ham ansigt til ansigt.

_Dragoslava Santrac, som har en PhD i gammeltestamentlige studier, er ledende redaktør for ”Encyclopedia of Seventh-day Adventists“ ved hovedkvarteret for Adventistkirkens Generalkonference. Hun har skrevet bindet om salmerne 76-150 til adventisternes bibelkommentar._