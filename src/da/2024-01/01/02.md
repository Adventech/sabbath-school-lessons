---
title:  Den liturgiske kontekst
date:  31/12/2023
---

I det gamle Israel var salmerne en integreret del af tempeltjenesten, og, som det fremgår af anmærkningerne til korlederne (Sl 8,1) om brug af musikinstrumenter (Sl 61,1) og melodier (Sl 9,1), har det været intentionen, at de skulle synges.

Af den hebraiske titel på Salmernes Bog, Tehilim, som betyder lovsange, fremgår det, at formålet med salmerne er at prise Gud. Ordet ”salme“ har vi fra det græske ord psalmoi, som bruges i den græske oversættelse af Bibelen, Septuaginta, fra det andet og tredje århundrede f.Kr.

Salmerne spillede en central rolle i gudstjenesten. Man sang dem i forbindelse med tempelindvielser, religiøse fester, og ikke mindst da pagtens ark endelig under stor festivitas blev bragt til Jerusalem.

Valfartssalmerne (Sl 120-134) blev traditionelt sunget, når man i forbindelse med de tre store højtider valfartede til Jerusalem (1 Mos 23,14-17). Det egyptiske hallel (Sl 113-118) og det store hallel (Sl 136) blev brugt ved ovenstående højtider, men også i forbindelse med nymånefesten og tempelindvielsen. Især det egyptiske hallel spillede en central rolle i påskefejringen. Salme 113 og 114 blev sunget som indledning til påskemåltidet og salme 115-118 som afslutning (Matt 6,30). Det daglige hallel (salme 145-150) indgik i morgenoffertjenesten.

Salmerne var andet og mere end bare musikledsagelse, for det var salmernes indhold, der der var bestemmende for selve liturgien i gudstjenesten. Når Jesus bad, citerede han ofte salmerne. I Matt 27,46 citerer han f.eks. salme 22, og også den første kristne menighed citerede salmerne flittigt (Kol 3,16; Ef 5,19).

`Hvordan kan vi, der jo ikke længere tilbeder Gud i templet, inddrage salmerne i vores tilbedelse – både individuelt og som menighed?`