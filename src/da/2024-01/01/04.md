---
title:  Sange til alle anledninger
date:  02/01/2024
---

`Læs Sl 3; 33,1-3; 109,6-15. Hvilke aspekter af vores menneskelige erfaring beskrives her?`

Salmernes Bog viser med al ønskelig tydelighed, at det er muligt at tilbede Gud under alle forhold. Bogen rummer således bl.a.: (1) Lovsange til Gud, som skabte himlen og jorden, og som regerer med trofasthed og retfærdighed. (2) Takkesalmer til Gud, der så gavmildt deler ud af sine velsignelser. (3) Klagesange og inderlige råb om hjælp i modgang. (4) Visdomsord med praktiske råd til den, der ønsker at leve et godt liv. (5) Messianske salmer, der ophøjer Kristus som konge og befrier. (6) Historiske salmer, som fremhæver Guds trofasthed på trods af Israels svigt.

Lyrikken i salmerne er både smuk og fængslende, og selvom noget selvfølgelig går tabt i oversættelsen, kan vi stadig værdsætte flere af de poetiske virkemidler:

Parallelisme, hvor ord, sætninger eller tanker, der minder om hinanden (ordets længde, antal stavelser eller betydning), gentages efter et fastlagt symmetrisk mønster. Parallelisme bruges typisk til at understrege en pointe. I Sl 103,1 f.eks., ”Min sjæl, pris Herren, alt i mig skal prise hans hellige navn“, hvor ”alt i mig“ nærmere definerer, hvad salmisten mener med begrebet ”min sjæl“.

Billedsprog, hvor ord og begreber anvendes i overført betydning. ”Skjul mig i dine vingers skygge“ siger salmisten f.eks. og beskriver dermed det tilflugtssted, han har fundet hos Gud.

Merisme, hvor yderpunkter/modsætningspar bruges til at beskrive helheden. ”Dag og nat råber jeg til dig“, siger salmisten f.eks. i Sl 88,2, og med ”dag og nat“ mener han døgnet rundt.

Ordspil, hvor man spiller på ords tvetydighed eller lydmæssige lighed for at understrege budskabet som f.eks. i Sl 96,4.5, hvor salmisten spiller på de hebraiske ord elohim og elihim, der betyder hhv. ”guder“ og ”afguder“, for at pointere, at folkenes guder ikke er ”guder“, men blot ”afguder“.

Til sidst er der ordet ”sela“, som på hebraisk bruges i mange salmer og betegner en kort pause til enten at refleksion eller til at skifte musikakkompagnement. I Sl 61,5 tilføjes på hebraisk et ”sela“, selvom ordet ikke optræder i den danske oversættelse.