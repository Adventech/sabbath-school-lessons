---
title:  Salmisterne
date:  01/01/2024
---

Størstedelen af salmerne er forfattet af kong David, som personligt koordinerede liturgien i forbindelse med tempeltjenesten. Også Det Nye Testamente bekræfter, at David står bag en stor del af salmerne (Matt 22,43-45; ApG 2,25-29.34.35; 4,25; Rom 4,6-8). Adskillige af salmerne er desuden komponeret af tempelmusikerne. Det gælder f.eks. salme 50 og salmerne 73-83 af Asaf og de salmer, som er forfattet af hhv. Kora-sønnerne (Sl 42; 44-47; 49; 84; 85; 88) og ezraitterne Heman (Sl 88) og Etan (Sl 89). Udover disse står kong Salomo (Sl 72; 127) og Moses (Sl 90) som forfattere til enkelte salmer.

`Læs Sl 25,1-5; 42,2; 75,2; 77,2; 84,2.3; 88,2-4; 89,2. Hvad fortæller disse salmer os om, hvad salmisterne gennemgik, da salmerne blev skrevet?`

Helligånden inspirerede salmisterne til at bruge deres talent til Guds ære og til gavn for det menighedsfællesskab, som de var en del af. Salmisterne elskede tydeligvis Gud og nærede en dyb og inderlig tillid til ham, men som de fleste blev også de grebet af modløshed og overvældet af fristelser. Til trods for at de har årtusinder på bagen, udtrykker salmerne tanker og følelser, som også moderne læsere kan spejle sig i.

Sl 88,2.3: ”Herre, min frelses Gud, dag og nat råber jeg til dig; lad min bøn nå dig, vend dit øre mod min klage!“ afspejler i lige så høj grad den afmagt, som griber os i det 21. århundrede, som den fortvivlelse, der greb salmisten for mere end 3.000 år siden.

Nogle salmer beskriver modgang, andre begejstring. Salmisterne hhv. råbte til Gud i deres elendighed og overvældedes af taknemmelighed over de velsignelser, som de helt ufortjent modtog af Guds hånd. De takkede Gud for hans trofasthed og kærlighed, og de lovede ham evig troskab. Salmerne står således som vidnesbyrd om Guds frelse – beviser på, at der findes nåde og håb. Salmerne er formidlere af Guds løfter til enhver, som i tro tager imod Guds tilgivelse og det liv, han tilbyder os, men de forsøger på ingen måde at dække over eller bagatellisere de vanskeligheder og lidelser, som er vores lod i en falden verden.

`Til eftertanke. Hvordan kan vi finde håb og trøst i bevidstheden om, at også salmisterne, hvis liv var viet til Gud, kæmpede med nogle af de samme ting, som vi gør i dag?`