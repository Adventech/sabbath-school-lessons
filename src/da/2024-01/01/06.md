---
title:  Salmisternes verdensbillede
date:  04/01/2024
---

`Læs Sl 16,8; 44,8; 46,1; 47,1.7; 57,2; 62,8; 82,8; 121.7. Hvor meget fylder Gud i salmisternes liv?`

Alt, hvad salmisterne oplever, deler de med Gud. Gud er skaber, han er konge og den eneste, som har retten til at dømme. Han sørger for sine børn, og han er til at stole på. Det har aldrig været meningen, at Guds folk skulle lide nød, og salmisterne beskriver, hvordan selv Guds fjender undrer sig, når det sker (Sl 42,11). De nærer en grundlæggende tillid til, at Gud aldrig vil svigte sit folk. Gud er og bliver omdrejningspunktet for alt, hvad de foretager sig, og ultimativt ser salmisterne frem til en tid, hvor alle skabninger tilbeder Gud (Sl 47,2; 64,10).

Fordi Gud spiller en så central rolle i salmisternes dagligdag, afviger deres forståelse af, hvad det vil sige at tilbede Gud, en hel del fra det, som i dag går under betegnelsen ‘tilbedelse’. Samfundsstrukturen havde Gud som sit naturlige og ubestridte omdrejningspunkt, og alt, hvad der skete – både godt og skidt – lagde man frem for Gud, som ifølge salmisterne altid hører sit folks bønner og griber ind, når tiden er moden til det (Sl 3,5; 18,7; 20,7).

Ifølge salmisterne har Gud hjemme i himlen, men har taget bolig ‘iblandt os’ i helligdommen. Gud er således både langt borte og ganske nær. Han er overalt, men også specifikt til stede i templet (Sl 11,4). Han er skjult (Sl 10,1), og alligevel møder han os ansigt til ansigt (Sl 41,13). Disse – efter alt at dømme – indbyrdes uforenelige egenskaber hos Gud, formår salmisterne at favne. De beskriver en Gud, som på én og samme tid er fjern og nær (Sl 24,7-10), og de bevæger sig hjemmevant i det spændingsfeltet mellem de udfordringer, som møder Guds folk, og deres urokkelige tillid til, at Gud i sin kærlighed både kan og vil gribe ind på et tidspunkt, som kun han selv kender.

`Til eftertanke. Hvordan udvider salmerne vores horisont med hensyn til, hvilke aspekter af tilværelsen, Gud aktivt ønsker at være en del af? Er der noget i dit liv, som du helst ser, at Gud ikke blander sig i?`