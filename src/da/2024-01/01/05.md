---
title:  Inspirerede og inspirerende bønner
date:  03/01/2024
---

`Læs 2 Sam 23,1.2 Rom 8,26.27. Hvad kan vi udlede om bøn i disse to tekster?`

I Israels bønner og lovsange er Gud og mennesker i dialog med hinanden. Salmerne er formuleret som bønner, og salmisterne tiltaler typisk Gud meget direkte og personligt med en klar forventning om at få svar. ”Min konge og min Gud“ (Sl 5,3; 84,3) ”lyt til mine ord“ (Sl 5,2) og ”hør min bøn“ (Sl 39,13), trygler de, ”se“ (Sl 25,19), ”svar mig“ (Sl 102,3) og ”frels mig“ (Sl 6,5).

Selvom salmerne er formuleret som bønner, må de samtidigt betragtes som budskaber fra Gud, og de faciliterer således den nære og personlige relation til Gud, som beskrives i Romerbrevet: ”Og også Ånden kommer os til hjælp i vor skrøbelighed. For hvordan vi skal bede, og hvad vi skal bede om, ved vi ikke. Men Ånden selv går i forbøn for os med uudsigelige sukke, og han, der ransager hjerterne, ved, hvad Ånden vil, for den går i forbøn for de hellige efter Guds vilje“ (Rom 8,26.27).

Også Jesus citerede salmerne. I Luk 20,42.43 citerer han f.eks. Sl 110,1: ”David siger jo selv i Salmernes Bog: Herren sagde til min herre: Sæt dig ved min højre hånd, indtil jeg får lagt dine fjender som en skammel for dine fødder!“

Selvom nogle salmer er skrevet i anledning af – og henviser til – helt specifikke historiske begivenheder eller salmisternes personlige erfaringer, rummer de åndelige dybder, som har relevans for mennesker, uanset hvor i livet de befinder sig og uafhængigt af alder, etnicitet, køn, religion. Med udgangspunkt i sorger og glæder, håb og frygt taler salmerne til os i et sprog, som vi alle forstår og kan relatere til.

`Til eftertanke. Med tanke på, hvor flittigt Jesus brugte salmerne, hvor stor en rolle tænker du så, at de potentielt kunne spille i dit eget trosliv?`