---
title:  Til videre studium
date:  05/01/2024
---

Ellen White, Profeter og konger, kap. 3, ”Guds tempel og dets indvielse“; Budskaber til de unge, afsn. 9: ”Fordele ved musik“ og ”Musik er en dyrebar gave“.

Salmernes Bog indeholder 150 salmer. I tråd med tidlig jødisk tradition er salmerne ligesom Mosebøgerne fordelt på 5 bind: I (Sl 1-41), II (Sl 42-72), III (Sl 73-89), IV (Sl 90-106) og V (Sl 107-150).

Allerede inden Salmernes Bog eksisterede der salmesamlinger. Det drejer sig f.eks.om salmer skrevet af Kora-sønnerne (Sl 42-49. 84. 85. 87 og 88), salmer af Asaf (Sl 73-83), valfartssalmer (Sl 120-134) og hallelujasalmer (Sl 11-118. 146-150). Også i Sl 72,20 henvises der til en mindre samling davidssalmer.

De fleste salmer associeres med kong Davids regeringsperiode og årene umiddelbart derefter – altså omkring det 10. århundrede f.Kr. – men i de følgende århundreder, da riget blev delt, under eksilet i Babylon og også efter genoprettelsen af nationen, føjedes der fortsat nye salmer til samlingen. Det er muligt, at det var Ezra, der sørgede for at samle de allerede eksisterende salmesamlinger til ét bind i forbindelse med indvielsen af det nye tempel i Jerusalem.

At sammensætningen af salmer højst sandsynligt er bestemt af skrivere ved templet, betyder ikke, at de ikke er inspireret af Gud selv. Ligesom salmisterne havde tempelskriverne viet sig til Guds tjeneste og lod sig lede af ham (Ezra 7,6.10). Ligesom Kristus, der jo var Gud i menneskeskikkelse, er salmerne guddommeligt inspirerede ord formuleret af mennesker i et sprog, som vi forstår. ”Bibelen og dens guddommelige sandheder, som er udtrykt på menneskeligt sprog, er en forening af det guddommelige og det menneskelige. Der forekom en lignende forening i Kristi natur. Han var Guds søn og Menneskesønnen. Det gælder derfor både om Bibelen og om Kristus, at ‘Ordet blev kød og tog bolig iblandt os!’“ (Ellen White, Mod en bedre fremtid, s. 11).

**Spørgsmål til drøftelse**:

`Hvilken betydning har det, at sange og bønner i Salmernes Bog er inspireret af Gud? Hvad siger det om Gud og det forhold, som han ønsker at have med os mennesker? Hvad kan vi hver især udlede om Guds nærhed og tilgængelighed i dagligdagen?`

`Har du nogensinde oplevet, at en salme eller et salmevers talte direkte ind i den situation, som du befandt dig i? Hvordan påvirkede det dig i situationen?`