---
title:  Rejs os igen
date:  11/01/2024
---

`Læs Sl 60,3-7. I hvilke situationer tænker du, at salmen vil passe sig som bøn? Kan klagesange også bruges, når alt går godt? Hvilke fordele kan der være ved det?`

Almindeligvis vil vi mene, at klagesange hører sig til, når vi lider i fysisk, psykisk eller åndelig forstand. Men det er ikke ensbetydende med, at vi skal springe dem over, når alt går godt. Der er faktisk intet i vejen for, at vi, selv når vi er lykkelige, tager ord i munden, der står i skarp kontrast til det, som vi føler her og nu. Faktisk kan det ligefrem være gavnligt for os.

Klagesangene minder os om, at lidelse er en del af den menneskelige erfaring. Alle, både de gode og de onde, møder modgang, men salmerne forsikrer os om, at Gud stadig styrer slagets gang. Han låner os sin styrke og står parat med en løsning. Selv i salme 60, hvor vanskelighederne synes uoverskuelige – ”du har bragt landet til at skælve og slå revner“ (Sl 60,4) – sætter salmisten sin lid til, at Gud frelser.

Desuden lærer klagesangene os omsorg for dem, der lider. Når vi jubler og takker Gud for hans omsorg for os, er det vigtigt, at vi ikke glemmer, at ikke alle har det lige godt. Kender vi måske ikke alle nogen, der lige nu er i krise og lider forfærdeligt? Klagesangene minder os om, at vi har et ansvar over for dem, der lider. De giver os lyst til vise omsorg og medmenneskelighed på samme måde, som Jesus gjorde det.

”Denne verden er ét stort lazaret, men Kristus kom for at helbrede de syge og sætte dem, som Satan undertrykker, i frihed. Sit liv, sine kræfter og sit helbred delte han med de syge, de lidende og de dæmonbesatte. Han var klar over, at meget af den elendighed, som han blev præsenteret for, var selvforskyldt, men aldrig afviste han en eneste, der bad om hans hjælp. De, der på egen krop oplevede Kristi godhed og kærlighed, blev klar over, i hvor høj grad de selv kom til kort, og Jesus fik således mulighed for ikke kun at helbrede dem fysisk, men også åndeligt. Evangeliet har stadig den samme magt til at forvandle, så der er ingen grund til at tro, at vores vidnesbyrd i dag skulle have mindre gennemslagskraft end dengang“ (Ellen White, Welfare Ministry, s. 24 og 25).

`Til eftertanke. Hvem kender du, som lige nu har brug for ikke bare dine bønner, men også din omsorg?`