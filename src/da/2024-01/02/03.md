---
title:  Tillid trods modgang
date:  08/01/2024
---

Sorg og lidelse er noget, som alle kristne oplever, og langt de fleste har i perioder undret sig over, hvad Gud har gang i, og hvorfor netop de rammes så hårdt. Salmisterne havde det på nøjagtig samme måde, og faktisk var det Gud selv, der inspirerede dem til at sætte ord på det, de oplevede.

`Læs Sl 44. Hvad siger salmen os i dag, og hvad er det, der gør, at troende til alle tider, har kunnet spejle sig i den?`

Det udvalg af salmer, som almindeligvis bruges i gudstjenesten, afspejler vores ofte meget restriktive syn på, hvad der er passende at udtrykke offentligt. Vi vægrer os ved at tale om det, der er svært, og ved faktisk sjældent hvordan. Til trods for, at vi til tider overvældes af følelsen af, at Gud er unfair, er det ikke noget, vi sætter ord på, når vi taler med ham – det være sig offentligt eller privat.

Men det er ikke sundt for vores gudsforhold og bygger på en fejlagtig opfattelse af, hvad tilbedelse er. Når vi ikke åbner os op for Gud i bøn og ærligt fortæller ham, hvor vi står, og hvad vi føler, risikerer vi, at problemerne bare vokser sig større. Vi må have så stor tillid til Gud, at vi tør være ærlige over for ham, og salmerne forsikrer os om, at Gud på ingen måde forventer, at vi fortrænger og fornægter det, vi føler.

Salme 44, f.eks., sætter ord på følelsen af at blive uretfærdigt behandlet og udtrykker det, som vi ikke har ord for eller ikke vover at sige højt. ”Vort hjerte veg ikke fra dig, vore skridt forlod ikke din vej. Men du knuste os, hvor sjakaler bor, du dækkede os med mørke“ (Sl 44,19.20).

Og dog nærer salmisten som udgangspunkt en urokkelig tillid til Gud, som aldrig tidligere har svigtet sit folk. ”Jeg stoler ikke på min bue,“ siger han (Sl 44,7). Nu, hvor ulykkerne ramler ned over Guds folk, har salmisten til trods for sin lange liste af klagepunkter så stor tillid til Guds kærlighed, at han tør sætte ord på sine følelser og råbe ”udfri os, så sandt du er trofast“ (Sl 44,27).

`Til eftertanke. Når Gud tilsyneladende ikke griber ind, og når han i det hele taget føles langt borte, hvordan kan det så hjælpe at tænke tilbage på situationer, hvor Gud greb ind, og du mærkede hans nærvær?`