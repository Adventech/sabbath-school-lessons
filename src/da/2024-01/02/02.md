---
title:  Bøn
date:  07/01/2024
---

En enkel måde at gøre salmerne til en naturlig del af din dagligdag er at læse en salme om dagen. Du kan tage dem fra en ende af og begynde med salme 1, men du kan også vælge at fokusere på salmer, der handler om det, som du gennemgår netop nu, hvad det end måtte være. I Salmernes Bog kan du finde alt fra klagesange og vredesudbrud til takke- og lovsange. Der findes bekendelsessalmer og visdomssalmer (hvor salmisten søger visdom og vejledning hos Gud) såvel som historiske salmer og valfartssalmer. I dette kvartal vil vi gennemgå salmerne med særligt fokus på deres kontekst.

Hvordan bærer man sig så ad med at læse salmerne?

Begynd med helt enkelt at læse salmen. Derefter kan du gøre dig nogle overvejelser omkring salmen og dens indhold og slutte med en bøn. Du kan f.eks. overveje, hvordan salmisten tiltaler Gud, og hvorfor han henvender sig til ham i bøn. Sammenlign din egen situation med salmistens og overvej om salmen kan hjælpe dig med at sætte ord på det, som du gennemgår. Du vil blive overrasket over, hvor ofte det, som du læser, faktisk vækker genklang hos dig selv.

Hvis noget i salmen provokerer dig, kan du jo overveje, om det er fordi, salmen udfordrer dit syn på, hvordan Gud skal gribe ind og løse dit nuværende problem. Husk, at alt, hvad du læser i Salmernes Bog og i Bibelen, som helhed skal ses i lyset Kristus , hans død for os og den lyse fremtid, som Gud stiller os i udsigt.

Tænk også over, om salmen introducerer bedeemner, som har relevans ikke bare for dig selv personligt, men også for din menighed og det omgivende samfund. Bed om, at Gud må lægge dig sine ord på sinde, og hvis du kender nogen, der lige nu gennemlever noget af det, som du har læst om i salmen, så gå i forbøn for dem hos Gud. Fordi Salmernes Bog beskriver stort set alle aspekter af den menneskelige erfaring, vil du opleve, at du gang på gang bliver beriget af at tage salmisternes ord til dig.

`Til eftertanke. ”Lad Kristi ord bo i rigt mål hos jer,“ siger Paulus (Kol 3,16). Hvad vil det sige? Er bibellæsning forudsætningen for, at vi kan opleve netop det?`