---
title:  Fortvivlelse forvandles til håb
date:  10/01/2024
---

Vi har sikkert allesammen følt, at Gud var langt væk. Hvem af os har ikke tænkt: hvordan kan Gud tillade, at det sker?

Salmisterne, der var mennesker på godt og ondt som vi, har med stor sandsynlighed følt noget af det samme. En ting er, at vi må leve med konsekvenserne af de dårlige valg, vi træffer, men hvad så, når vi på ingen måde føler, at vi har fortjent det, som vi nu gennemlever? Er det så ikke et tydeligt svigt fra Guds side?

`Læs Sl 13. Hvilke to yderpunkter svæver salmisten imellem? Hvad er mon årsagen til, at salmistens indstilling ændrer sig så radikalt?`

”Hvor længe vil du dog glemme mig, Herre? Hvor længe vil du skjule dit ansigt for mig?“ (Sl 13,2). Hvem af os kan sige sig fri for at have tænkt sådan, til trods for at Gud gang på gang forsikrer os om, at vi aldrig er glemt af ham?

Men salme 13 har også et bud på en løsning. Så længe vi udelukkende fokuserer på os selv og på de problemer, der tårner sig op foran os, kommer vi ingen vegne, og salmisten bryder den onde cirkel ved at henlede opmærksomheden på Guds trofasthed overfor sit folk. Til trods for at salmen begynder som klagesang, er der ikke meget suk og klage over slutningen, og det er hele pointen. Salmen guider os til bevidst at vælge at stole på Guds forløsende kraft (Sl 13,6), så vores angst og frygt (Sl 13,2-5) gradvist kan erstattes af visheden om, at vi trygt kan overlade alt til ham – så vores klagesang kan forvandles til lovsang og fortvivlelsen erstattes af håb (Sl 13,6).

Hvis forvandlingen skal finde sted, skal der dog andet og mere til, end at vi tankeløst lirer salmevers af, når vi beder. Vi må bede Helligånden om styrke til rent faktisk at handle på det, som salmerne forlanger af os. Guds ord til os i salmerne er andet og mere end tør teori. Guds ord har kraft til at ændre ikke bare vores indstilling, men også vores adfærd, når vi sættes i forbindelse med Kristus, som selv praktiserede Guds vilje i alt, hvad han gjorde, og i øvrigt også integrerede salmerne i sine bønner.

`Til eftertanke. Hvad skal der til, for at modgang kan styrke dit forhold til Gud?`