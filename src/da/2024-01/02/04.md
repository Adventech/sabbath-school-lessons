---
title:  Fortvivlelse
date:  09/01/2024
---

Ikke alene er det befriende at bruge salmerne i forbindelse med bøn, de danner også en gudgiven ramme om hele oplevelsen og gør det, vi bærer på, udholdeligt ved at forsikre os om, at der er håb, og at Gud faktisk hører os.

`Læs Sl 22. Hvad kan vi lære af denne salme om at bevare tilliden til Gud, når vi lider?`

Klagen i salme 22 kan hjælpe den, der lider, med at sætte ord på sorgen og ensomheden. ”Min Gud, min Gud! Hvorfor har du forladt mig? Du er langt borte fra mit råb om hjælp og fra mit skrig“ (Sl 22,2). Ordene er velkendte for de fleste kristne, for det var de selvsamme ord, Jesus i sin nød råbte på korset. Tydeligvis vandt formuleringen i salmen genklang hos Jesus (se Matt 27,46).

Men salmisten giver trods sin tilsyneladende håbløse situation udtryk for, at han vil ”forkynde dit navn for mine brødre, i forsamlingens midte vil jeg lovprise dig“ (Sl 22,23). Salmisten holder med andre ord stadig fast ved troen på Gud og erklærer sig villig til at prise Gud, uanset hvad. Ved at lægge os disse ord i munden hjælper salmisten os til med troens øjne at se frem til den dag, hvor Gud ved sin nåde vil læge vores sår og give os livsmodet tilbage.

Salmerne åbner således op for nye åndelige horisonter. Vi får ord til at udtrykke det, som vi tænker og føler her og nu, men opfordres samtidigt til at overlade vores smerte, skuffelse, vrede og fortvivlelse til Gud og sætte vores lid til ham uanset omstændighederne.

Forvandlingen fra klagesang til lovsang afspejler den åndelige fornyelse og forvandling, som finder sted hos de bedende, når Gud trøster dem og forsikrer dem om, at der er håb.

`Til eftertanke. Hvordan kan vi på trods af det, som vi kæmper med her og nu, bevare tilliden til, at Gud elsker os og vil os det bedste?`