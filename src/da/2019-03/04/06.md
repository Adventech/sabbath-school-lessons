---
title:  Ordsprogenes Bog: Barmhjertighed for de nødstedte
date:  25/07/2019
---

Ordsprogenes Bog er en samling af visdomsord, og beskæftiger sig med et bredt område af emner og livserfaringer. Blandt disse finder vi refleksioner over fattigdom, rigdom, tilfredshed, ret og uret, og ofte ses det fra forskellige synsvinkler. Livet er ikke altid enkelt og ligetil, og Ordsprogene gør os opmærksom på de forskellige omstændigheder og valg, som påvirker, hvordan tilværelsen er, også blandt dem der er tro imod Gud.

`Læs Ordsp 10,4; 13,23.25; 14,31; 15,15-16; 19,15.17; 30,7-9. Læs og sammenlign teksterne. Hvad siges der, som er relevant i forbindelse med rigdom, fattigdom og hjælp til mennesker i nød?`

Ordsprogenes Bog lægger vægt på den omsorg og opmærksomhed, som Gud har for de fattige og svage. Nogle gange er mennesker fattige på grund af omstændigheder, dårlige valg eller udnyttelse. Men uanset, hvad deres situation skyldes, beskrives Gud stadigvæk som deres skaber (se Ordsp 22,22-23). Disse mennesker skal ikke undertrykkes eller udnyttes, uanset hvilke fejl de har begået.

Ordsprogenes Bog tilbyder os en bedre tilværelse gennem valget af visdom og lydighed mod Gud; men den fortæller også, at Guds velsignelse ikke altid fører til rigdom. Troskab mod Gud ses altid som vigtigere og i sidste ende mere tilfredsstillende end materiel vinding. ”Hellere få en smule med rette end stort udbytte med urette“ (Ordsp 16,8).

En anden ting, Ordsprogenes Bog beskæftiger sig meget med, er ærlighed og retfærdighed inden for forretningsliv, regering og retsvæsenet (se Ordsp 14,5.25; 16,11-13; 17,15; 20,23; 21,28; 28,14-16). Ordsprogenes Bog bekymrer sig ikke kun om enkeltindividers liv, men giver også orientering om, hvordan samfundet som et hele bør fungere til alles fordel, især for dem, der har brug for beskyttelse. Igen og igen bliver vi mindet om, at når de, som styrer, gør det bedst, gør de det med Guds hjælp (se Ordsp 8,15-16) og bør fungere som redskaber for Guds nåde og barmhjertighed over for mennesker i nød.

`Til at tænke over. Det er let for de fleste at have medlidenhed med dem, der havner i frygtelige situationer. Men hvordan kan vi omsætte denne følelse af medlidenhed til handling?`