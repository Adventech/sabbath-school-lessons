---
title:  Sandhedens Ånd
date:  31/07/2022
---

Har du nogensinde bedt: ”Kære Gud, vil du ikke nok gøre mig god?“ uden at der tilsyneladende sker noget? Hvordan er det muligt, at vi beder om Guds store forvandlende kraft til at arbejde med os, men vores liv forbliver tilsyneladende uforandret? Vi ved, at Gud har ubegrænsede overnaturlige resurser, som han gerne og gratis tilbyder os. Vi ønsker virkelig at gøre brug af dem, men alligevel virker det ikke, som om vores liv forandres på en måde, der svarer til det, Gud tilbyder.

Hvorfor? Et svar er skræmmende enkelt: Selv om Ånden har ubegrænset kraft til at forvandle os, er det muligt, at vi ved vores egne valg begrænser, hvad Gud kan gøre.

`Læs Joh 16,5-15. I denne tekst kalder Jesus Helligånden for Sandhedens Ånd. Hvad antyder dette, at Helligånden gør for os?`

Helligånden kan vise os, at vi er syndere, men han tvinger os ikke til at angre. Han kan også lære os de største sandheder om Gud, men han kan ikke tvinge os til at tro eller adlyde. Hvis Gud tvang os, selv om det kun var en lille bitte smule, ville vi miste vores frie vilje til at vælge, og Satan ville anklage Gud for at manipulere vores sind og hjerter og kunne dermed anklage Gud for at snyde i den store strid. Da den store strid brød ud i himlen, tvang vores himmelske far ikke Satan eller nogen af englene til at tro, at han var god og retfærdig, og han tvang heller ikke englene til at angre og omvende sig. I Edens have, hvor så meget igen stod på spil, forklarede Gud meget tydeligt sandheden om træet midt i haven, men han forhindrede ikke Eva og Adam i at bruge deres frihed til at være ulydige. Gud vil ikke behandle os anderledes i dag. Helligånden præsenterer sandheden om Gud og synd og siger: ”I lyset af, hvad jeg har vist dig, hvad vil du nu gøre?“

Det samme gælder, når vi befinder os i smeltediglen. Nogle gange findes smeltediglen, netop fordi vi ikke har været lydige eller har angret vores synd. For at vores himmelske far kan arbejde med os i de situationer, må vi bevidst vælge at åbne døren til anger og lydighed, for at Guds kraft kan komme ind og forvandle os.

`Til eftertanke. Hvilke overbevisninger har ”Sandhedens Ånd“ givet dig for nylig? Hvor god er du til at lytte til hans stemme? Hvad vælger du, når du bruger din frie vilje?`