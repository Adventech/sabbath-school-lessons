---
title:  Behovet for udholdenhed
date:  04/08/2022
---

`Læs 1 Mos 32,23-33. Læs beretningen om Jakobs kamp med Gud. Hvad siger denne beretning os om udholdenhed, også midt i store skuffelser? Husk hele sammenhængen i Jakobs situation, før du svarer.`

Vi kan godt vide, hvad der er rigtigt og bruge vores vilje til at gøre det rigtige, men når vi kommer i en presset situation, kan det være vanskeligt at holde fast ved Gud og hans løfter. Det skyldes, at vi er svage og bange. En af de vigtige kristne egenskaber er derfor udholdenhed, evnen til at blive ved på trods af ønsket om at give op.

Et af de største eksempler i Bibelen på udholdenhed er Jakob. Mange år tidligere havde han snydt sin bror Esau og sin far til at give ham førstefødselsretten (1 Mos 27). Lige siden havde han været på flugt i frygt for, at Esau ønskede at slå ham ihjel. Selv om han havde fået fantastiske løfter om Guds ledelse og velsignelser i drømmen om stigen, der nåede til himlen (1 Mos 28), var han stadigvæk bange. Jakob ønskede desperat Guds forsikring om, at han var accepteret, og at de løfter, han mange år tidligere havde fået, stadig stod ved magt. Mens han kæmpede med en person, som faktisk var Jesus, blev Jakobs hofte slået ud af led. Fra det øjeblik ville det ikke have været muligt for ham at blive ved med at kæmpe, for smerten var meget intens. Der må have været et næsten umærkeligt skift fra at kæmpe til at holde fast. Jakob holder fast i Jesus med næsten ubærlig smerte, indtil han får en forsikring om sin velsignelse. Jesus siger til ham: ”Slip mig! det er ved at blive lyst“ (1 Mos 32,27).

Jakob fik sin velsignelse, fordi han blev ved med at holde fast på trods af smerten. Sådan er det også for os. Gud kommer måske til at slå vores ”hofteskål“ af led og derefter kalde os til at holde fast ved ham gennem smerten. Gud tillod faktisk, at de smertefulde ar blev hos Jakob, for Jakob haltede stadigvæk, da han mødte sin bror. I det ydre lignede det en svaghed, men for Jakob var det et tegn på hans styrke.

`Til eftertanke. Hvilke praktiske valg kan du træffe, når det gælder fx omgangskreds, livsstil, læsestof, sundhedsvaner og åndeligt liv, som vil gøre det lettere for dig at holde ud med Gud, når du bliver mismodig og fristet?`