---
title:  En disciplineret vilje
date:  02/08/2022
---

En af vores viljes største fjender er vores følelser. Vi lever i en kultur, som mere og mere bombarderer os med billeder og musik, som appellerer direkte til vores sanser og påvirker vores følelser – vrede, frygt, begær – uden at vi lægger mærke til det. Hvor ofte tænker vi ikke, fx: ”Hvad har jeg lyst til at spise i aften?“ eller ”Hvad har jeg lyst til at gøre i dag?“ eller ”Har jeg lyst til at købe dette?“ Følelser er blevet tæt knyttet til vores valg. Følelser er ikke nødvendigvis dårlige, men hvad vi føler kan have meget lidt sammenhæng med, hvad der er rigtigt eller bedst. Vores følelser kan også lyve for os: ”Hjertet er det mest bedrageriske af alt“ (Jer 17,9). De kan altså skabe et forkert billede af virkeligheden, få os til at træffe forkerte valg og kaste os ud i en smeltedigel, vi selv har skabt.

`Læs 1 Mos 3,6 2 Sam 11,2-4 Gal 2,11-12. Hvilke eksempler kan du finde i Bibelen, hvor mennesker traf valg, som var baseret på deres følelser i stedet for på Guds ord? Hvilke konsekvenser havde det?`

`Læs 1 Pet 1,13. Hvad er Peter bekymret over, og hvad ønsker han, at hans læsere skal gøre?`

Peter forstod, at sindet kontrollerer kroppen som et ror. Hvis vi fjerner sindets kontrol, vil vi styres af tilfældige følelser, som blæser på vores vej.

Forestil dig, at du går langs en smal sti hen mod hyrdens hjem. Langs vejen er der mange stier i forskellige retninger. Nogle af dem fører os hen, hvor vi ikke vil ønske at være. Mange ser fristende ud, de appellerer til vores følelser, vores lyst, vores begær. Men hvis vi vælger at gå på en af dem, fjerner vi os fra den rette sti og slår ind på en vej, som det kan blive meget vanskeligt at forlade.

`Til eftertanke. Hvilke vigtige valg står du overfor? Giv et ærligt og oprigtigt svar på følgende spørgsmål: Hvordan kan jeg vide, om jeg baserer mine valg på følelser, ønsker eller begær i modsætning til på Guds ord?`