---
title:  guddommelig-menneskelig kombination
date:  01/08/2022
---

Hvad er det største, du nogensinde har udrettet? Uanset hvad du har opnået, er det usandsynligt, at det bare skete ved, at du en morgen stod ud af sengen. Hvis vi ønsker at opnå noget i livet, der er umagen værd, kræver det tid og indsats. Det samme er tilfældet, når det handler om at være en Jesu discipel.

`Læs Kol 1,28-29. Paulus taler om, at Gud arbejder i ham. Men hvordan viser han også, at der er en menneskelig indsats involveret? Se også 5 Mos 4,4; Luk 13,24; 1 Kor 9,25; Hebr 12,4.`

I Kol 1,29 får vi en meget interessant indsigt i, hvordan Paulus betragter sit forhold til Gud i denne gerning. Han siger, at han strider, men med Guds kraft.

Ordet ”slider“ betyder at ”blive træt“, at ”arbejde, til man bliver udmattet“. Dette ord blev i særlig grad brugt om atleter, når de trænede. Det næste ord, Paulus bruger er ”strider“. På nogle sprog kan det betyde ”pines“ eller ”plages“. Vi har altså et ordbillede af en atlet, som kæmper med alt, han har, for at vinde. Men så giver Paulus tanken en uventet drejning, for Paulus slider og strider ikke med alt, hvad han har, men med alt det, Gud har givet ham. Vi har dermed en enkel konklusion, når det gælder Paulus’ tjeneste: den var udført med stor personlig indsats og disciplin, men med Guds kraft. Dette forhold mellem vores indsats og Guds kraft fungerer på nøjagtig samme måde i udviklingen af Kristi karakter i os.

Dette er vigtigt at huske, for vi lever i en verden, hvor vi ønsker mere og mere med mindre og mindre indsats. Den tanke har også sneget sig ind i kristendommen. Nogle kristne evangelister lover, at hvis du bare tror, vil Helligånden falde over dig med fantastisk overnaturlig kraft og udrette store mirakler. Men dette kan være en farlig halv sandhed, for det kan få folk til at drage den slutning, at vi kun behøver at vente på, at Guds kraft skal komme til os, mens vi i ro og mag sidder på vores stol.

`Til eftertanke. Hvordan har du selv erfaret den form for slid og strid, som Paulus taler om? Hvad har Gud vist dig, som du kæmper med? Hvordan kan du lære at underlægge dig Guds vilje?`