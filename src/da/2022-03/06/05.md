---
title:  Grænseoverskridende overgivelse
date:  03/08/2022
---

> <p></p>
> ”Hvis dit højre øje bringer dig til fald, så riv det ud og kast det fra dig; for du er bedre tjent med, at et af dine lemmer går tabt, end med, at hele dit legeme kastes i Helvede“ (Matt 5,29).

`Tænk over Jesu ord i dette vers. Synes du, at hans ord er for grænseoverskridende? I så fald, hvorfor?`

Vidtgående handlig er nødvendig, ikke fordi Gud har gjort kristenlivet vanskeligt, men fordi vi og vores kultur har bevæget sig meget langt væk fra Guds planer for os. Ofte vågner mennesker og tænker: ”Hvordan har jeg kunnet komme så langt væk fra Gud?“ Svaret er altid det samme: kun et skridt ad gangen.

I Matt 5,29-30 taler Jesus om seksuel synd. Men det underliggende princip gælder også for andre former for synd. Principperne kan anvendes på vores generelle vækst i Kristus.

`Læs Matt 5,29-30. Hvilken vigtig pointe fremhæver Jesus med sine ord? Kaldes vi virkelig til bogstaveligt at lemlæste os selv?`

Jesus beder os ikke om at skade vores legemer fysisk. Slet ikke! I stedet opfordrer han os til at kontrollere vores sind og dermed vores legemer, uanset hvad det måtte koste. Læg mærke til, at versene ikke siger, at vi skal bede, og at Gud med det samme vil fjerne de syndige tendenser fra vores liv. Nogle gange er det måske lige netop, hvad Gud i sin nåde gør. Men ofte kalder han os til at foretage et grænseoverskridende valg ved at opgive noget eller begynde at gøre noget, som vi måske slet ikke har lyst til at gøre. Hvilken smeltedigel det kan være! Jo oftere vi træffer de rette valg, des stærkere bliver vi, og des svagere bliver fristelsernes magt over vores liv.

Gud benytter af og til smeltedigler for at få vores opmærksomhed, når vi er omgivet af mange distraherende forstyrrelser. Det er i smeltediglen, vi indser, hvor langt vi har fjernet os fra Gud. Smeltediglen kan være Guds kald til os om at foretage en grænseoverskridende beslutning om at vende tilbage til Faderens plan for os.