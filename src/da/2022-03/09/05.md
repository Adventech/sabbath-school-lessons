---
title:  Et vidne for fanger
date:  24/08/2022
---

Læs ApG 16,16-34. 

I Apostlenes Gerninger havde lovprisning en forbløffende virkning på dem, der hørte den. Paulus og Silas havde fået tøjet revet af, de var blevet pisket og kastet i fængsel. Der var ingen til at komme salve på deres dybe sår. Med store smerter og med fødderne spændt fast i blokken sad de i mørket i det inderste fangehul. Men mens de andre fanger lyttede, begyndte Paulus og Silas at bede og synge.

Efter jordskælvet, og efter at fangevogteren havde opdaget, at hverken Paulus eller Silas eller nogen af de andre fanger var flygtet, ”faldt [han] skælvende på knæ for Paulus og Silas. Så førte han dem udenfor og spurgte dem: ‘I gode herrer, hvad skal jeg gøre for at blive frelst?’“ (ApG 16,29-30).

`Hvorfor fik denne begivenhed fangevogteren til at fokusere på sit eget behov for frelse? Hvilken rolle tror du, at Paulus’ og Silas’ bønner og sange spillede for, at fangerne ikke flygtede, og at denne mand og hele hans familie blev omvendt?`

Det er fantastisk at tænke på, at vores lovprisning kan forvandle den evige skæbne for mennesker omkring os. Tror du, at nogen var blevet frelst den nat, hvis Paulus og Silas havde siddet i mørket og mumlet og klaget, som fanger ofte gør?

Vi ved ikke, hvad der senere skete med fangevogteren og hans familie, men kan du forestille dig, at de senere læste Paulus’ ord, som han skrev fra et andet fængsel i Rom: ”For I har for Kristi skyld fået skænket den nåde ikke blot at tro på ham, men også at lide for hans skyld i den samme kamp, som I har set mig i, og som I nu hører, at jeg stadig står i“ (Fil 1,29-30). Hvis de læste det og tænkte over, hvordan Paulus’ lidelser havde bragt dem glæde, må det sikkert have bragt en sang til deres hjerte med en fornyet opfordring til at forblive trofaste, uanset hvad det kostede.

`Til eftertanke. Hvem tror du kan blive påvirket til at tro på Gud gennem en lovsang fra dit eget hjerte? Gør en bevidst indsats for at være mere åben og uforbeholden i din lovprisning af Gud, når du er sammen med andre. Du ved ikke, hvilken positiv virkning det kan have.`