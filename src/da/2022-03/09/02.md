---
title:  Lovprisningens ramme
date:  21/08/2022
---

Den store russiske forfatter Fjodor Dostojevskij var blevet dømt til døden, men hans dødsdom blev ændret i allersidste øjeblik. I stedet tilbragte han mange år i fængsel. Da han talte om sit fængselsophold, skrev han: ”Hav tro indtil enden, selv om alle mennesker farer vild, og du er den eneste trofaste tilbage; bring også da din offergave og lovpris Gud i din ensomhed.“

I disse lektier har vi allerede set, hvordan Paulus udholdt ufattelig modstand og forfølgelse. Men nu sidder han i et fængsel i Rom. Og alligevel er han ikke deprimeret. I stedet skriver han ivrigt for at opmuntre de troende i Filippi.

`Læs Fil 4,4-7. Hvordan tror du, at Paulus var i stand til at skrive dette, mens han selv sad i fængsel? Hvad er nøglen i disse vers til at opnå ”Guds fred“?`

En ting er at glæde sig, når alt går godt. Men Paulus opfordrer os til altid at glæde os. Det kan lyde mærkeligt. Hvis vi tager det, Paulus skriver, bogstaveligt, har det to afgørende konsekvenser for os.

(1) Hvis vi altid skal glæde os, må det betyde, at vi også skal være glade, når omstændighederne tilsyneladende ikke giver os nogen grund til det. (2) Hvis vi altid skal glæde os, må det også betyde, at vi bliver nødt til at lære at være glade i situationer, hvor vi ikke har lyst til det.

Paulus beder os om at prise Gud, selv om det mange gange kan synes unaturligt for os at gøre det. Det kan til og med synes urimeligt. Men som vi skal se, er det netop, fordi der er tidspunkter, hvor det synes urimeligt, at vi bliver kaldet til at være glade. Lovprisning er med andre ord en troshandling. Ligesom tro ikke er baseret på de omstændigheder, vi befinder os i, men i stedet på sandheden om Gud, er lovprisning noget, vi gør, ikke fordi vi har det godt, men på grund af sandheden om, hvem Gud er, og hvad han har lovet os. Og en sådan tro vil på forbløffende måde begynde at forme vores tanker, følelser og omstændigheder.

`Til eftertanke. Hvad er sandheden om Gud, som Paulus fremsætter i bibelteksten for i dag – en sandhed, som gør os i stand til at være glade, selv i fængsel? Lav en kort liste over, hvad du ved er sandhed om Gud. Gennemgå din liste og lovpris Gud for hvert punkt. Hvordan er dette med til at forandre din opfattelse af og dit syn på de omstændigheder, du befinder dig i?`