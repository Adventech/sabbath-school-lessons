---
title:  Et våben, der sejrer
date:  25/08/2022
---
Læs 2 Krøn 20,1-30. 

Joshafat opdagede, at lovprisning er et mægtigt våben. Efter at have fået melding om, at ”en stor hær“ var på vej imod ham, sprang Joshafat ikke til øjeblikkelig militær handling. I stedet besluttede han sig for at vende ”sig til Herren for at søge ham“ (2 Krøn 20,3). Da Israels folk kom til Jerusalem for at faste, erkendte Joshafat situationens alvor og sagde: ”Vi står afmægtige over for denne store hær, som kommer imod os. Vi ved ikke, hvad vi skal gøre, men vores øjne er rettet mod dig“ (2 Krøn 20,12).

`Læs 2 Krøn 20,3-12. Hvad er din instinktive reaktion, når du ser ”en stor hær“ komme imod dig? Hvad kan du lære af Joshafats reaktion, om hvordan du kan takle en overvældende modstand?`

Da Herrens Ånd kom over Jahaziel, forkyndte han modigt: ”Men alligevel er det ikke jer, der skal kæmpe; I skal blot stille jer op og blive stående, så vil I se Herren frelse jer, Juda og Jerusalem. Vær ikke bange, og lad jer ikke skræmme! Ryk ud imod dem i morgen, Herren vil være med jer“ (2 Krøn 20,17). Derefter tilbad de Gud og lovpriste ham ”med vældig røst“ (2 Krøn 20,19). Selv om Gud skulle kæmpe for dem, var de alligevel nødt til at gå ud og møde fjenden.

Men dette var ikke en almindelig kampmarch. Joshafat udpegede et kor til at synge lovsange til Herren, mens de marcherede ud. ”I det øjeblik de satte i med jubelråb og lovsang, lod Herren et baghold angribe ammonitterne, moabitterne og dem fra Se’irs bjerge, som rykkede frem mod judæerne, og de blev slået“ (2 Krøn 20,22). Ifølge forfatteren greb Gud ind i samme øjeblik, som de gav udtryk for deres tro på hans løfte og begyndte at ”lovprise Herren i hans hellige majestæt“ (2 Krøn 20,21).

`Til eftertanke. Læs 2 Krøn 20,1-30 igen. Hvilke åndelige principper finder du, som kan anvendes på din egen vandring med Gud, specielt i perioder med prøvelser og stress?`