---
title:  Et liv i lovprisning
date:  23/08/2022
---

At prise Gud falder os måske ikke naturligt, selv ikke i gode tider. Og det er endnu vanskeligere at gøre det, når tingene ikke går godt. Men det er lige netop, hvad vi bliver kaldet til at gøre. Lovprisning er noget, vi må øve os i, indtil det ændres fra at være en aktivitet, vi gør ved særlige anledninger, til en atmosfære, vi lever i. Lovprisning burde ikke bare være en specifik handling, men en specifik måde at leve på.

`Læs Sl 145. Hvilke begrundelser giver David for at prise Gud? Hvordan kan ordene i denne salme blive dine egne?`

Den store engelske evangelist Charles Haddon Spurgeon skrev en bog med titlen The Practice of Praise (Lovprisning i praksis). Den er baseret på vers 7 i salme 145. Ud fra dette korte vers gør Spurgeon os opmærksom på tre vigtige ting, som kan udvikle lovprisning i vores liv.

1. Lovprisning praktiseres, når vi ser os omkring. Hvis vi ikke er opmærksomme på vores omgivelser og ser Guds storhed, vil vi ikke have nogen grund til at prise ham. Hvad kan du se i den skabte verden, som er værd at lovprise, som fx skønheden i Guds skaberværk? Hvad kan du se i den åndelige verden, som er værd at lovprise, som fx troens udvikling i et ungt menneskes liv?
2. Lovprisning praktiseres, når vi husker, hvad vi har set. Hvis vi ønsker at leve i en atmosfære af lovprisning, må vi være i stand til at genkalde os begrundelsen for at prise Gud. Hvordan kan vi huske det store, som Gud har gjort, så vi ikke glemmer hans godhed og sandheden om ham? Det kunne fx være ved at udvikle nye ritualer eller symboler, som minder os om hans godhed,
3. Lovprisning praktiseres, når vi taler om den. Lovprisning er ikke noget, vi gør inden i vores hoved. Det er meningen, at den skal komme ud af vores mund, så den kan høres af andre mennesker. Hvilke begrundelser kan du komme i tanker om for at prise Gud i ord? Hvilken effekt vil en sådan lovprisning have, og på hvem?

`Til eftertanke. Tag lidt tid til at gennemgå disse tre punkter og nedskriv det, du kommer frem til. Hvad kan du gøre for at udvikle en vane med at lovprise i dit liv?`