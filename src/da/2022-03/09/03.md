---
title:  Bøn får mure til at falde
date:  22/08/2022
---

Der er et udtryk, der siger, at man ”maler sig selv inde i et hjørne“. Forestil dig, at du er ved at male gulvet i et værelse, og så går det op for dig, at du er endt i et hjørne og ikke kan komme ud derfra, bortset fra ved at gå tværs over det nymalede gulv. Du bliver nødt til at vente i hjørnet, indtil malingen er tør!

Nogle gange virker det, som om vores tro har malet os ind i et hjørne. Vi befinder os i en situation, hvor vores tro ”fanger“ os, ligesom den våde maling på gulvet. Vi betragter situationen, og enten bliver vi nødt til at forkaste Gud, vores tro og alt det, vi har haft tillid til, eller vores tro tvinger os til at tro det, der synes umuligt.

Gud havde ført israelitterne ind i et hjørne. Efter at de havde gået omkring i ørkenen i 40 år, førte Gud ikke sit folk til tomme, fredelige græsgange. Gud ledte dem til en af de bedst befæstede byer i hele området. Og så skulle de gå rundt om Jeriko i stilhed i seks dage. På den syvende dag befalede Gud dem at råbe. Og deres råb ville sammen med trompeterne give dem sejr.

`Læs Jos 5,13-6,20. Hvad forsøger Gud at lære israelitterne?`

Høje råb ville ikke skabe vibrationer, som kunne få murene til at falde. Da Gud bad israelitterne om at ”udstøde et kampråb“, var det samme slags råb, som David skriver om i salme 66: ”Bryd ud i fryderåb for Gud, hele jorden, lovsyng hans herlige navn, giv ham ære og pris!“ (Sl 66,1-2). Deres råb var en lovprisning. Efter at de i seks dage havde betragtet de kæmpestore mure, må de være kommet til den konklusion, at de ikke havde nogen chance for selv at bryde dem ned.

`Læs Hebr 11,30. Hvordan hjælper den tanke os til at forstå betydningen af dette vers?`

`Til eftertanke. Når Gud er lige ved at gøre noget nyt i vores liv, leder han os måske til Jeriko for at lære, at kraften til at sejre ikke kommer af vores egen styrke eller strategi. Alt, vi har brug for, kommer udefra. Det har sin oprindelse uden for os selv. Så uanset, hvad der ligger foran os, uanset hvor uoverstigelige forhindringerne synes at være, er vores opgave at prise Gud, som er kilden til alt, vi behøver. Dette er tro omsat i handling.`