---
title:  Villig til at lytte
date:  13/09/2022
---

”Da kom Herren og stillede sig foran ham, og han kaldte lige-som de andre gange: ‘Samuel, Samuel!’ og han svarede: ‘Tal, din tjener hører!’“ (1 Sam 3,10).

Har du nogensinde hørt Helligåndens stille stemme, men ignoreret den? Så gik alt galt, og du tænkte for dig selv: ”Hvorfor lyttede jeg dog ikke?“

Første Samuelsbog beskriver en beretning om en gammel mand og to onde sønner, som ikke lyttede til Herren, og en lille dreng, som gjorde det. Til trods for stærke advarsler fra Gud ændrede de, som havde brug for det, ikke deres handlemåde.

`Læs 1 Sam 2,12-3,18. Hvilken kontrast kommer tydeligt frem her mellem dem, der lytter til Gud, og dem, der ikke gør det?`

Elis sønner var optaget af andre ting end det, der hørte Gud til. Og da Eli havde hørt, hvad Gud ønskede, og talt med sine sønner, gjorde han tilsyneladende ikke andet. Og sønnerne var tydeligvis ikke parate til at underkaste detaljerne i deres liv Guds vilje. Hvilken kontrast til den unge Samuel!

Prædikant Charles Stanley beskriver, hvor vigtigt det er at opdyrke åbenhed over for Guds stemme i det, han kalder ”at skifte til frigear“. Han siger: ”Helligånden … taler ikke for at videregive information. Han taler for at få et svar. Og han er klar over, at det er spild af tid at foreslå noget, der går på tværs af vores eget skema, når det allerede optager så stor en del af vores opmærksomhed. I sådanne situationer er han ofte tavs. Han venter på, at vi bliver frie nok til at høre og med tiden adlyde“ (The Wonderful Spirit-Filled Life, Nashville, TN: Thomas Nelson Publishers, 1992, s. 179-180).

`Til eftertanke. Hvad tror du, Stanley mener med at ”blive frie nok til at høre og med tiden adlyde“? Hvad har du brug for at gøre i dit liv for at fremme åbenhed over for Guds stemme og en beslutsomhed for at være lydig mod hans ledelse?`