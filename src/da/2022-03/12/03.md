---
title:  Død går forud for at kende Guds vilje
date:  12/09/2022
---

Mange kristne ønsker virkelig at kende Guds vilje i deres liv. ”Hvis bare jeg vidste, hvad der er Guds vilje med mit liv, ville jeg ofre alt for ham“. Men selv efter et sådant løfte til Gud, kan vi stadigvæk blive forvirrede med hensyn til, hvad Guds vilje er. Årsagen til denne forvirring findes måske i Rom 12,1-2. Paulus beskriver, hvordan vi kan kende Guds vilje, og han understreger en vigtig pointe: Hvis du ønsker at vide, hvad der er Guds vilje, må du først ofre!

Læs Rom 12,1-2.

Paulus skriver, at vi bliver i stand til at ”skønne, hvad der er Guds vilje“, når:

•	vi har en sand forståelse af ”Guds barmhjertighed“ for os

•	vi bringer os selv som et levende offer til Gud

•	vores sind fornyes.

Det er kun et fornyet sind, som virkelig kan forstå Guds vilje. Men denne fornyelse indebærer, at vi først dør fra selvet. Det var ikke nok, at Kristus led for os, han måtte også dø.

Bed Helligånden om at vise dig områder i dit liv, hvor du ikke er helt ”død“ endnu. Hvad beder Helligånden dig om at opgive, for at du kan blive et ”levende offer“ for Gud?

Når der er områder af vores liv, hvor vi ikke er helt døde fra selvet, tillader Gud smeltedigler for at gøre os opmærksom på det. Men vores lidelser hjælper os ikke alene til at blive opmærksom på vores synd, den giver os også et indblik i, hvordan Jesus gav sig selv for os. Elisabeth Elliot skriver: ”Overgivelsen af vores hjertes dybeste længsel er måske så tæt, vi kan komme på at forstå korset … Vores egen korsfæstelseserfaring, om end uendelig meget mindre end vores frelsers, giver os alligevel en mulighed for at begynde at kende ham i et fællesskab med hans lidelser. I hver eneste form, vores egen lidelse måtte have, kalder han os til dette fællesskab“ (Quest for Love, Grand Rapids, MI: Fleming H. Revell, 1996, s. 182).

`Til eftertanke. Læs teksten i Rom 12,1-2 igen og bed over den. Tænk over de ting, du har brug for at opgive, for at du kan blive et offer. Hvordan hjælper det dig til at forstå de lidelser, som Jesus udholdt på korset for din skyld? Hvordan kan det hjælpe dig til at få et fællesskab med Jesus og hans lidelser?`