---
title:  Selvtilstrækkelighed
date:  14/09/2022
---

Da Eva syndede i Edens Have, skyldtes det ikke kun, at hun tvivlede på Guds ord. Det grundlæggende problem var hendes tro på, at hun havde visdom nok til selv at afgøre, hvad der var godt og rigtigt. Når vi stoler på vores egen dømmekraft i modsætning til at stole på Guds ord, åbner vi os selv for alle mulige problemer.

Beretningen om Saul beskriver selvtilstrækkelighedens trin og den efterfølgende tragedie. Samuel salvede Saul som Guds konge (1 Sam 10,1) og gav ham specifikke instrukser (1 Sam 10,8), men Saul var ulydig.

`Læs 1 Sam 13,1-14. Læs den næste del af beretningen. Hvad gjorde Saul, som førte til hans undergang?`

Tre trin førte Saul ned ad selvtilstrækkelighedens vej kort tid efter, at han var blevet salvet til konge. Ingen af de tre trin i sig selv var så frygtelige, men de indeholdt spirer til en tragedie, fordi de blev taget uafhængigt af Gud. Læg mærke til rækkefølgen.

1.	Saul sagde: ”… jeg så, at folkene forlod mig og spredtes“ (1 Sam 13,11). Samuel ikke var til stede; Saul var under pres, og han bedømte selv, hvad der var ved at ske.

2.	Saul gik fra ”Jeg så“ til ”Jeg sagde“ – at filistrene ville besejre dem (1 Sam 13,12). Det, han så med sine egne øjne, formede det, han sagde eller sluttede sig til med hensyn til situationen.

3.	Saul gik fra ”Jeg sagde“ til ”Jeg tog mod til mig“ og bragte brændofferet (1 Sam 13,12). Hvad Saul tænkte, påvirkede nu hans følelser.

Vi har alle gjort det samme: vi stoler på vores egne menneskelige øjne. Det fører os til at stole på vores egne menneskelige tanker, som fører til, at vi stoler på vores egne menneskelige følelser. Og så handler vi ud fra disse følelser.

`Til eftertanke. Hvorfor tror du, Saul valgte at følge sin egen vurdering, selv om Guds tydelige instrukser stadigvæk lød i hans ører? Hvis vi ved, at vi er skrøbelige og kun har ufuldkommen kundskab, hvorfor forsøger vi så alligevel at stole på os selv? Hvad kan vi gøre for at lære at stole mere på Guds befalinger end på os selv?`