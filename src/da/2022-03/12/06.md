---
title:  Erstatninger
date:  15/09/2022
---

Overgivelse til Guds vilje bliver undermineret, når vi stoler på vores egen styrke. Det er også muligt at stole på andre erstatninger for Gud. Det kan være, man føler sig trist og forsøger at købe sig til noget glæde. Hvis man føler sig utilstrækkelig, kan det være, man forsøger at blive berømt for at få anerkendelse. Problemer i ægteskabet kan føre til utroskab i søgen efter intimitet eller spænding.

Mange af de ting, vi gør, kan lette trykket, men de løser ikke nødvendigvis problemet. Kun guddommelig hjælp kan gøre det. Problemet er, at vi ofte stoler på erstatninger i stedet for på Gud selv.

Her er tre erstatninger, som vi måske bruger i stedet for Gud:

1.	Menneskelig logik eller tidligere erfaringer, når vi i virkeligheden har brug for ny guddommelig åbenbaring.

2.	Blokering af problemerne fra vores sind, når vi har brug for guddommelige løsninger.

3.	Flugt fra virkeligheden og fra Gud, når vi har brug for samvær med Gud for at få guddommelig kraft.

Zakarias hjælper os til at fokusere på det, der virkelig betyder noget, når vi fristes til at bruge erstatninger. Efter mange år i eksil var de landflygtige endelig kommet hjem fra Babylon og begyndte straks genopbygningen af templet. Men de mødte ufattelig stor modstand (se Ezra 4-6). Zakarias kom så med sit opmuntrende budskab til Zerubbabel, som var leder for genopbygningen.

`Læs Zak 4. Hvad mener Gud i Zak 4,6? Hvordan kunne fuldførelsen af et byggeprojekt påvirkes af Helligånden? Hvad lærer det os om forholdet mellem Helligånden og de praktiske ting, vi gør?`

Gud forhindrede ikke modstanden mod templet og sparede ikke Zerubbabel fra den stress, han blev udsat for. Og Gud vil heller ikke altid beskytte os mod modstand. Men når vi møder modstand, kan Gud bruge den som en smeltedigel for at lære os at stole på ham.

`Til eftertanke. Hvad er din første reaktion, når du bliver stresset? Mad? TV? Bøn? Overgivelse til Gud? Hvad siger dit svar om dig selv og de ting, du har brug for at lære eller lave om på?`