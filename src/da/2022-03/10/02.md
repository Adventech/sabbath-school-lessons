---
title:  Brudt brød og udtømt vin
date:  28/08/2022
---

`Oswald Chambers har sagt, at vi skal være som ”brudt brød og udtømt vin“ for andre mennesker. Hvad tror du, han mente med det?`

Overalt i Bibelen er der eksempler på mennesker, hvis liv blev ”nedbrudt“, for at de kunne tjene andre. Moses gennemgik uendelige bølger af sladder og kritik, da han blev sat til at lede folket til Det Lovede Land. Josefs livsrejse indbefattede forræderi og fængsel, da han blev ført til en tjenerstilling i Egypten. I begge tilfælde tillod Gud disse situationer, for at hans folks liv kunne blive skueplads for hans nåde og omsorg, ikke kun for dem selv, men også til gavn for andre. Gud vil måske bruge os på samme måde. Det er let at komme til at føle sig vred eller såret i sådanne situationer. Men som vi så i går, er ydmyghed en gudgiven evne til at udholde dette ”med tålmodighed og uden bitterhed“.

`Læs Ez 24,15-27. Hvad sker der i disse vers? Hvorfor blev Ezekiel placeret i denne smeltedigel?`

I Ez 24,24 siger Gud: ”Ezekiel skal være et varsel for jer; alt, hvad han gør, vil I komme til at gøre. Når det kommer, skal I forstå, at jeg er Gud Herren.“ Gennem Ezekiels eksempel skulle Israels folk blive overbevist om sandheden om Gud, ”Gud Herren“. De skulle forstå denne sandhed, når de oplevede opfyldelsen af den profeti, som Ezekiels liv symboliserede, og de lidelser, som han blev udsat for. Hvem ved, hvor mange mennesker som kommer til at se ”Gud Herren“ også gennem os i vores nedbrudte situationer?

`Til eftertanke. Før eller senere bliver vi alle ”nedbrudt“ af livet selv. Hvordan har du oplevet at blive ”nedbrudt“? Hvad har det lært dig? Hvordan kan din egen brudte sjæl bruges af Gud til at hjælpe andre mennesker?`