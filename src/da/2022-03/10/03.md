---
title:  Forbøn om nåde
date:  29/08/2022
---

`Læs 2 Mos 32,1-14. Hvilken rolle spiller Moses her?`

Efter at folket var begyndt at tilbede guldkalven, besluttede Gud, at de var gået for langt og bekendtgjorde, at han ville ødelægge folket og i stedet gøre Moses til et stort folk. Men frem for at tage imod Guds tilbud tryglede Moses Gud om at vise sit folk nåde, og Gud gav efter.

2 Mos 32,1-14 understreger to vigtige emner. For det første var Guds tilbud om at ødelægge det oprørske folk og velsigne Moses en prøve for ham. Gud ønskede, at Moses skulle vise, hvor stor omsorg han havde for disse håbløst ulydige mennesker. Og Moses bestod prøven. Ligesom Jesus tryglede han om barmhjertighed for syndere. Dette viser os noget meget interessant. Nogle gange vil Gud måske tillade os at møde modgang. Han vil tillade, at vi kommer i en smeltedigel, så han, vi, og hele universet, som ser på, kan se, hvor stor medfølelse vi har for dem, som er kommet på afveje.

`Hvilke begrundelser gav Moses for sin bøn til Gud om ikke at ødelægge Israel?`

For det andet viser dette afsnit fra Anden Mosebog, at modstand og ulydighed er et kald til at vise nåde. Der er behov for nåde, når mennesker mindst fortjener det. Men netop når de mindst fortjener nåde, er det ofte det tidspunkt, hvor vi har mindst lyst til at vise den. Sådan var Moses ikke. Da Moses’ søster Miriam kritiserede ham, råbte han til Gud om at helbrede hende fra spedalskhed (4 Mos 12). Da Gud var vred på Kora og hans tilhængere og truede med at udrydde dem alle, kastede Moses sig ned og bad for deres liv. Den følgende dag, da Israel knurrede imod Moses på grund af oprørernes død, og Gud igen truede med at udrydde dem alle, kastede Moses sig ned og bad Aron om hurtigt at bringe et offer (4 Mos 16). I sin ydmyghed, i sin egen uselviskhed, midt i smeltediglen, bad Moses om nåde for dem, som virkelig ikke fortjente det.

`Til eftertanke. Tænk over mennesker, du kender, som mindst af alt fortjener nåde. Hvordan kan du i ydmyghed og uselviskhed være en åbenbaring af Guds nåde for dem?`