---
title:  En lukket mund
date:  31/08/2022
---

Det stærkeste eksempel på ydmyghed i smeltediglen er Jesus. Da han sagde: ”Lær af mig, for jeg er sagtmodig og ydmyg af hjertet“ (Matt 11,29), mente han det på måder, som vi måske slet ikke kan forestille os.

`Læs 1 Pet 2,18-25. Peter kommer med nogle overraskende råd til slaver. Han beskriver, hvordan Jesus reagerede på uretfærdig og smertefuld behandling, og siger til dem, at Jesus efterlod dem ”et eksempel, for at I skal følge i hans fodspor“ (1 Pet 2,21). Hvilke principper om ydmyghed og sagtmodighed i smeltediglen kan vi lære af Jesu eksempel, som Peter udtrykker det?`

Det er frygteligt at opleve nogen, der behandler andre uretfærdigt. Og det er yderst smertefuldt, når vi selv bliver udsat for den slags behandling. Vi har normalt en meget stærk retfærdighedssans, og når der sker uretfærdighed, er det vores instinkt at ”sætte tingene på plads“ ved at udvise det, vi mener, er en retfærdig og velbegrundet harme.

Det er ikke let at leve på denne måde. Det er måske umuligt, medmindre vi accepterer den vigtige sandhed, at vi i alle uretfærdige situationer må tro, at vores himmelske far har kontrol med situationen, og at han vil gribe ind på vores vegne, når det er i overensstemmelse med hans vilje. Det betyder også, at vi må være åbne over for den mulighed, at vi ligesom Jesus ikke altid bliver reddet fra uretfærdighed. Men vi må altid huske, at vores himmelske far stadigvæk er med os og leder os.

Peters råd, som bygger på Jesu eksempel, er overraskende, for det ser ud til, at tavshed under uretfærdig lidelse er et større vidnesbyrd til Guds ære end ”at sætte folk på plads“. Da Jesus blev forhørt af Kajfas og Pilatus, kunne han have sagt meget for at retfærdiggøre sig selv, men det gjorde han ikke. Hans tavshed var et vidnesbyrd om hans ydmyghed.

`Til eftertanke. Hvad gør du i situationer, hvor du er blevet uretfærdigt behandlet? Hvordan kan du bedre anvende nogle af de principper, vi har set på i dag, i dit eget liv?`