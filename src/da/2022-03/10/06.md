---
title:  Vores klippe og værn
date:  01/09/2022
---

Ofte er det de mest stolte, de mest arrogante og påtrængende mennesker, der lider af lav selvfølelse. Deres arrogance og stolthed og totale mangel på ydmyghed eller sagtmodighed er en form for dække, måske helt ubevidst, for noget, der mangler dybt i sindet. De har brug for noget, vi alle trænger til: en følelse af tryghed, værdi, accept, især i perioder med bekymringer og lidelser. Det kan vi kun finde hos Gud. Kort sagt: ydmyghed og sagtmodighed er langt fra svage karaktertræk, men er ofte de stærkeste tegn på en sjæl, der er fast forankret på Klippen.

`Læs Sl 62,1-9. Hvad ser ud til at være baggrunden for denne salme? Hvilken pointe fremsætter David? Hvilke åndelige principper kan vi lære fra det, han siger? Hvordan kan vi lære at anvende disse principper i vores eget liv?`

”Uden årsag bliver mennesker vores fjender. Guds folks motiver vil blive misforstået, ikke kun af verden, men også af deres egne brødre. Herrens tjenere vil blive placeret på vanskelige steder. Man vil gøre en myg til en elefant for at retfærdiggøre, at man følger en selvisk, uretfærdig retning … Gennem fordrejninger vil disse mænd blive iført uærlighedens mørke klædning, fordi omstændigheder, som lå uden for deres rækkevidde, gjorde deres arbejde vanskeligt. De vil blive udpeget som personer, man ikke kan stole på. Og det vil ske fra menighedsmedlemmers side. Guds tjenere må bevæbne sig med Kristi sind. De må ikke forvente at undgå fornærmelser og fejlbedømmelser. De vil blive kaldt entusiaster og fanatikere. Men lad dem ikke blive mismodige. Guds hånd styrer begivenhederne efter sin vilje og leder sit værk, så hans navn bliver æret“ (Ellen White, The Upward Look, s. 177).

`Til eftertanke. Hvor immun er du over for andre menneskers irettesættelser og spydigheder? Formentlig ikke særlig immun. Hvordan kan du holde fast ved Gud og lade din følelse af selvværd være forankret i ham, som elsker dig så højt, at han døde for dine synder. Hvordan kan det beskytte dig mod andre menneskers ringeagt?`