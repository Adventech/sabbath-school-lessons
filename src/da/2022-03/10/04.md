---
title:  Elsk dem, der sårer dig
date:  30/08/2022
---

Nogen har engang sagt: ”At elske sine fjender betyder ikke, at vi skal elske det snavs, perlen er gravet ned i; det betyder i stedet, at vi elsker perlen, som ligger i snavset … Gud elsker ikke os, fordi vi af natur er elskelige. Men vi bliver elskelige, fordi han elsker os.“

`Når du ser på dine ”fjender“, hvad ser du så – perlen eller snavset omkring den?`

`Læs Matt 5,43-48. Jesus kalder os til at elske og bede for vores fjender. Hvilket eksempel fra naturen giver Jesus, som hjælper os til at forstå, hvorfor vi skal elske vores fjender? Hvilken pointe ønsker han at lære os?`

I Matt 5,45 bruger Jesus sin himmelske far som eksempel på, hvordan vi skal behandle dem, som sårer os, som måske placerer os i den værste slags smeltedigel. Jesus siger, at hans himmelske far sender regnens velsignelser over både retfærdige og uretfærdige. Og hvis Gud til og med giver de uretfærdige regn, hvordan bør vi så behandle dem?

Jesus forsøger ikke at sige, at vi altid skal have en varm og sød følelse for alle, som skaber vanskeligheder for os, selv om det kan være muligt. Grundlæggende er vores kærlighed for vores fjender ikke en følelse, vi har for dem, men specifikke handlinger, som viser vores omsorg og omtanke for dem.

Jesus afslutter dette afsnit med et vers, som ofte fører til en del debat: ”Så vær da fuldkomne, som jeres himmelske fader er fuldkommen!“ (Matt 5,48). I sammenhængen er meningen ret tydelig: De, som ønsker at være fuldkomne, som Gud er fuldkommen, må vise kærlighed mod deres fjender, som Gud har vist kærlighed mod sine. At være fuldkommen i Guds øjne betyder at elske modstanderne, og det kræver en hjertets ydmyghed, som kun Gud kan give os.

`Til eftertanke. Husk vores definition af ydmyghed: ”At udholde overlast med tålmodighed og uden bitterhed.“ Lav en liste over de forandringer, du må foretage for at tillade Gud at give dig den form for ydmyghed i hjertet, som kan hjælpe dig til at have den rette holdning til dine ”fjender“.`