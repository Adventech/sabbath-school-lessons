---
title:  Et sikkert løfte for rejsen
date:  30/06/2022
---

> <p></p>
> ”Godhed og troskab følger mig, så længe jeg lever, og jeg skal bo i Herrens hus alle mine dage“ (Sl 23,6).

Når vi befinder os i dalen og er omringet af fjender, kan det af og til være fristende at tro, at vi er blevet ladt alene. Det føles ikke, som om Gud har gjort meget. Vi tænker, at hvis han havde hjulpet, ville vi ikke have endt i den situation til at begynde med. Men David ser det tydeligvis ikke på den måde.

`Læs Sl 23,6. Hvilke to ting er David sikker på, til trods for sine prøvelser? (Se også Ef 1,4; 2 Pet 1,10; Hebr 11,13-15.)`

Nogle oversættelser siger, at godhed og usvigelig kærlighed (Guds pagtsløfte) skal ”forfølge“ mig alle mine dage. Det er faktisk det samme hebraiske udsagnsord, der bruges i fx 1 Mos 14,14, Jos 10,19 og 1 Sam 25,29, hvor tanken om forfølgelse er meget tydelig.

`Hvilket billede dukker op i dit sind, hvis du forestiller dig, at godhed og usvigelig kærlighed ”forfølger“ dig? Hvad tror du, David ønskede at sige til os om Gud ved at beskrive hans omsorg for os på denne måde?`

Uanset hvor dyb dalen er, eller hvor hårdnakkede vores fjender er, er der aldrig nogen tvivl om Guds godhed og usvigelige kærlighed og visheden om hans ledelse helt frem til vores rejses ende. Hvis disse tanker kunne styrke Jesus på Golgata, kan de også give os hjælp.

Men der er tidspunkter, hvor dem, vi holder af, har mange spørgsmål. Den bedste måde at takle disse bekymringer er ikke at give en teologisk beskrivelse af, hvad Gud kan gøre. Men som David viser os i Sl 23,6, er det snarere at bekræfte sandheden om Gud gennem at dele et personligt vidnesbyrd.

`Til eftertanke. Hvilke vidnesbyrd har du fra dit eget kendskab til Gud, som viser, at hans godhed og troskab følger os? Hvilke beviser kan du tilføje fra Bibelen? Hvordan kan du dele denne erfaring og viden med dem, som måske stiller spørgsmålstegn ved, at Gud har omsorg for os? Hvordan er korset det største eksempel på denne ”forfølgelse“?`