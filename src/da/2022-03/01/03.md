---
title:  Steder på rejsen
date:  27/06/2022
---

> <p></p>
> ”Han leder mig ad rette stier for sit navns skyld“ (Sl 23,3).

Forestil dig de ”rette stier,“ der strækker sig ud foran dig langt hen i det fjerne. Du kan ikke se, hvor de ender, men du ved, at dit hjem ligger ved stiens afslutning, og at det er Guds hus. Når du fokuserer lidt mere på det, der ligger tættere på dig, kan du da se, hvor stien fører hen? Du kan se nogle steder meget tydeligt, men andre dele af stien er helt skjult af store eller farlige forhindringer. Nogle gange forsvinder stien over en bakkekam. Nogle dele af stien er lette at følge; andre er vanskelige. Sådan var det for Israel, da de gik fra Egypten til Det Lovede Land, og det beskrives på samme måde i denne salme.

`Nedskriv de steder, som fårene kommer igennem i salme 23, når de følger de rette stier på vej hjem til Herrens hus.`

Men hvorfor kaldes disse stier ”rette stier“ eller ”retfærdigheds stier“? Her er fire vigtige begrundelser. For det første er det de rette stier, fordi de fører til det rette rejsemål – Hyrdens hjem. For det andet er det de rette stier, fordi de holder os i harmoni med den rette person – Hyrden selv. For det tredje er det de rette stier, fordi de oplærer os til at være de rette mennesker – som ligner Hyrden. For det fjerde er det de rette stier, fordi de giver os det rette vidnesbyrd – når vi bliver de rette mennesker, ærer vi Herren. Det er de ”rette“ eller ”retfærdighedens“ stier både når vandringen er let, og når den er vanskelig.

Det er vigtigt at forstå, at når Gud leder os, er det ikke bare et spørgsmål om, at han skal aflevere en pakke på bestemmelsesstedet. Det handler om meget mere end ledelse og beskyttelse. Vi ser i de mange eksempler i Bibelen, hvor Gud leder sit folk (hvad enten det handler om at lede Abraham gennem sine løfter eller Israel ved hjælp af ildsøjlen og skysøjlen), at når Gud leder, handler det altid om, at han oplærer sit folk i retfærdighed.

`Til eftertanke. Hvor bevidst er du om, at retfærdighed er Hyrdens første prioritet for dit liv? Hvordan kan prøvelser være med til at forandre dit liv, så du bedre kan genspejle Kristi karakter?`