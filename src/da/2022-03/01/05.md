---
title:  'Uforudset omvej 2: Det dækkede bord'
date:  29/06/2022
---

> <p></p>
> ”Du dækker bord for mig for øjnene af mine fjender. Du salver mit hoved med olie, mit bæger er fyldt til overflod“ (Sl 23,5).

I løbet af vores liv er det uundgåeligt, at vi støder ind i nogle fjender. Hvordan behandler du dem? Har du prøvet at ligge vågen om natten, vendt og drejet dig og drømt om måder, du kunne hævne dig på dem, der forsøger at såre dig eller ødelægge dit arbejde? Det kan være svært for en kristen at vide, hvordan man skal behandle sine fjender.

`Læs Matt 5,44 Rom 12,18-21. Hvilke slags fjender har du haft i dit liv? Hvordan har du reageret over for dem, som har forsøgt at såre dig, eller dem du holder af? Hvor god var du til at følge Jesu ord til os eller Paulus’ råd?`

I Sl 23,5 viser David os en interessant måde at behandle fjender. Han tilslører deres tilstedeværelse ved i stedet at se på, hvad Gud gør på hans vegne. Og Gud er i gang med at forberede en fest for ham.

Når en fremtrædende gæst i Davids kultur kom til en fest, ville værten salve gæstens hoved med olie, når gæsten trådte ind i festsalen. Olien var en blanding af olivenolie og parfume. Derefter blev gæsten placeret foran mad i en så stor overflod, at man ikke var i stand til at spise op.

`Læs Sl 23,5. Hvordan kan de tre elementer (bord, olie, bæger) minde os om, hvordan Gud sørger for os, også når vi befinder os nede i dalen?`

Paulus minder os om, at ”for os står kampen ikke mod kød og blod, men mod myndigheder og magter, mod verdensherskerne i dette mørke, mod ondskabens åndemagter i himmelrummet“ (Ef 6,12). Vores fjender indbefatter dem, vi ser, og dem, vi ikke ser. Og enten vi bryder os om det eller ej, så er vi omringet. Men når vi er sammen med Hyrden, kan ingen fjende, hverken synlig eller usynlig, stjæle det, han har beredt for os.

`Til eftertanke. Tænk over, hvordan Hyrden har behandlet dig, når du har været omgivet af fjender. Hvad kan du se i disse oplevelser, som kan gøre dig i stand til at sige tak, også i sådanne vanskeligheder?`