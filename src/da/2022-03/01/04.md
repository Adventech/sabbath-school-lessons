---
title:  'Uforudset omvej 1: Dalen'
date:  28/06/2022
---

> <p></p>
> ”Selv om jeg går i mørkets dal, frygter jeg intet ondt, for du er hos mig, din stok og din stav er min trøst“ (Sl 23,4).

Det ville være rart, hvis de rette veje gik langs med kølige bækkes græsklædte bredder. Men det er ikke det billede, David beskriver. Langs disse veje finder vi også mørkets og dødskyggens dal, et sted, som vi ikke med iver søger hen til. På visse tidspunkter af året bliver wadierne og ravinerne i Israel udsat for pludselige og uventede oversvømmelser, som kan have alvorlige følger. Disse steder er typisk også meget snævre med stejle sider, der stænger lyset ude. Derfor er ”dødskyggen“ et udtryk for ”meget dyb skygge“ eller ”dybt mørke.“

`Tænk over de gange du har oplevet din egen udgave af ”mørkets dal“. Hvordan har det været? Følte du frygt, selv om du vidste, at Hyrden var der? Hvilke bibeltekster gav dig størst hjælp og trøst i den situation og hvorfor?`

`Hvordan tror du fårene endte i dalen? Tror du, at fårene selv valgte at gå derned, eller var det hyrden, der ledte dem? Begrund dit svar.`

Elisabeth Elliot skrev: ”Et lam, som var havnet i dødsskyggens dal, kunne få den opfattelse, at det var blevet ledt på afveje. Men det var nødvendigt for det at gå igennem dette mørke for at lære ikke at frygte. Hyrden var stadigvæk med til stede“ (Elisabeth Elliot, Quest for Love, Grand Rapids, MI: Revell Books, 1996, s. 218).

`Til eftertanke. Har du nogle gange følt, at du er blevet ”ledt på afveje“ ned i dalen? Hvordan reagerede du over for Gud i de situationer? Hvorfor tror du, at Hyrden ville være villig til at risikere at blive misforstået ved at lade os gå ind i en mørk dal?`