---
title:  Den korsfæstede Gud
date:  21/09/2022
---

Henrettelse ved korsfæstelse var en af de mest grusomme straffe benyttet af romerne. Den blev regnet som den frygteligste måde at dø på. Det var frygteligt for enhver, der blev dræbt på denne måde, og især for Guds søn! Vi må altid huske, at Jesus blev et menneske som os. Den fysiske smerte må have været uudholdelig. Han blev slået og pisket, nagler blev banket gennem hans hænder og fødder, og vægten af hans egen krop rev og sled i sårene. Dette var forfærdeligt selv for de hårdeste og mest barkede kriminelle. Hvor var det uretfærdigt, at Jesus, som var helt uskyldig, skulle lide en sådan skæbne.

Men vi ved, at Kristi fysiske lidelser var milde i forhold til det, der virkelig skete. Dette var langt mere end henrettelsen af en uskyldig mand.

**Hvilke begivenheder, der omgav Jesu død, viste, at der foregik mere, end de fleste tilstedeværende på det tidspunkt forstod? Hvilken betydning kan vi finde i hver af disse begivenheder, som kan hjælpe os til at se, hvad der skete?**

`Matt 27,45`

`Matt 27,51-52`

`Mark 15,38`

Det er tydeligt, at der foregik langt mere end henrettelsen af en uskyldig mand, hvor uretfærdig den end var. Ifølge Skriften blev Guds vrede over synd, vores synd, udgydt over Jesus. På korset led Jesus en retfærdig Guds harme over synd, hele verdens synd. Jesus led altså på en måde, der var dybere, mørkere og mere smertefuld, end noget andet menneske kunne kende til eller opleve.

`Til eftertanke. Når du møder vanskeligheder og kampe i dit liv, hvilket håb og hvilken trøst kan du finde i, at Jesus virkelig led og døde for dig på korset?`