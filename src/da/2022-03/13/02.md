---
title:  Jesu barndom og ungdom
date:  18/09/2022
---

Bibelen siger ikke meget om de første år af Jesu liv. Men nogle få vers fortæller os noget om de forhold og den verden, hvori Frelseren blev født.

`Læs Luk 2,7. 22-24 Matt 2,1-18. Hvad ser vi i disse vers, som giver os en indikation af, hvordan Jesu liv var helt fra begyndelsen (se også 3 Mos 12,6-8)?`

Jesus var selvfølgelig ikke det første menneske, som levede i fattigdom, eller som blev udsat for, at nogen ønskede at slå ham ihjel lige fra begyndelsen. Men der er et andet element, som hjælper os til at forstå, hvor enestående den lidelse var, som Jesus blev udsat for, helt fra han var lille.

`Læs Joh 1,46 Teksten antyder, hvad historien bekræfter, at Nazaret havde et tvivlsomt ry. Hvordan kan det hjælpe os til bedre at forstå, hvilke lidelser den unge Jesus blev udsat for?`

Bortset fra Adam og Eva før syndefaldet var Jesus den eneste syndfri person, som har levet på jorden. I sin renhed og syndfrihed var han omsluttet af en verden af synd. Det må have været en sand tortur for ham, også som barn, at hans rene sjæl hele tiden var i kontakt med synd. Selv i vores hårdhed på grund af synd viger vi ofte tilbage fra at blive udsat for synd og ondskab, som vi finder afskyelig. Forestil dig, hvordan det må have været for Kristus, hvis sjæl var ren, som ikke i det hele taget var besmittet af synd. Tænk over den store kontrast mellem ham og dem, han var omgivet af. Det må have været umådelig smertefuldt for ham.

`Til eftertanke. Spørg dig selv: ”Hvor følsom er jeg over for den synd, som findes over alt omkring mig? Generer det mig, eller er jeg blevet hærdet mod den?“ Hvis du er blevet hærdet, kan det så skyldes de ting, du læser, ser eller gør?`