---
title:  Den lidende Gud
date:  22/09/2022
---

Vi kan ligeså godt vænne os til det: så længe vi befinder os her i verden, kommer vi til at lide. Det er vores skæbne som syndige mennesker. Intet i Bibelen lover os noget andet. Tværtimod.

`Læs ApG 14,22 Fil 1,29 2 Tim 3,12. Hvad siger disse tekster om dette tema?`

Men midt i vores lidelser bør vi huske to ting.

For det første har Kristus, vores Herre, lidt langt mere, end nogen af os vil være i stand til. På korset var det ”vore sygdomme, han tog, det var vore lidelser, han bar“ (Es 53,4). Det, vi kun kender til som enkeltpersoner, led han for os alle. Han, som var uden synd, blev ”gjort til synd for os“ (2 Kor 5,21), og led på en måde, som vi syndige skabninger aldrig vil kunne forestille os.

Men for det andet bør vi, når vi lider, huske følgerne af Kristi lidelser, dvs. hvad vi er blevet lovet ved det, Kristus har gjort for os.

`Læs Joh 10,28 Rom 6,23 Tit 1,2 1 Joh 2,25. Hvad er vi blevet lovet?`

Uanset, hvad vi må lide her, har vi i evangeliet både et løfte om evigt liv og om, at vi i tro i dag kan stå som fuldkomne i Jesus. Det har vi takket være Jesus, fordi han tog straffen for vores synd. Vores eksistens her og nu, med al dens smerte, skuffelser og tab, varer kun et øjeblik, hvis vi sammenligner med den evighed, der venter os – en evighed i en ny himmel og en ny jord, som er uden synd, lidelse og død. Alt dette er vi blevet lovet og forsikret om på grundlag af Jesus og hans fuldkomne offer, fordi han gik ind i smeltediglen. Derfor vil han snart ”mættes ved sin indsigt“ (Es 53,11).