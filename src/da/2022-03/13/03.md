---
title:  Foragtet og opgivet af mennesker
date:  19/09/2022
---

`Læs Matt 12,22-24 Luk 4,21-30 Joh 8,58-59. Mens du læser, så husk på, at Jesus var guddommelig, himlens og jordens skaber, som frivilligt kom for at give sig selv som et offer for verdens synd. Hvordan er disse vers med til at fremme vores forståelse af den lidelse, som Jesus gennemgik her på jorden?`

Jesu liv, gerninger og undervisning blev hele tiden misforstået både af folkets ledere og også af almindelige mennesker. Det førte til, at han blev afvist og lagt for had af de mennesker, han kom for at frelse. På en måde må det have været som en forælder, der ser sit vildfarne barn i behov for hjælp, og selv om forælderen er villig til at give alt for sit barn, afviser barnet forælderen og udviser foragt mod måske den eneste person, som kan redde barnet fra total ødelæggelse. Det var, hvad Jesus mødte, mens han var her på jorden. Det må have været umådelig smertefuldt for ham.

`Læs Matt 23,37. Hvad fortæller dette vers om, hvad Jesus følte over at blive afvist? Var han ked af det på egne vegne, som vi så ofte er det, når vi bliver afvist, eller var der en anden grund?`

Vi har nok alle oplevet smerten ved at blive afvist, og måske lignede vores smerte Kristi smerte i, at den var uselvisk. Vi var kede af det, ikke fordi vi blev afvist, men på grund af, hvad den afvisning ville betyde for den, som afviste os. Måske er det en, vi holder meget af, som nægter at modtage frelsen i Jesus Kristus. Forestil dig, hvordan det må have været for Jesus, som var klar over, hvad han skulle gennemgå for at frelse sine medmennesker, og samtidigt var klar over, hvad følgerne af deres afvisning ville blive.

”Det var på grund af sin uskyld, at han [Kristus] følte Satans angreb så stærkt“ (Ellen White, Selected Messages, 3. bd., s. 129).

`Til eftertanke. Hvad kan du lære af Kristus, som kan hjælpe dig til bedre at møde smerte og afvisning? Hvad viser hans eksempel? Hvordan kan du bruge det i dit eget liv?`