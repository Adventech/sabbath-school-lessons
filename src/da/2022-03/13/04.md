---
title:  Jesus i Getsemane
date:  20/09/2022
---

”... og sagde til dem: ‘Min sjæl er fortvivlet til døden. Bliv her og våg!’“ (Mark 14,34).

Hvad Jesus end måtte lide i de 33 år, han var her på jorden, kan intet sammenlignes med det, han begyndte at blive udsat for i de sidste timer inden korset. Fra evighed (Ef 1,1-4; 2 Tim 1,8-9; Tit 1,1-2) var Jesu offer for verdens synd planlagt, og nu gik det hele i opfyldelse.

`Læs Matt 26,39 Mark 14,33-36 Luk 22,41-44. Hvad fortæller disse tre tekster om Kristi lidelser i Getsemane?`

”Han gik et lille stykke bort fra dem – men ikke længere end at de både kunne se og høre ham – og kastede sig ned på jorden. Han følte, at synden skilte ham fra hans Far. Svælget var så stort, så mørkt og så dybt, at hans sjæl gyste over det. Han måtte ikke bruge sin guddomsmagt til at slippe for denne sjælekamp. Som menneske måtte han lide under følgerne af menneskets synd. Som menneske måtte han udholde Guds vrede over synderne.

Kristus befandt sig nu i en situation, der var vidt forskellig fra, hvad han tidligere havde prøvet. Den kan bedst beskrives med profetens ord: ‘Vågn op, sværd! imod min hyrde, mod den mand, der står mig nær, siger Hærskarers Herre’ (Zak 13,7). Som stedfortræder og garant for den syndige menneskehed led Kristus under den guddommelige retfærdighed. Han så, hvad retfærdighed betyder. Hidtil var han gået i forbøn for andre; nu længtes han efter en til at gå i forbøn for sig selv“ (Ellen White, Jesu Liv, s. 603-604).

`Til eftertanke. Mediter over det, der skete for Jesus i Getsemane. Verdens synd begyndte at falde på ham. Forestil dig, hvordan det må have været. Aldrig er noget menneske, hverken før eller senere, blevet kaldet til at gennemgå noget lignende. Hvad fortæller det os om Guds kærlighed til os? Hvilket håb kan du selv finde deri?`