---
title:  Overlevelse gennem tilbedelse
date:  26/07/2022
---

`Læs Job 1,6-2,10. Hvad var årsagen til Jobs lidelser?`

Dette er meget overraskende. Englene kommer for at mødes med Gud, og Satan er iblandt dem. Gud spørger Satan, hvor han har været, og Satan svarer, at han har ”gennemvandret jorden på kryds og tværs“ (Job 1,7). Og så spørger Gud: ”Lagde du mærke til min tjener Job?“ (Job 1,8). Spørgsmålet er ikke i sig selv bemærkelsesværdigt. Men det er bemærkelsesværdigt, hvem der stiller det. Det er ikke Satan, der udpeger Job som en, der bør undersøges. Det gør Gud. Gud ved nøjagtigt, hvad der kommer til at ske, når han gør Satan opmærksom på Job. Nede på jorden har Job ingen anelse om, hvor overophedet hans smeltedigel kommer til at blive. Og selv om det er meget tydeligt, at det er Satan, ikke Gud, der påfører Job lidelser, er det også tydeligt, at det er Gud, der giver sin tydelige tilladelse til, at Satan må ødelægge Jobs ejendele, børn og hans fysiske sundhed. Hvis Gud giver tilladelse til, at Job skal lide, hvilken forskel gør det så, om Gud eller Satan er den, der personligt påfører lidelserne? Hvordan kan Gud være retfærdig og hellig, når han aktivt tillader Satan at påføre Job så meget smerte? Er denne situation et særligt tilfælde, eller er det typisk for den måde, Gud behandler os på i dag?

`Læs Job 1,20-21. Hvordan reagerer Job på sine prøvelser?`

Det er muligt at reagere på sådanne prøvelser på to måder. Vi kan blive bitre og vrede og vende Gud ryggen, fordi vi tror, han enten er ond eller ikke eksisterer. Eller vi kan klynge os endnu mere til Gud. Job takler sin katastrofe ved at forblive i Guds nærvær og tilbede ham.

I Job 1,20-21 ser vi tre sider ved tilbedelse, der kan hjælpe os, når vi er i nød. For det første accepterer Job sin hjælpeløshed og indser, at han ikke kan gøre krav på noget som helst: ”Nøgen kom jeg ud af moders liv, nøgen vender jeg tilbage!“ Job 1,21). For det andet erkender Job, at Gud stadigvæk har styr på det hele: ”Herren gav, Herren tog“ (Job 1,21). Og for det tredje afslutter Job ved at bekræfte sin tro på Guds retfærdighed: ”Herrens navn være lovet“ (Job 1,21).

`Til eftertanke. Oplever du prøvelser lige nu? Følg de tre trin, som Job benyttede. Hvordan kan de hjælpe dig?`