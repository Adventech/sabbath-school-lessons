---
title:  Abraham i smeltediglen
date:  24/07/2022
---

Læs 1 Mos 22. 

Pludselig og uden forklaring kalder Gud Abraham til at ofre sit eget barn som et brændoffer. Kan du forestille dig, hvad Abraham må have følt? Det var en helt og aldeles afskyelig tanke, at en hellig Gud skulle forlange, at du ofrede din egen søn. Selv om Abraham troede, at dette var acceptabelt, hvad så med Guds løfter om en arving? Uden sin søn ville løftet blive tilintetgjort.

`Hvorfor bad Gud Abraham om at bringe dette offer? Hvis Gud ved alt, hvad var så pointen?`

Guds anmodning og tidspunktet for den var ikke tilfældig. Hensigten var at forårsage den mest dybtgående fortvivlelse, for ”Gud havde gemt Abrahams sidste og mest krævende prøve, til årenes byrde hvilede tungt på ham, og han længtes efter hvile fra ængstelse og slid“ (Ellen White, Patriarker og profeter, s. 74). Var dette en prøve fra en vanvittig Gud? Slet ikke, for ”den smerte, han gennemgik i den frygtelige prøvelses mørke dage, blev tilladt, for at han af egen erfaring kunne forstå noget af storheden i det offer, den evige Gud bragte for menneskets forløsning“ (Patriarker og profeter, s. 77).

Det var kun en prøve. Det var aldrig Guds hensigt, at Abraham skulle dræbe sin søn, Dette understreger noget meget vigtigt med hensyn til, hvordan Gud nogle gange handler. Gud beder os måske om at gøre noget, som det aldrig er hans hensigt, at vi skal gennemføre. Han beder os måske om at rejse til et sted, som det ikke er hans hensigt, at vi skal ankomme til. Hvad der er vigtigt for Gud, er ikke nødvendigvis enden, men det, vi lærer, mens vi i løbet af processen forandres.

Jesus har måske tænkt på Abrahams erfaring, da han sagde til jøderne: ”Abraham, jeres fader, jublede over at skulle se min dag, og han fik den at se og glædede sig“ (Joh 8,56). Abraham kunne være gået glip af denne indsigt ved at afvise befalingen og hævde, at den kom fra Satan. Nøglen til Abrahams overlevelse og indsigt i hele denne proces var, at han kendte Guds stemme.

`Til eftertanke. Hvordan kender du Guds stemme? Hvordan ved du, at Gud taler til dig? Hvordan kommunikerer han sin vilje til dig?`