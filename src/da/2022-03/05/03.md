---
title:  Egensindige Israel
date:  25/07/2022
---

Hoseas’ situation er bemærkelsesværdig. Hans kone, Gomer, løber væk og får børn med en anden mand. Selv om hun er utro, beder Gud Hoseas om at tage sin kone tilbage og helt og fuldt vise hende kærlighed igen. Denne historie er en lignelse om Gud og Israel. Israelitterne havde forladt Gud og drev åndelig utugt med andre guder. Men Gud elskede dem stadig og ønskede at vise dem sin kærlighed. Men tænk engang over, hvilke metoder Gud brugte!

**Læs Hos 2,3-14. Hvilke metoder siger Gud, at han vil benytte for at drage Israel tilbage til sig? Hvordan tror du, at folket oplevede disse erfaringer?**

`Hos 2,4-5`

`Hos 2,7-9`

`Hos 2,10-11`

`Hos 2,12`

Denne beretning viser to vigtige kendsgerninger mht. den måde, vi oplever Gud, når han leder os til omvendelse. For det første står vi i fare for ikke at indse, at det er Gud, der arbejder med os. Da Israel gennemgik så barske og smertefulde erfaringer, kan det have været vanskeligt for dem at indse, at deres Gud arbejdede på deres frelse. Når vores sti blokeres af skarpe torne, eller vi er omringet af høje mure, så vi ikke ved, hvor vi går hen (Hos 2,8), er det da Gud, der gør det? Når vores basale fornødenheder forsvinder, eller vi bliver gjort til skamme (Hos 2,11-12), kan vores himmelske far da være midt i det hele? Sandheden er, at uanset hvad vi føler, arbejder Gud på grund af sin store kærlighed altid på at føre os til omvendelse.

For det andet risikerer vi at misforstå Gud, når han arbejder med os. Måske indser vi, at Gud er i gang, men vi bryder os ikke om det, han gør. Når vi føler os sårede og skamfulde, er det let at beskylde Gud for at være ondskabsfuld, for ikke at gribe ind, for ikke at vise omsorg. Men Gud arbejder hele tiden på at forny os gennem sin kærlighedspagt.

`Til eftertanke. Læs Hos 2,16-25. Hvad viser disse vers om Gud? Bed Helligånden om at vise dig, om du på noget område af dit liv er løbet væk fra ham. Hvis du er overbevist om, at du har gjort det, hvorfor så vente, til du havner i smeltediglen? Hvad forhindrer dig i at overgive alt til Gud lige nu?`