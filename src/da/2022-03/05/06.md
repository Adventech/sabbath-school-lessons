---
title:  Intens varme
date:  28/07/2022
---

Vi har i dette kvartal set på mange eksempler med smeltedigler, som Gud bruger for at frembringe renhed og kristuslighed i vores liv. Men nogle mennesker vil se på disse eksempler og komme til den konklusion, at Gud er streng og krævende. Nogle vil sige: ”Vi ved, at Gud ønsker os det godt, men disse eksempler viser ikke meget omsorg og kærlighed. I stedet fremstår Gud mere som en tyran. Han har en hensigt, som påfører os mange vanskeligheder, og der er ikke noget, vi kan gøre ved det.“

Det er rigtigt, at vi, mens vi lever i denne syndige verden, kun forstår en lille smule af, hvorfor ting sker. Vi kommer til at forstå meget mere i himlen (1 Kor 4,5; 1 Kor 13,12), men indtil videre må vi leve i spændingen mellem at tro, at Gud er til stede og har omsorg for os, og at det ikke altid føles særlig godt. Esajas beskriver denne spænding meget godt.

I vers 2 siger Gud, at hans folk kommer til at gå gennem ild og vand. Dette er billedsprog for ekstrem fare. Måske hentyder det til overgangen over Det Røde Hav og Jordanfloden, som begge var frygtelige oplevelser, men som banede vejen for et nyt liv. Du ville måske forvente, at Gud forhindrede disse farer i at true hans folk, og at han i stedet ville lede dem ad en lettere vej. Men ligesom hyrden i salme 23 siger han, at når de vanskelige tider kommer, behøver Guds folk ikke at blive knust eller miste modet, for han er med dem.

`Læs Es 43,1-7, Es 43,1-7. Læs teksten igen. Nedskriv de forskellige måder, Gud forsikrer sit folk om sin omsorg i tider med ild og vand. Hvilket billede af Gud skaber dette i dit sind? Hvilke løfter kan du selv gøre brug af?`

Vi kan opsummere, hvad vi har lært om Guds smeltedigler på tre måder. For det første er Guds intense varme til for at ødelægge synden, ikke os. For det andet er Guds intense varme ikke til for at gøre os elendige og modløse, men for at rense os, så vi bliver det, vi er skabt til at være. For det tredje er Guds omsorg for os i alle situationer konstant og fuld af kærlighed. Han vil aldrig forlade os, uanset hvad der sker med os.

`Til eftertanke. Hvad fortæller følgende vers om Guds handlinger og hans karakter? Sl 103,13-14; Matt 28,20; 1 Kor 10,13; 1 Pet 1,7. Hvordan har du oplevet sandheden i disse vers i dit eget liv?`