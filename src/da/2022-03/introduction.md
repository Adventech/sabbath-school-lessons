### Med Kristus i smeltediglen 

”Alt blev til ved ham, og uden ham blev intet til af det, som er“ (Joh 1,3).

Alt blev ifølge Skriften til ved Jesus, men alligevel, også ifølge Skriften, græd Jesus (Joh 11,35). Skaberen græd? Jesus blev til og med ”foragtet og opgivet af mennesker“ og var ”en lidelsernes mand, kendt med sygdom“ (Es 53,3). Var Skaberen virkelig en lidelsernes mand, foragtet og opgivet af mennesker? I en situation råbte han: ”Min Gud, min Gud! Hvorfor har du forladt mig?“ (Matt 27,46).

Hvordan kan det være? Det skyldes, at Jesus, vores skaber, også er vores frelser, og som sådan var han den korsfæstede Gud. Han er Skaberen, som blev menneske, og som menneske levede han et liv i afsavn og slid og endte med at blive hængt på et romersk kors.

Vores skaber, i hvem vi lever, ånder og er (ApG 17,28), led som menneske på måder, som vi aldrig kan komme til. Vi kan kun erfare vores egen sorg, vores egen bedrøvelse. Men på korset var det ”vore sygdomme, han tog, det var vore lidelser, han bar“ (Es 53,4). Han tog dem alle. Dette er den mest utrolige handling i hele universets historie.

Med denne korsfæstede Gud som baggrund vil vi i de næste måneder forsøge at få en bedre forståelse af det, som er uforståeligt, nemlig vores egne lidelser og de lidelser, som kristne, der har givet deres liv til Kristus, kommer ud for. Vi hævder ikke at have alle svarene, måske ikke engang mange svar, men vi holder fast ved, at ”Gud er kærlighed“ (1 Joh 4,8), og at selv om lidelser rammer os, kan vi have tillid til Gud og gennem dem vokse i nåde, uanset hvor smertefuld processen er.

I dette kvartal skal vi studere Guds ord og se, hvordan andre mennesker oplevede fortvivlelse, svigt, skuffelser, tab, uretfærdighed og mishandling, selv om de var troende. Lyder det som noget, vi kan nikke genkendende til? Hvordan klarede de det? Hvad lærte de? Hvad kan deres eksempler lære os?

Når vi ser på disse mennesker, deres erfaringer, deres kampe og deres trosprøver, som måske ligner vores, må vi altid betragte dem i forhold til korset. Vi må altid huske, at uanset, hvad vi bliver udsat for, blev Jesus Kristus, vores skaber og frelser, udsat for noget, der var langt værre.

Vores Gud er en lidelsernes Gud. Selv filosoffen Albert Camus, som slet ikke var kristen, forstod lidt af, hvad korset indebærer, og hvordan Gud led: ”Natten på Golgata er så vigtig i menneskenes historie, fordi i dens skygge opgav guddommen sine traditionelle privilegier og drak til sidste dråbe, fortvivlelse indbefattet, dødens kval“ (Albert Camus, The Rebel. New York: Vintage International, 1991, p. 33). Eller som Ellen White udtrykte det: ”Korset er for vore sløvede sanser en åbenbaring af den smerte, som synden lige fra sin første begyndelse har bragt over Guds hjerte“ (Uddannelse, s. 264).

Vores lektier er ikke en teodicé, et forsvar for og en retfærdiggørelse af Gud i forhold til det onde. I stedet er de et forsøg på at hjælpe os til at arbejde os igennem de uundgåelige lidelser, som vi alle møder i en verden, hvor synd er lige så let som at trække vejret. Det, vi vil forsøge at vise, er, at smerte, lidelse og tab ikke betyder, at Gud har forladt os. Det betyder kun, at vi selv som kristne her og nu har del i den faldne menneskeheds almindelige skæbne. Forskellen er, at vi gennem Jesus og det håb, han tilbyder, kan finde mening og formål i, hvad der synes meningsløst og formålsløst, og at vi på en eller anden måde, selv om vi ikke altid kan forestille os hvordan, kan stole på løftet om, at ”alt virker sammen til gode for dem, der elsker Gud“ (Rom 8,28), den Gud, som selv om han skabte alt, også led alt. Det er derfor, vi elsker ham.

_Gavin Anthony, dette kvartals hovedforfatter, voksede op på Sri Lanka som missionærbarn. Han har arbejdet som pastor i England og var konferensformand på Island, da han skrev disse studier._