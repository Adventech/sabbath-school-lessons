---
title:  Gud er trofast, også når han ikke ses
date:  18/08/2022
---

At tro, at ingen bryder sig om, hvad der sker med os, er meget ubehageligt. Men at tro, at Gud ikke ved eller bryder sig om os, kan være meget bekymrende.

For jøderne i landflygtighed i Babylon så det ikke ud til, at Gud var særligt interesseret i deres situation. De var stadigvæk i landflygtighed og følte sig forladt af Gud på grund af deres synd. Men Esajas opmuntrer dem. Esajas 40 er et smukt kapitel, hvor profeten taler ømt til folket om deres Gud: ”Som hyrden vogter han sin hjord, han samler dem med sin arm; han løfter lammene op i sin favn, han leder moderfårene“ (Es 40,11). Men efter så lang tid, tænkte de landflygtige: ”Hvor er du, Herre? Vi ser ingen tegn på, at du stadigvæk er der og bekymrer dig om os.“

`Læs Es 40,27-31. Hvordan beskriver Esajas Gud? Denne beskrivelse er profetens svar på deres klage: ”min vej er skjult for Herren, Gud ænser ikke min ret.“`

En anden gruppe mennesker, som kunne have troet, at deres vej var skjult for Herren, finder vi i Esters Bog. I den bog nævnes Gud ikke en eneste gang. Men hele beretningen er et drama om Guds indgriben for at frelse sit folk fra en uigenkaldelig lov om at ødelægge dem. Denne beretning beskriver ikke alene begivenheder i fortiden, den symboliserer en periode i fremtiden, hvor Guds folk igen vil blive forfulgt, og en lov om deres udryddelse igen bliver vedtaget (Åb 13,15). Kan du forestille dig, hvor let det ville være under så forfærdelige forhold at drage den slutning, at Gud havde forladt sit folk. Men vi skal ikke være bange. Den samme Gud, som frelste sine udvalgte i beretningen om Ester, vil frelse sine udvalgte under den sidste krise.

`Til eftertanke. Vi har læst, hvordan Esajas beskrev Gud for de landflygtige. Hvordan vil du beskrive Gud for mennesker, som føler, at Gud er forsvundet og har overladt dem til sig selv? Hvordan vil du lære dem at se med troens øjne og ikke være afhængig af det, de med deres menneskelige øjne ser sig omgivet af?`