---
title:  Opstandelsens magt
date:  16/08/2022
---

Opstandelsen fortæller os noget om vores menneskelige afmagt. Når vi tænker på Jesu liv, død og opstandelse, tænker vi ofte på, hvordan Jesu død var den begivenhed, der i juridisk forstand gjorde os retfærdige over for Gud. Og det er selvfølgelig rigtigt.

Men opstandelsen tilføjer en helt specifik dimension til frelsen. Jesu opstandelse har betydning, ikke kun fordi den viser os, at vi også en dag vil blive oprejst fra de døde. Opstandelsen satte Jesus ved Faderens højre hånd i en magt- og autoritetsstilling. Denne opstandelseskraft er den samme magt, som Gud gør tilgængelig for os i dag.

`Læs Ef 1,18-23. I disse vers taler Paulus om Guds magt. Hvad lærer disse vers om opstandelsens kraft? Hvilket håb og hvilke løfter finder du personligt i disse vers?`

Paulus beder om, at efeserne skal forstå noget, som man kun kan lære med guddommelig hjælp: (1) håbet om forvandling og en evig fremtid, som Jesus har kaldet os til; (2) Guds overvældende magt, som han i Kristus udøvede for vores skyld.

Dernæst forsøger Paulus at beskrive, hvor fantastisk denne magt er. Den kraft, som er tilgængelig for os i dag, er den samme, som ikke alene opvakte Jesus fra graven tilbage til livet, men også til en magtposition ved Faderens højre hånd.

Men Paulus standser ikke der. Opstandelsen gav ikke Jesus en hvilken som helst magt, men magt til at herske og sørge for hvad som helst, hans folk måtte have behov for i al evighed.

`Til eftertanke. Lav en liste over de områder af dit liv, hvor du har brug for Jesu opstandelses kraft. Bed dernæst om, at denne magt vil blive givet til dig på alle disse områder. Tænk samtidigt over, hvad du selv kan forbedre, og hvilke valg du kan foretage, som giver Guds magt bedre mulighed for at arbejde i dit liv.`