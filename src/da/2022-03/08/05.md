---
title:  Kast al jeres bekymring på ham
date:  17/08/2022
---

Der findes et citat, som nogle mennesker har indrammet på deres væg, hvor der står: ”Hvorfor bede, når du kan være bekymret?“ Det får mig til at le, fordi vi ved, hvor ofte vi bekymrer os frem for at komme til Gud og lægge al vores ængstelse frem for ham.

Nogen har engang sagt, at når livet bliver alt for indviklet, skal vi overgive det til Gud, så han kan løse alle knuderne for os. Gud længes efter at gøre det for os. Men det forbløffende er, at vi har en tendens til at holde fast ved vores problemer, indtil vi er ved at bryde sammen. Hvorfor venter vi så længe, inden vi går til Gud?

`Læs 1 Pet 5,7. Peter citerer fra Sl 55,23. Hvad er det grundlæggende budskab til os? Se også Matt 6,25-33.`

1 Pet 5,7 er et meget enkelt vers. Det betyder lige netop, hvad det siger. At kaste betyder lige netop at kaste, at smide væk, at give op, så det, der forårsager smerte og bekymring, ikke længere har nogen forbindelse med dig. Men selvfølgelig skal vores byrder ikke kastes hvor som helst. Vores bekymringer forsvinder ikke ind i et tomrum. De overgives til vores far i himlen, som lover at tage sig af dem. Det er, hvad Jesus siger til os i Matt 6,25-33. Problemet med at gøre det er ikke, at det er vanskeligt. Det er, at det synes alt for let. Det virker for godt til at være sandt.

Bekymring skyldes mange forskellige ting. Det kan være pres på arbejdspladsen. Uventet kritik. Følelsen af at være uønsket eller ikke elsket. Problemer mht. sundhed eller økonomi. Følelsen af, at vi ikke er gode nok for Gud. At tro, at vi ikke er tilgivet.

Uanset hvad vores bekymringer er, er en af årsagerne til, at vi hænger fast ved dem, at vi tror, vi kan takle dem bedre, end nogen andre kan. Men Peter råder os til at genoverveje den opfattelse. Grunden til, at vi ikke behøver at bekymre os, er, at Gud har omsorg for os. Men har Gud så stor omsorg for os, at han vil gribe ind, når en skilsmisse truer, eller når vi føler os fuldstændigt ubrugelige? Bibelen siger, at han har så stor omsorg, at han kan forvandle enhver situation.

`Til eftertanke. Hvad er du bekymret over lige nu? Måske er vores største problem, at selv om vi tror, at Gud kender alt og kan hjælpe os, tror vi ikke, at han vil løse vores problem på den måde, vi gerne vil have det løst på. Tænk over denne tanke og spørg dig selv, hvor sandt det er i dit liv.`