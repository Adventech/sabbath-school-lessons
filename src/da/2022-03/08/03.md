---
title:  I Jesu navn
date:  15/08/2022
---

> <p></p>
> ”Beder I mig om noget i mit navn, vil jeg gøre det“ (Joh 14,14).

Jesus ville ikke være sammen med disciplene meget længere. Han, som havde været deres støtte og opmuntring, skulle fare til himlen, og disciplene begyndte at føle sig forvirrede og magtesløse. Men selv om disciplene ikke længere ville være i stand til at se ham fysisk, gav han dem et usædvanligt løfte.

`Læs Joh 14,1-14. Ifølge vers 13 og 14 lover Jesus, at ”hvad [vi] end beder om“ i hans navn, vil han gøre for os. På grund af dette afslutter vi næsten altid vores bønner med ”i Jesu navn, amen!“`

`Hvad tror vi egentlig, at det betyder, når vi siger dette? Hvad mener Jesus, når han opfordrer os til at bede på denne måde? Hvilke fingerpeg er der i versene, som kan hjælpe os til bedre at forstå hans pointe?`

Når vi beder ”i Jesu navn“, kan vi være sikre på, at hele himlens maskineri vil arbejde for os. Måske ser vi ikke, hvordan englene arbejder omkring os. Men det gør de. De er sendt fra himlens trone i Jesu navn for at opfylde vores bøn.

Nogle gange, når vi beder i Jesu navn, åbner vi øjnene og forventer, at alt omkring os er forandret. Det er det ikke. Men selv om Guds kraft kan komme med dramatiske følger, som fx da Jesus stillede stormen, kan den også komme i ubemærket stilhed, som da Guds kraft styrkede Jesus i Getsemane. Det er ikke sikkert, at der sker noget dramatisk, men det betyder ikke, at Gud ikke gør noget for os.

`Til eftertanke. Læs Joh 14,1-14 igen. Forestil dig, mens du læser, at Jesus taler direkte til dig, ansigt til ansigt. Hvilket håb og hvilken opmuntring kan disse løfter give dig? Spørg samtidigt dig selv: Er der ting i mit liv, som kan stå i vejen for, at disse løfter kan blive opfyldt for mig? Hvilke forandringer har jeg brug for at foretage?`