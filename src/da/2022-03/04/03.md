---
title:  Tro midt i den rensende ild
date:  18/07/2022
---

Én ting er at være i kamp, noget helt andet er ikke engang at kunne se de kræfter, der er med i kampen. På en måde er det, hvad vi som kristne har med at gøre. Vi ved, at magterne er der, vi kan føle dem i vores liv, men alligevel skal vi gå frem imod dem i tro og have tillid til ham, som er ”den usynlige“ (Hebr 11,27).

`Læs Job 23,1-10. Hvad er essensen af Jobs kamp? Hvad er det, han ikke ser? Og hvad har han tillid til på trods af alle sine prøvelser?`

Selv midt i sine frygtelige prøvelser havde Job tillid til Herren. På trods af alt var Job fast besluttet på at holde ud. Og en af de ting, der holdt ham gående, var guld. Ikke en guldmedalje, men han så ind i fremtiden og indså, at hvis han holdt fast ved Gud, ville det være til hans bedste. Han ville komme igennem det som guld. Hvor meget Job vidste, hvad der foregik bagved scenen, får vi ikke at vide. Men uanset, hvor meget der var skjult for ham, udholdt han alligevel den forædlende ild.

Er du bange for ild? Er du bekymret over den hede, som omstændighederne skaber? Måske har du det som Job, at du finder Guds hede uforklarlig. Måske er det vanskeligheden med at tilpasse sig et nyt arbejde eller et nyt hjem. Det kan være, det handler om at overleve dårlig behandling på arbejdspladsen eller i din egen familie. Det kan være sygdom eller økonomiske vanskeligheder. Det kan være svært at forstå, men Gud kan bruge disse prøvelser til at forædle dig og rense dig og frembringe sit eget billede i din karakter.

At blive prøvet som guld synes at være en drivkraft for Job. Det er noget, han kan fæste blikket på, og det hjælper ham til at udholde sine vanskeligheder. Det er et mægtigt vidnesbyrd om den karakter, han allerede har, at han midt i al sin smerte og lidelse var i stand til at fornemme, at der var en renselsesproces i gang. Og selv om han slet ikke forstod alt, vidste han, at disse prøvelser ville forædle ham.

`Til eftertanke. Hvordan oplever du i dit eget liv, at prøvelser renser og forædler dig? Kan du forædles på andre måder end gennem prøvelser?`