---
title:  ”De indsigtsfulde“
date:  20/07/2022
---

I går så vi på karakterens betydning for dem, som venter på Jesu genkomst. I dag skal vi se mere specifikt på karakterens betydning for dem, som er i live, når Jesus kommer igen.

`Læs Dan 12,1-10. Hvad er konteksten for disse vers? Hvilken tidsperiode i jordens historie henvises der til? Og allervigtigst, hvad kan vi ud fra disse vers sige om Guds folks karakter i disse tider? Hvordan beskrives de i modsætning til de onde? Se også Åb 22,11.`

Daniel får at vide, at lige inden Jesus kommer, vil der blive en trængselstid, som der ikke har været magen til i hele jordens historie. I Dan 12,3.10 får vi en beskrivelse af de retfærdige og de ugudelige i denne tidsperiode. Læg mærke til, hvordan de ugudelige ”handler ugudeligt“ (Dan 12,10) i modsætning til de indsigtsfulde, som i vers 3 stråler, måske fordi de er blevet lutret, renset og prøvet (vers 10) i denne ”trængselstid, som der ikke har været magen til“ i hele jordens historie (Dan 12,1). Modsætningen mellem disse to grupper beskrives også med, at de ugudelige ”forstår intet“, mens ”de indsigtsfulde forstår.“

Forstår hvad? Matematik, fysik, bibelkritik? Ordsprogenes Bog siger: ”At frygte Herren er begyndelsen til kundskab“ (Ordsp 1,7). Måske er ”de indsigtsfulde“ i denne sammenhæng vise, fordi de har en forståelse af de sidste og afsluttende begivenheder og trængselstiden, når den indtræffer. De bliver ikke overrasket. Ud fra deres studium af Guds ord ved de, at det kommer. Og allervigtigst ved de nok til at lade denne trængselstid rense og forædle dem. De ugudelige derimod bliver kun endnu mere trodsige i deres oprør og fortsætter således i deres ondskab.

Det afgørende er, at vi her får en beskrivelse af et folk, som har gennemgået en forædlende og rensende proces.

`Til eftertanke. Vi har set på disse vers i forbindelse med de allersidste tider. Men hvilke principper indeholder de, som kan hjælpe os til bedre at forstå, hvad hele renselses- og forædlingsprocessen handler om, også for os i dag?`