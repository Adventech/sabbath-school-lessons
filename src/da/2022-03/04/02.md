---
title:  I hans billede
date:  17/07/2022
---

> <p></p>
> ”For dem, han forud har kendt, har han også forud bestemt til at formes efter sin søns billede, så at han er den førstefødte blandt mange brødre“ (Rom 8,29).

`Læs 1 Mos 1,27. I begyndelsen skabte Gud os i sit billede, men det billede er blevet ødelagt af synd. Hvordan ser vi eksempler på, at Guds billede i menneskene er blevet ødelagt?`

Det er indlysende. Vi er alle blevet ødelagt af synd (Rom 3,10-19). Men Gud ønsker at genoprette os til det, vi oprindeligt skulle have været. Det er i denne sammenhæng, at vores vers for i dag passer ind. Det åbenbarer Guds plan om, at de, som overgiver deres liv til Helligånden, kan ”formes efter [hans] søns billede“ (Rom 8,29).

Men der er også en anden dimension. ”Guds eget billede skulle atter genskabes i menneskeslægten gennem fuldkommengørelsen af hans folks karakter“ (Ellen White, Jesu Liv, s. 489).

`Hvordan skal vi forstå, hvad Ellen White siger i dette citat? Se også Job 1; Matt 5,16; 1 Kor 4,9; Ef 3,10.`

Som kristne må vi aldrig glemme, at vi befinder os midt i et kosmisk drama. Den store strid mellem Kristus og Satan foregår overalt omkring os. Kampen viser sig på mange måder og på mange områder. Selv om meget er skjult for os, kan vi forstå, at vi som Kristi efterfølgere spiller en rolle i dette drama og kan bringe ære til Kristus gennem vores liv.

`Til eftertanke. Forestil dig, at du befinder dig midt på banen i et stort stadion. På den ene side af lægterne sidder himmelske væsener, som er loyale mod Herren; på den anden side er de skabninger, som faldt sammen med Lucifer. Hvis de seneste 24 timer af dit liv blev gengivet på banen, hvilken side af tilskuerne ville give det største bifald? Hvad fortæller dit svar om dig?`