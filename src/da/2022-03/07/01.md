---
title:  Et håb, der ikke brister
date:  06/08/2022
---

> <p>Ugens vers</p>
> ”Og det håb gør ikke til skamme, for Guds kærlighed er udgydt i vore hjerter ved Helligånden, som er givet os“ (Rom 5,5).

**Introduktion**

Hvor er det let at tale og synge om håb, når vi er omgivet af smilende mennesker i kirken. Men når vi befinder os i smeltediglen, er det ikke altid lige let at have håb. Når omstændighederne lægger pres på os, begynder vi at sætte spørgsmålstegn ved alt og især ved Guds visdom.

I en af sine bøger skriver C.S. Lewis om en fantasi-løve. En af personerne i bogen ønsker at møde denne løve og spørger, om løven er ufarlig. Personen får at vide, at løven ikke er ufarlig, men at ”den er god“.

Selv om vi ikke altid forstår Gud, og det ser ud, som om han gør uforudsigelige ting, er det ikke det samme, som at Gud er imod os. Det betyder bare, at vi ikke endnu ser hele billedet. Men vi kæmper med tanken om, at for at vi skal kunne have fred, tillid og håb, må Gud være forståelig og forudsigelig. I vores opfattelse må han være ”ufarlig“. Men med den forventning vil vi blive skuffet.

`Hvordan er vores forståelse af Guds karakter med til at give os håb i smeltediglen?`

**Ugens tekster**

- Hab 1,1-4
- Job 38-41
- Es 41,8-14
- Jer 29,1-10
- Hebr 12,1-13