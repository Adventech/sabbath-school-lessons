---
title:  Vor Faders nærvær
date:  09/08/2022
---

> <p></p>
> ”For jeg er Herren din Gud, der griber din højre hånd og siger til dig: Frygt ikke, jeg hjælper dig“ (Es 41,13).

En person har engang sagt: ”Når Gud synes at være langt borte, hvem er det da, der har fjernet sig?“ Når problemer rammer, tager vi for givet, at Gud har forladt os. Men sandheden er, at han ikke er gået nogen steder.

Guds nærvær syntes meget langt borte for jøderne i landflygtighed. Men gennem Esajas forsikrede Gud dem om en fremtidig befrielse. Og selv om den bogstavelige tilbagevenden til Jerusalem lå mange år ind i fremtiden, ønskede Gud, at hans folk skulle vide, at han ikke havde fjernet sig fra dem, og at de havde al grund til at håbe.

`Læs Es 41,8-14. Hvilke begrundelser for håb finder du for mennesker, som med længsel venter på fremtidig befrielse?`

`Hvordan hjælper dette løfte os, mens vi venter på, at vores landflygtighed her på jorden skal ende?`

Et af de stærkeste billeder i disse vers finder vi Es 41,13. Universets hersker og Gud siger, at hans folk ikke behøver at frygte, for han er den, der ”griber din højre hånd“. En ting er at forestille sig, at Gud styrer begivenheder på jorden fra sin mægtige trone, lysår fra vores jord. Men det er et helt andet billede at opdage, at han er så tæt på os, at han kan holde sit elskede folk i hånden.

Når vi har travlt, kan det være vanskeligt at huske, at Gud er så nær os. Men når vi husker, at han er Immanuel, ”Gud med os,“ gør det en stor forskel. Når Guds nærvær er med os, er hans hensigt, løfter og forvandlende kraft det også.

`Til eftertanke. Prøv følgende eksperiment de næste par dage. Så ofte som du kan, skal du forsøge at minde dig selv on, at universets Gud er så tæt på dig, at han kan holde dig i hånden og personligt har lovet dig sin hjælp. Læg mærke til, hvordan det forandrer den måde, du lever på. Vær evt. parat til at drøfte din erfaring i klassen på sabbatten.`