---
title:  Den store sammenhæng
date:  07/08/2022
---

Når det gør ondt, er det meget let at tro, at det, der sker med os, er det eneste, der betyder noget. Men der er en lidt større sammenhæng end bare ”mig“ (se Åb 12,7; Rom 8,22).

`Læs Hab 1,1-4. Hvad oplevede Habakkuk?`

Man kunne måske forvente, at Gud sagde noget i retning af: ”Det er virkelig frygteligt, Habakkuk; lad mig med det samme komme og hjælpe dig.“ Men Guds svar er faktisk det modsatte. Han fortæller Habakkuk, at det kommer til at blive værre. Læs om det i Hab 1,5-11.

Israel var blevet ført i landflygtighed af assyrerne, men Gud lover, at det bliver endnu værre. Babylonierne kommer nu til at føre Judas indbyggere i landflygtighed. Habakkuk råber igen til Gud i versene 12-17, og så venter han for at se, hvad Gud vil sige.

`Læs Hab 2,2-3. Hvordan kan den måde, Gud omtaler den lovede ødelæggelse af Babylon på, bringe håb?`

Hab 2 er Guds løfte om babyloniernes ødelæggelse. Hebr 10,37 citerer Hab 2,3 og antyder en fremtidig messiansk anvendelse af dette løfte. Babylons ødelæggelse ville komme, og vi har en sikkerhed for, at ”det store Babylon“ (Åb 18,2) også vil blive ødelagt.

Habakkuk var fanget mellem den store ondskab, der omgav ham, og Guds løfte om, at der skulle komme noget værre. Og vi befinder os i netop samme punkt i frelseshistorien. Vi er omgivet af stor ondskab, men Bibelen forudsiger, det vil blive meget værre. Nøglen til Habakkuks overlevelse var, at han fik lov til at se den større sammenhæng. Derfor er han i kapitel 3 i stand til at bede en fantastisk bøn, hvor han lovpriser Gud for, hvad han vil gøre i fremtiden.

`Til eftertanke. Læs Hab 3,16-19. Hvad givet Habakkuk som begrundelse for sit håb? Hvilket håb har Guds folk, mens vi venter på, at de sidste scener i profetierne skal gå i opfyldelse? Hvordan kan vi gøre dette håb til vores eget?`