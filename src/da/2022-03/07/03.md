---
title:  Hvem vores far er
date:  08/08/2022
---

Oswald Chambers skriver: ”Har du spurgt Gud om, hvad han har tænkt sig at gøre? Det vil han aldrig fortælle dig. Gud fortæller ikke, hvad han har tænkt sig at gøre. Han åbenbarer for dig, hvem han er“ (My Utmost for His Highest, Uhrichsville, OH: Barbour & Company, Inc., 1963, 2. januar).

`Hvad tror du, Oswald Chambers mener med denne udtalelse?`

Jobs Bog begynder med store personlige tragedier for Job. Han mister alt, undtagen sit liv og sin kone, og hun foreslår: ”Forband Gud, og dø!“ (Job 2,9). Det, der følger, er en diskussion, hvor hans venner forsøger at finde ud af, hvorfor alt dette er sket. Under disse diskussioner forbliver Gud tavs. Men i kapitel 38 viser Gud sig pludseligt og taler: ”Hvem er det, der med uforstandige ord formørker det, jeg har bestemt?“ (Job 38,2). Uden pause stiller Gud Job over 60 spørgsmål, som får ham til at tabe både næse og mund. Slå op i din bibel og læs dem igennem i Job 38 og 39.

Efter det sidste spørgsmål svarer Job: ”Jeg er for ringe, hvad skal jeg svare dig? Jeg lægger hånden på munden. Én gang har jeg talt, jeg tager ikke til orde igen, to gange, jeg fortsætter ikke“ (Job 40,4-5). Men Gud er ikke færdig. Han begynder igen og stiller endnu en række ”store“ spørgsmål efter hinanden.

`Læs Job 42,1-6. Læs Jobs sidste svar. Hvad forsøgte Gud at sige til Job, og hvilken virkning havde det på ham?`

Gud besvarede aldrig nogen af de ”hvorfor“-spørgsmål, som Jobs venner stillede. Men Gud maler et billede af sin enestående storhed, som den viser sig på forbløffende måde i skaberværket. Efter det har Job slet ikke brug for svar. Behovet for forklaringer er blevet overskygget af et overvældende billede af Guds storhed.

Denne beretning åbenbarer et fascinerende paradoks. Håb og opmuntring kan udspringe af erkendelsen af, at vi ved meget lidt. Instinktivt forsøger vi at finde håb ved at vide alt, og vi bliver modløse, når vi ikke gør det. Men af og til understreger Gud vores uvidenhed, så vi kan indse, at mennesket kun kan finde håb i en person, der er meget større end os selv.

`Til eftertanke. Hvis der sker ting i dit liv, som du slet ikke forstår, så prøv at fokusere på Guds karakter. Hvordan kan det give dig et håb, som du kan holde fast ved gennem det, der synes uforståeligt?`