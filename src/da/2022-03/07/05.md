---
title:  Vor Faders planer for os
date:  10/08/2022
---

Alle ønsker at have håb. Men hvor kan vi finde det? Nogle mennesker finder håb i en vens smil. Andre finder håb i økonomisk sikkerhed eller et stabilt ægteskab. Hvor leder du normalt efter håb og mod?

Salmisten udtrykker de landflygtiges følelser: ”Ved Babylons floder sad vi og græd, når vi tænkte på Zion“ (Sl 137,1).

I Jeremias’ Bog skriver profeten til folk, som havde mistet alt håb i deres landflygtighed. Men selv om de var sønderknuste, giver han dem begrundelser for ikke at opgive håbet.

`Læs Jer 29,1-10. Hvilke begrundelser for håb finder vi i disse vers?`

For det første siger Gud til sit folk, at de ikke må opgive håbet, for deres situation er ikke et resultat af tilfældigheder. Gud var klar over, at det ville ske. Han siger selv: ”Jeg har ført [Juda] bort fra Jerusalem til Babylon“ (Jer 29,4). Selv om de føler sig omringet af ondskab, har Gud aldrig sluppet Juda ud af sine hænder.

For det andet siger Gud til sit folk, at de ikke må opgive håbet, for han kan være med dem også i deres nuværende vanskeligheder. ”Stræb efter lykke og fremgang for den by, jeg førte jer bort til, og bed til Herren for den; går det den godt, går det også jer godt“ (Jer 29,7).

For det tredje siger Gud til sit folk, at de ikke må opgive håbet, for han skal gøre ende på deres landflygtighed på et bestemt tidspunkt: ”Dette siger Herren: Først når der er gået halvfjerds år i Babylon, vil jeg drage omsorg for jer, og jeg vil opfylde det gode løfte, jeg gav jer, og bringe jer tilbage til dette sted“ (Jer 29,10).

Efter at Gud har forklaret, hvordan han havde kontrol både med deres fortid og deres nuværende situation, og at han vil have kontrol med deres fremtid, udtrykker han smukt sin kærlige omsorg for sit folk (se Jer 29,11-14).

`Til eftertanke. Læs Jer 29,11-14 og indsæt dit eget navn hver gang der står ”jer/I“ i teksten, som om Gud giver disse løfter til dig personligt. Gør brug af disse løfter i dit eget liv, uanset hvad dine vanskeligheder måtte være.`