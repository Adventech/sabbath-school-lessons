---
title:  Modenhedens smeltedigler
date:  07/07/2022
---

Læs 2 Kor 12,7. 

Der er stor forskel på at blive fældet og at blive beskåret. Vi fjerner planter, vi ikke længere ønsker at have, men vi beskærer de planter, vi ønsker skal udvikle sig og bære mere frugt. Men begge disse processer indbefatter en skarp kniv. At beskære kræver, at nogle dele af planten skæres af. For en ukyndig kan det se ud, som om man ødelægger planten. I åndelig forstand skriver Bruce Wilkinson: ”Beder du om Guds rige velsignelser og trygler ham om at gøre dig mere lig hans søn? Hvis dit svar er ja, beder du om beskæringskniven“ (Bruce Wilkinson, Secrets of the Vine, Sisters, OR: Multhomah Publishers, Inc., 2001, s. 60).

Mange har undret sig over, hvad Paulus egentlig mente med ”en torn i kødet“ (2 Kor 12,7). Forslagene strækker sig fra, at Paulus hele tiden blev angrebet af fjender, til at han havde en talefejl. Det lader til, at det faktisk handlede om et problem med hans syn (se Ellen White kommentarer, The SDA Bible Commentary, 6. bd., s. 1107). Det interessante er, at Paulus troede, at denne ”torn“ var blevet ”givet“ ham.

`Hvad tror du, Paulus mente med ”blev givet mig“? Hvem gav ham den? Hvordan var Gud i stand til at bruge det til Paulus’ fordel?`

Læg mærke til, at Paulus’ ”torn“ havde en bestemt hensigt: ”at jeg ikke skulle blive hovmodig“ (2 Kor 12,7). Det var ikke på grund af en bestemt synd, han havde begået, men for at forhindre ham i at synde i fremtiden. Paulus indså, at han af naturen havde en svaghed for at synde, og at denne ”torn“ kunne beskytte ham imod det.

`Læs 2 Kor 12,7-10. Hvordan forholdt Paulus sig til denne ”torn“? Tror du, at Paulus’ svaghed gav ham andre åndelige fordele? Hvordan kan Paulus’ måde at reagere på hjælpe dig til at acceptere de ”torne“, som du måske skal bære?`

`Til eftertanke. Hvordan kan Guds ideer om din åndelige udvikling være anderledes end dine egne? Tænk over områder af dit liv, hvor du har brug for at bære mere af Åndens frugt. Hvilke åndelige egenskaber kunne du tænke dig at bede Gud om at udvikle i dig gennem hans ”beskæring“?`