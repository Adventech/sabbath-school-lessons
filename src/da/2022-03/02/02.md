---
title:  Overraskelser
date:  03/07/2022
---

Læs 1 Pet 4,12. 

Overraskelser, smertefulde overraskelser, kan ske på mange forskellige måder. En bil, der pludselig skifter retning og kører imod dig. Et pludseligt brev, der fortæller dig, at du mister dit arbejde. En lægeundersøgelse, som giver dig uventede dårlige nyheder. Svigt fra en person, som du elsker, og som du troede elskede dig. Hvor slem smerten end er, bliver den endnu værre, når den kommer som en overraskelse.

I denne uge skal vi se på nogle få specifikke smertefulde situa-tioner eller ildprøver, som er typiske og ikke bør overraske os. Lad os begynde med at gå tilbage til 1 Pet 4,12. Det græske ord for ”at undre sig“ i vers 12 betyder at ”være fremmed overfor“. Peter tilskynder sine læsere til ikke at forledes til at tro, at ildprøver og vanskeligheder er fremmede i den kristnes erfaring. Tværtimod, de skal snarere opfattes som normale. De både kan og skal forventes.

Ordet, der oversættes med ”ildprøve“, er sammensat af to græske ord, som betyder ”at brænde“ og ”prøvelse“. Andre steder oversættes det med ”ildovn“. Erfaringen med at lide på grund af vores tro kan derfor betragtes som en renselsesproces. Det er en proces, som sker i smeltediglen.

`Læs 1 Pet 4,12-19. Hvad er Peters budskab?`

Mange af os bliver overraskede over lidelser, fordi vi ofte har en for simpel opfattelse af det kristne liv. Vi ved, at der er to sider: Gud, som er god, og Satan, som er ond. Men ofte kommer vi automatisk til at lægge alt det, der føles godt, i den kasse, der tilhører Gud, og alt, der føles dårligt, i Satans kasse. Men så enkelt er livet ikke. Vi kan ikke bruge vores følelser til at afgøre, hvad der er i Guds kasse eller Satans kasse. Nogle gange kan vores vandring med Gud være udfordrende og vanskelig. Og ofte giver det tilsyneladende stor belønning at følge Satan. Job, som var retfærdig, men alligevel blev udsat for store lidelser, illustrerer dette, da han spurgte Gud: ”Hvorfor får ugudelige lov til at leve? Selv når de bliver gamle, er de stærke og sunde“ (Job 21,7).

`Til eftertanke. Peter henviste til prøvelser, som er en følge af, at vi står på Kristi side. Men der er også andre årsager til, at der kommer vanskeligheder. Hvordan kan 1 Pet 4,12-19 hjælpe dig til på en taktfuld måde at forklare over for en ven, hvorfor vedkommende ikke bør være overrasket over de smertefulde prøvelser, han eller hun gennemgår?`