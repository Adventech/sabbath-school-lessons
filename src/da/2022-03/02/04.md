---
title:  Syndens smeltedigel
date:  05/07/2022
---

> <p></p>
> ”For Guds vrede åbenbares fra himlen over al ugudelighed og uretfærdighed hos mennesker, der undertrykker sandheden med uretfærdighed“ (Rom 1,18).

Alt, vi gør, har konsekvenser. Hvis du står i solen med en is, vil den smelte. Årsag og virkning følges altid. Og uanset hvor desperat vi måtte ønske, at det var anderledes, gælder det samme princip for synd. Der er altid konsekvenser. Det er ikke, fordi Gud i himlen udtænker, hvilke forfærdelige ting han kan gøre mod folk, der synder. Synden i sig selv har indbyggede konsekvenser.

Problemet er, at vi mange gange tror, at vi kan snyde Gud. Det sker aldrig. Paulus gør det klart, at synd har konsekvenser, ikke kun for evigheden, men smertefulde og alvorlige konsekvenser her og nu.

`Læs Rom 1,21-32. Her beskriver Paulus processen med at falde i synd og følgerne af disse synder. Læs disse vers og sammenfat hovedsagen i det, Paulus siger. Læg specielt mærke til syndens forskellige stadier og følgerne deraf.`

Nogle få vers tidligere beskriver Paulus disse følger som ”Guds vrede“ (Rom 1,18). Guds vrede i dette afsnit er ganske enkelt, at Gud tillader menneskene at høste følgerne af, hvad de sår. Selv over for kristne griber Gud ikke med det samme ind for at fjerne den smerte, som er en følge af vores syndige handlinger. Mange gange lader han os erfare konsekvenserne af vores handlinger, for at vi skal forstå, hvor alvorlig, ødelæggende og afskyelig vores synd er.

Vi har set på følgerne af at bryde Guds morallove. Men hvad med at bryde Guds sundhedslove? Vores krop er Guds hjem. Hvis vi misbruger vores krop ved ikke at spise sundt eller undlade at motionere, eller hvis vi regelmæssigt arbejder for meget, er det også en synd imod Gud. Og det har følger, som kan føre til en ildprøve.

`Til eftertanke. Hvordan har du i dit eget liv høstet følgerne af dine egne synder? Hvad har du lært af det? Hvilke ændringer skal du foretage for ikke at begå de samme synder igen?`