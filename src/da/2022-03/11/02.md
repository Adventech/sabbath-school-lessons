---
title:  Udholdenhedens Gud
date:  04/09/2022
---

`Læs Rom 15,4-5. Hvad siger disse vers til os?`

Normalt er vi utålmodige, når det handler om noget, vi gerne vil have eller er blevet lovet, men som vi endnu ikke har fået. Vi bliver ofte kun tilfredse, når vi får det, vi har længtes efter. Og fordi vi sjældent får det, vi ønsker, når vi ønsker det, betyder det, at vi ofte bliver irriterede og utålmodige. Og når vi befinder os i den situation, er det næsten umuligt at bevare indre fred og tillid til Gud.

Per definition er det vanskeligt at vente. På hebraisk kommer et af ordene for at ”vente“ (Sl 37,7) fra et ord, som kan oversættes med ”at være i stor nød“, ”at ryste“, ”at blive såret“, ”at være bedrøvet“. Det er ikke let at lære tålmodighed og udholdenhed. Nogle gange er det selve kernen i, hvad det vil sige at være i smeltediglen.

`Læs Sl 27,14 Sl 37,7 Rom 5,3-5. Hvilket budskab har disse tekster til os? Hvad fører udholdenhed til?`

Mens vi venter, kan vi koncentrere os om en af to ting. Vi kan fokusere på de ting, vi venter på, eller vi kan fokusere på ham, som har alt i sine hænder. Det, der gør den store forskel, når vi venter på noget, er ikke først og fremmest hvor længe vi skal vente, men vores holdning, mens vi venter. Hvis vi stoler på Gud, hvis vi har lagt vores liv i hans hænder, hvis vi har overgivet vores vilje til ham, kan vi have tillid til, at han vil gøre det, der er bedst for os på det tidspunkt, som er bedst for os, uanset hvor svært det af og til kan være at tro på det.

`Til eftertanke. Hvad venter du desperat på lige nu? Hvordan kan du lære at overgive alt til Gud og vente på hans tid? Bed dig ind i en holdning, hvor du er helt overgivet og underlagt Gud.`