---
title:  Guds rette tid
date:  05/09/2022
---

`Læs Rom 5,6 Gal 4,4. Hvad fortæller disse vers om Guds rette tid?`

I disse vers siger Paulus, at Jesus kom for at dø for os nøjagtig på det rette tidspunkt. Men Paulus fortæller os ikke, hvorfor det var det rette tidspunkt. Det er meget let at læse disse vers og tænke: Hvorfor ventede Jesus i tusinder af år, før han kom til jorden for at gøre noget ved synden? Forstod universet ikke før det tidspunkt, at synd var så forfærdelig? Måske spørger vi, hvorfor Jesus venter med at komme igen. Og måske spørger vi, hvorfor Gud er så længe om at besvare vores bønner?

`Læs Dan 9,24-27. Tænk over profetien om de 70 uger, som peger på Jesus som Messias. Hvor lang var denne tidsperiode? Hvad fortæller dette os om at lære at vente på ting, til det er Guds rette tid, selv om det for os synes at tage meget lang tid?`

Der er mange åndelige begrundelser for, hvorfor vi oplever at vente. For det første kan det at vente justere vores fokus og opmærksomhed bort fra ”ting“ tilbage til Gud selv. For det andet gør ventetid os i stand til at få et tydeligere billede af vores egne motiver og ønsker. For det tredje opbygger ventetid udholdenhed – åndelig styrke. For det fjerde gør ventetid det muligt for os at videreudvikle åndelige egenskaber som fx tro og tillid. For det femte giver ventetid Gud mulighed for at få lagt andre puslespilsbrikker i det store billede. For det sjette kan det være, at vi aldrig finder ud af, hvorfor vi må vente. Vi må derfor lære at leve i tro. Kan du komme i tanker om andre begrundelser for at vente?

`Til eftertanke. Hvilke eksempler kan du finde i Bibelen på, at Gud gør tingene til sin egen tid, i Guds rette øjeblik? Hvordan kan disse eksempler hjælpe dig til at lære at have tillid til, at han vil gøre det rigtige for dig på det rette tidspunkt? Tænk fx på Abraham og Sara og løftet om en søn. Spørg dig selv: ”Hvad gør jeg, som måske er med til at udskyde svaret på en bøn, som kunne være blevet besvaret for længe siden?“`