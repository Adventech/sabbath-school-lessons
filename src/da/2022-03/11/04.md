---
title:  'David: et eksempel på at vente'
date:  06/09/2022
---

I 1 Sam 16,1-13 møder vi den unge David, som bliver salvet til konge af Samuel. Men det var en lang rejse fra hans far Isajs marker til tronen i Jerusalem. Han har givetvis mange gange følt, at han befandt sig midt i en smeltedigel.

Først bliver den unge dreng kaldet til at spille musik for at berolige kong Saul, hver gang ”en ond ånd“ kom over ham (1 Sam 16). Dernæst er der mange år, hvor David er på flugt for sit liv. Både Saul og hans søn Jonatan ved, at David er udset til at blive den næste konge (1 Sam 23,17; 1 Sam 24,21). Men David gør intet for at fremskynde sin gudgivne opgave. Det virker faktisk, som om han gør det modsatte. Selv da Saul forsøger at slå ham ihjel, og David skærer en flig af kongens kappe, ønsker han bagefter, at han ikke havde gjort det (1 Sam 24,5-7). Og da Saul igen forsøger at dræbe David, nægter David at dræbe Saul, da muligheden viser sig (1 Sam 26,7-11).

`Læs 1 Sam 26,1-11. Hvorfor nægter David at dræbe Saul? Hvilke principper lærer det os om, hvordan Gud gennemfører sine planer for vores liv?`

`Læs 1 Sam 26,12-25. Hvordan påvirkede det Saul, at David nægtede at slå ham ihjel? Hvad lærer det os om fordelene ved at vente på ”Guds rette tid“?`

Når vi ser på hele Davids vej til tronen, kan vi måske sammenfatte den i én kort sætning: Lad være med at tiltvinge dig det, som Gud endnu ikke har givet. Guds gaver er altid bedst, når de modtages fra hans hånd på det tidspunkt, han har valgt. Det kan være, at det kræver en lang ventetid. Bønnespirer kan spire frem på nogle få timer, men et egetræ tager mange år. Men når de stærke vinde kommer, vil træet ikke rykkes op.

`Til eftertanke. Tænk over, hvor let det ville have været for David at retfærdiggøre, at han slog Saul ihjel. David var trods alt blevet fortalt, at han skulle få tronen, og Saul var en ond konge. Men Davids handlinger viser hans sande tro på Gud. Hvad kan du lære af hans eksempel, som du kan anvende i dit liv? Hvordan kan det lære dig at vente på det, du håber netop nu?`