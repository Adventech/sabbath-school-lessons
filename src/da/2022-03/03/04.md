---
title:  Den store strid i ørkenen
date:  12/07/2022
---

`Læs Luk 4,1-13. Hvad kan du lære af denne beretning om at sejre over fristelser og ikke give efter for synd?`

Fristelser kan væres vanskelige, fordi de appellerer til noget, vi virkelig ønsker, og de synes altid at dukke op i vores svageste øjeblikke.

Lukas 4 er begyndelsen på beretningen om, hvordan Jesus bliver fristet af Satan. Det fokuserer på nogle vanskelige spørgsmål. Ved første øjekast ser det ud til, at Helligånden leder Jesus ind i fristelse. Men Gud frister os aldrig (Jak 1,13). Men som vi allerede har set, leder Gud os ind i smeltedigler for at prøve os. Det slående i Luk 4 er, at Helligånden kan lede os til perioder med prøvelser, som indbefatter, at vi bliver udsat for Satans stærke fristelser. I sådanne situationer, når vi føler disse fristelser meget stærkt, kan vi komme til at misforstå og tro, at vi ikke har fulgt Gud på den rette måde. Men det er ikke nødvendigvis tilfældet.

”Når vi kommer i en vanskelig situation, tvivler vi ofte på, at det er Guds Ånd, som har ført os. Men det var Ånden, som førte Jesus ud i ørkenen for at fristes af Djævelen. Når Gud fører os ud i prøvelser, er det hans hensigt at udrette noget godt for os. Jesus forlod sig ikke på Guds løfter ved uopfordret at udsætte sig for fristelser, lige som han heller ikke gav op i modløshed, da fristelserne kom over ham. Det skal vi heller ikke“ (Ellen White, Jesu Liv, s. 99).

Nogle gange, når vi befinder os i smeltediglen, bliver vi brændt i stedet for renset. Det er derfor en stor trøst at vide, at når vi falder under fristelser, kan vi stadig fastholde håbet, fordi Jesus sejrede. De gode nyheder er, at fordi Jesus bærer vores synd, fordi han betalte straffen for vores nederlag under fristelser, uanset hvad de bestod af, og fordi han oplevede en smeltedigel, der var værre end nogen af os vil opleve, vil vi ikke blive udstødt eller opgivet af Gud. Der er håb, selv for ”den største“ synder (1 Tim 1,15).

`Til eftertanke. Hvilke fristelser oplever du lige nu? Tilbring tid i bøn og bed Gud om at lære dig, hvordan du skal bruge lærdomme fra Jesu eksempel i dit eget liv. Husk, at du aldrig behøver at falde for fristelser! Husk også, at hvis du falder, så har du en frelser.`