---
title:  Til Det Lovede Land via en blind vej
date:  10/07/2022
---

> <p></p>
> ”Farao kom nærmere, og da israelitterne fik øje på egypterne og så, at de var på vej efter dem, blev de meget bange og råbte til Herren“ (2 Mos 14,10).

Er du nogensinde blevet snydt, lokket i en fælde eller ført ind i en blindgyde? Nogle gange kan det være rart, som fx hvis du kommer hjem, og uden du vidste det, venter vennerne på dig, og idet du åbner døren, råber de i kor: ”Surprise! Tillykke!“ Andre gange kan det være en chokerende eller meget ubehagelig oplevelse. Det kan være mobning i skolen eller en arbejdskollega, som uventet forsøger at få dig til at fremstå i et dårligt lys.

Fra israelitterne forlod Egypten, til de nåede Det Lovede Land, gik ”Herren … foran dem, om dagen i en skysøjle for at føre dem på vejen og om natten i en ildsøjle for at lyse for dem, så de kunne gå både dag og nat“ (2 Mos 13,21). Hvert eneste skridt på deres rejse var anført af Gud selv. Men læg mærke til, hvor han allerførst ledte dem: til et sted, hvor havet var foran dem, bjerge tårnede sig op på begge sider, og Faraos hær kunne ses lige bag dem.

`Læs 2 Mos 14. Hvorfor førte Gud israelitterne til et sted, hvor han vidste, at de ville være rædselsslagne?`

At følge ”søjlen“ er ingen forsikring om, at vi altid vil være lykkelige. Det kan også være en vanskelig erfaring, for oplæring i retfærdighed leder os ud i situationer, der prøver vores bedrageriske hjerte (Jer 17,9). Hvad viser os, om vi virkelig følger Gud, når vi møder sådanne vanskeligheder? Ikke nødvendigvis, at vi ikke har prøvelser. Det afgørende er, at vi er åbne for Guds oplæring og til stadighed har overgivet vores sind og hjerte til hans ledelse.

`Læs 1 Mos 14,31. Hvad lærte israelitterne af deres erfaring?`

`Til eftertanke. Hvorfor er det nogle gange så svært at stole på Gud, selv om vi måske kender til mange af hans vidunderlige løfter? Tænk over nogle af de vanskelige situationer, du har oplevet, som har lært dig at have tillid til Gud og ”frygte“ ham.`