---
title:  En varig arv
date:  13/07/2022
---

`Læs 1 Pet 1,6-7. Hvad siger Peter?`

Peter skriver til mennesker, som kæmpede med vanskeligheder og ofte følte sig meget alene. Han skrev ”til de udvalgte, der bor spredt som fremmede blandt andre folkeslag, i Pontus, Galatien, Kappadokien, provinsen Asien og Bitynien“ (1 Pet 1,1). Det er det område, vi i dag kender som det nordlige og vestlige Tyrkiet. Nogle få vers senere siger Peter, at han ved, at de lider ”under prøvelser af mange slags“ (1 Pet 1,6).

`Hvad mener Peter med, at de ”bor spredt“ og er ”fremmede“? Hvordan kan det have været en del af deres prøvelser?`

At være kristen på den tid var noget nyt. Der var ikke mange troende, og mange steder var de bestemt i mindretal og blev ofte i bedste fald misforstået eller i værste fald forfulgt. Peter forsikrer dem om, at disse prøvelser ikke er tilfældige eller kaotiske (1 Pet 1,6-7). Ægte tro er målet for dem, der lider ”under prøvelser af mange slags.“

`Læs 1 Pet 1,6-9. Hvilken trøst og forsikring ønsker Peter at give disse mennesker, som står midt i prøvelser? Hvad betyder dette håb også for os?`

Uanset hvilke prøvelser de møder, uanset hvad de lider, kan det ikke sammenlignes med den evighed, der venter dem, når Kristus kommer igen. Peters ord til dem er Guds ord til os, uanset hvad vi møder. Uanset hvor vanskelige eller smertefulde vores prøvelser er, må vi aldrig miste den endelige afslutning af syne: evigt liv i en ny himmel og en ny jord, uden smerte, lidelse eller død. Med et sådant løfte, som er garanteret os gennem Jesu død, er det vigtigt, at vi ikke taber troen. Når vi udsættes for prøvelser, skal vi i stedet bede Gud om at rense os fra alt, der kan stå i vejen for vores tro.