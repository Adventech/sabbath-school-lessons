---
title:  Bittert vand
date:  11/07/2022
---

> <p></p>
> ”På Herrens befaling brød hele israelitternes menighed nu op fra Sins ørken og drog videre fra sted til sted. De slog lejr i Refidim, men da folket ikke kunne få vand at drikke dér, rettede de anklage mod Moses“ (2 Mos 17,1).

Måske får vi ikke alt det, vi ønsker os fra Gud, men kunne vi ikke forvente, at få alt det, vi har brug for? Ikke, hvad vi tror, vi har brug for, men hvad vi virkelig har brug for?

Den ene ting, israelitterne virkelig havde brug for, var vand. Lige efter, at Gud i skyen havde ledt dem gennem Det Røde Hav, fulgte de ham i tre dage gennem en varm, tør ørken. Deres desperation er forståelig, særlig i en ørken, hvor det er så afgørende at finde vand. Hvornår ville de få det vand, de så desperat trængte til?

Hvor leder Gud dem så hen? Ildsøjlen går til Mara, hvor der i det mindste er vand. Umiddelbart må folket have været glade. Men da de smagte vandet, spyttede de det med det samme ud igen, for det var bittert. ”Da gav folket ondt af sig mod Moses og spurgte: ‘Hvad skal vi drikke?’“ (2 Mos 15,24).

Og nogle få dage senere gør Gud det igen. Men denne gang standser ildsøjlen faktisk, hvor der slet ikke er noget vand (2 Mos 17,1).

`Læs 2 Mos 15,22-27 2 Mos 17,1-7. Hvad åbenbarede Gud for israelitterne om sig selv ved Mara og Refidim? Hvilke lektier burde de have lært?`

`Til eftertanke. Hvilket spørgsmål stillede Israels børn i Refidim? 2 Mos 17,7. Har du nogensinde stillet det samme spørgsmål? Hvis du har, hvorfor gjorde du det? Hvad følte du, og hvad lærte du, efter du fik svar på dit spørgsmål? Hvor mange gange skal vi få svar, før vi holder op med at stille det spørgsmål?`