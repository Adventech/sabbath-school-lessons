---
title:  Prøvet i ild
date:  14/07/2022
---

Der var en gang en ung mand. Lad os kalde ham Alex. Han havde haft en vanskelig ungdom – narkotika, vold, fængsel. Men gennem et lokalt menighedsmedlems venlighed, et medlem, som Alex havde bestjålet, lærte Alex om Gud og gav sit hjerte til Jesus. Selv om han stadig havde problemer og kampe, og selv om elementer fra hans fortid stadig var til stede, var han nu et nyt menneske i Kristus. Han elskede Gud og forsøgte at udtrykke denne kærlighed ved at adlyde Guds bud (1 Joh 5,1-2). På et tidspunkt følte Alex sig tilskyndet til at blive præst. Alt pegede i den retning. Der var ingen tvivl om, at han fulgte Guds kald.

Til at begynde med gik alt godt under studierne. Men så begyndte den ene ting efter den anden at gå galt, og hans tilværelse smuldrede. Han var ved at løbe tør for penge, og en nær ven vendte sig imod ham og kom med falske beskyldninger og ødelagde hans ry. Og så blev han syg, og ingen kunne finde ud af, hvad han fejlede. Det påvirkede hans studier så meget, at han var bange for, at han helt var nødt til at opgive sin uddannelse. I tillæg til alt dette kæmpede han med en frygtelig fristelse til at bruge narkotika. På et tidspunkt faldt han også for denne fristelse. Alex forstod ikke, hvorfor alt dette skete. Han var helt sikker på, at det var Gud, der havde ledt ham til at studere. Tog Alex fejl? Hvis det var tilfældet, var hele hans erfaring med Gud så en fejltagelse? Selv de mest elementære dele af hans tro blev udsat for tvivl.

`Læs Ordsp 3 Jer 29,13 Rom 8,28 2 Kor 12,9 Hebr 13,5. Forestil dig, at Alex midt i denne krise kom til dig og bad om råd. Hvad ville du sige? Hvilke erfaringer har du selv gennemgået, som kunne hjælpe et menneske i denne situation? Hvilke bibel-tekster kunne du bruge? Kunne nogle af disse tekster være til nytte?`

`Til eftertanke. Næsten alle, som følger Gud, har oplevet kriser, hvor de er blevet fristet til at tvivle på Guds ledelse. Det vigtige i en sådan situation er at holde fast ved løfterne, huske Guds ledelse i fortiden og bede om tro og udholdenhed. Herren vil aldrig svigte os. Spørgsmålet er, hvordan vi undgår at falde for fristelsen til at opgive Gud.`