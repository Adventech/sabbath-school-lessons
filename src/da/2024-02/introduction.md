### Indledning

Hvad ville du svare, hvis du blev spurgt: “Hvad er Bibelens gennemgående tema?” Jesus? Frelsesplanen? Korset? Gode bud, som i allerhøjeste grad er bærende temaer i Bibelen. Men der findes endnu et tema, som vi stifter bekendtskab med allerede i Første Mosebog, nemlig kampen mellem det gode og det onde – mellem Kristus og Satan. Det er det tema, hvorfra alle de øvrige temaer udspringer, og det findes i samtlige af Bibelens bøger helt frem til Johannes’ Åbenbaring.

Konflikten begyndte allerede inden skabelsen, da Lucifer satte sig op imod Gud og såede tvivl om Guds karakter. Er Gud nu også kærlig, når det kommer til stykket? Vil han os det godt? Eller er Gud i virkeligheden en magtsyg diktator, som udelukkende lader sig styre af egeninteresser?

Bibelstudiet i dette kvartal har fokus på verdenshistorien set med Guds øjne. Hvad kan Bibelens profeter fortælle os om fremtiden – om de århundreder, der strækker sig fra Kristi tid og frem til nu, og om det, der endnu ikke er sket? Selvom vi med vores begrænsede udsyn ikke altid kan gennemskue, hvorfor Gud handler, som han gør, bliver det mere og mere tydeligt, efterhånden som konflikten nærmer sig sin afslutning, hvad der er op og ned i spørgsmålet om Guds kærlighed.

Det største bevis på dybden af Guds kærlighed fik vi, da Jesus gav sit liv på korset. På Golgata var hele universet vidne til, hvor langt Gud er villig til at gå for at redde menneskeheden. Satans løgne blev manet til jorden og hans skæbne beseglet. Gud er tydeligvis kærlighed og alt, hvad han gør udspringer af kærlighed.

Og dog raser konflikten endnu. Efter sit forgæves forsøg på at gøre det af med Jesus rettede Satan sit skyts mod Jesu efterfølgere. I århundreder har han nu forfulgt Kristi menighed og i den forbindelse dræbt millioner, men Gud lader ikke sit folk i stikken. Gud har altid været der for os, og han vil også være der for os fremover.

I dette kvartal vil vi i store træk gennemgå den kamp, der til stadighed raser mellem Kristus og Satan. Vi begynder med Satans oprør i himlen, og i vores gennemgang af historien vil vi blandt andet komme ind på valdensernes og reformatorernes ukuelige mod, når de med livet som indsats hævdede de bibelske sandheder.

Ellen White knytter følgende kommentar til fortællingen om troens forsvarere: “Bibelen var den højeste myndighed, og ud fra den bedømte de alle læresætninger og påstande. Troen på Gud og hans ord holdt disse fromme mænd oppe, når de ofrede deres liv på bålet” (Mod en bedre fremtid, s. 203).

Med reformationen tændtes en fakkel for sandheden, som brænder den dag i dag. Reformatorernes urokkelige tillid til Bibelen og deres forsikringer om, at det ene og alene er takket være Guds nåde, at vi frelses, banede vejen for den adventbevægelse, som William Miller med flere var bannerførere for.

Adventistkirken er kaldet af Gud til at fortsætte det, som reformatorerne satte i gang og rette fokus mod bibelske sandheder, som i århundredernes løb er gået i glemmebogen. En vigtig del af kirkens mission er forkyndelsen af de tre engles budskaber, som findes i Johannes’ Åbenbaring kap. 14 vers 6-12: Guds sidste advarsel til en verden, som ikke har langt igen – et budskab, som Satan, den store drage i Johannes’ Åbenbaring, vil gøre alt for at undertrykke: “Og dragen rasede mod kvinden og gik hen for at føre krig mod hendes øvrige børn, som holder fast ved Guds bud og ved Jesu vidnesbyrd” (Åb 12,17).

Dette kvartals studier bygger først og fremmest på Bibelens ord. Derudover henvises der til bogen Mod en bedre fremtid af Ellen White (2. udgave, 2. oplag, Dansk Bogforlag, 2020), som inddrages med henblik på at danne en overskuelig ramme om et næsten uudtømmeligt emne. Det vil tydeligt fremgå af hvert enkelt studie, hvilke kapitler studiet er bygget op omkring, og bogen kan således anvendes som udgangspunkt for videre studium. Målet er som altid, at Guds menighed får en større forståelse af “Kristi kærlighed, som overgår al erkendelse” (Ef 3,19).

_Mark Finley, som oprindeligt er fra Connecticut, USA, er kendt verden rundt for sine evangeliske kampagner. Han tjente som viceformand for adventistkirkens generalkonference fra 2005 til 2010, men selv efter han officielt gik på pension, fortsatte han som assistent for generalkonferencens formand. Pastor Finley og hans kone, Ernestine, har tre børn og fem børnebørn._