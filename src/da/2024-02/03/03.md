---
title:  Glubske ulve
date:   15/04/2024
---

`Hvad advarede Paulus helt konkret menighedens ældste i Efesos om? ApG 20,27-32`

Paulus forsøger her at forberede menigheden på fremtiden og lufter i den forbindelse to bekymringer. “Når jeg er borte,” advarer han, “vil der komme glubske ulve til jer, og de vil ikke skåne hjorden” (ApG 20,29). Med andre ord kommer forfølgelsen i første omgang udefra, sådan som det skete, da romermagten i det 1. og det 2. årh. e.Kr. torturerede, fængslede og brændte de kristne for ikke at bøje sig for Roms guder.

Men derudover luftede Paulus også en bekymring om, at der “blandt jer selv vil der stå mænd frem og tale falsk for at få disciplene med sig” (ApG 20,30). Kræfter indefra ville med andre ord modarbejde Guds ord, og menigheden ville med tiden godtage løgnen som sandhed og erstatte Guds anvisninger med hedenske overleveringer og traditioner. I det 4. og 5. århundrede e.Kr. gik kirken på kompromis med Guds ord, og selvom man vel og mærke gjorde det i missionsøjemed, repræsenterede disse nye tiltag et klart brud med de bibelske sandheder.

`Hvordan beskriver apostlen Paulus det kommende frafald? Hvad skal de især være på udkig efter? 2 Thess 2,7-12`

Paulus’ bemærkning om, at “allerede nu virker lovløshedens hemmelighed” er ikke uden betydning. Selv på Paulus’ tid var der en tendens til ikke at tillægge Guds klare anvisninger særlig stor vægt, og denne tendens skulle i løbet af de kommende århundreder blive mere udbredt.

Langt de fleste hedenske religioner praktiserede afgudsdyrkelse, og for at gøre kristendommen mere spiselig for de hedninger, som omvendte sig til kristendommen, erstattede man i modstrid med det andet bud guderne med såkaldte helgener og tilbad dem. Søndag, som var dedikeret til solguden, tog man også til sig med en forklaring om, at man den dag fejrede Jesu opstandelse, selvom helligholdelse af søndagen er i modstrid med Bibelens anvisninger og ikke sanktioneres noget sted i Det Nye Testamente.

`På hvilke områder går kirken og måske mere væsentligt du selv på kompromis? Fordrejer du selv af og til Guds ord for at retfærdiggøre dine valg?`