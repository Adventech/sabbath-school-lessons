---
title:  Guds åbenbaring og vores intellekt
date:   17/04/2024
---

Helligånden virker igennem vores intellekt og ansporer os til at udforske universets mysterier. Kristne kobler bestemt ikke hjernen fra ved kirkedøren, sådan som onde tunger vil påstå. Vi er dog næppe i stand til at ræsonnere os frem til, hvem Gud er. Hvis vi skal kende sandheden om Gud, må han selv åbenbare den for os.

`Hvilken strategi anvender Satan ifølge disse vers? Ordsp 16,25; Dom 21,25; Es 53,6`

Djævelen forsøger at bilde os ind, at vi helt uden Helligåndens vejledning og uafhængigt af Guds åbenbaring til os i sit ord selv kan ræsonnere os frem til, hvem Gud er, og hvad han vil. Men, hvis ikke vi tager Gud med på råd, risikerer vi at ramme helt ved siden af. Den retning, som vi udstikker for os selv – eller endnu værre for andre – kan vise sig at være det stik modsatte af det, som Gud havde i tanke.

For et par år siden gik min kone og jeg en tur i en ukendt skov. Typisk har jeg en rigtig god retningssans, og efter en times vandring ad snørklede skovstier var jeg ret sikker på, at jeg hurtigt ville kunne finde tilbage til hotellet. Men jeg tog fejl. Solen var ved at gå ned, og jeg frygtede det værste. Heldigvis stødte vi på nogen, der rent faktisk kendte vejen, og da det viste sig, at vi var kommet knap 10 km ud af kurs, tilbød de at køre os tilbage til hotellet. Ikke bare kendte de vejen, de kunne også sørge for at få os sikkert hjem.

Vi er ikke overladt til selv at navigere dette liv. For at kunne skelne mellem sandhed og løgn, rigtigt og forkert, godt og ondt, har vi brug for Guds vejledning, og ét er sikkert: vælger vi at handle i modstrid med Gud og hans ord, er vi på vildspor. Gud står for det, der er godt og sandt, og det er derfor altafgørende, at hans ord fungerer som vores moralske kompas.

`Hvordan kan det være, at vi ikke uden Helligåndens vejledning kan ræsonnere os frem til sandheden om Gud og hans planer for verden? Hvad er forholdet mellem vores menneskelige intellekt og Guds åbenbaring? Hvordan kan vores intellekt gøre os i stand til bedre at forstå det, som Gud har åbenbaret? Tag f.eks. Daniel 2, hvor Gud ved profeten Daniel giver os et overblik over verdenshistorien, der spænder helt tilbage fra det Babylonske verdensrige og rækker langt ind i fremtiden. Hvordan appellerer en sådan profeti til vores menneskelige intellekt?`