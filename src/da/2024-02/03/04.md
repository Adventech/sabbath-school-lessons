---
title:  Guds ord som værn
date:   16/04/2024
---

Hvordan siger Jesus og apostlen Paulus, at vi kan beskytte os mod Satans bedrag? Joh 17,15-17; ApG 20,32

I Bibelen får vi et retvisende billede af Gud og hans tiltag for at frelse menneskeheden. Fordi “ethvert skrift er indblæst af Gud“, er det “nyttigt til undervisning, til bevis, til vejledning og til opdragelse i retfærdighed” (2 Tim 3,16). Hele Bibelen er med andre ord inspireret af Gud – ikke bare enkelte afsnit eller nogle afsnit mere end andre.

Guds grænseløse kærlighed er tydelig i Bibelens fortælling om kampen mellem det gode og det onde, og med til fortællingen hører også en afsløring af Satans bedrag. Djævelen hader af samme årsag den bibelske fortælling og har til alle tider gjort alt, hvad der stod i hans magt for at hindre dens udbredelse.

Ville vi have nogen som helst viden om frelsesplanen, hvis ikke det var for den bibelske fortælling? Ville Jesu fødsel, hans liv og hans lære give nogen som helst mening uden den bibelske kontekst? Og ville vi fatte betydningen af hans død på korset, hans opstandelse, hans forbøn for os og hans komme, hvis ikke det var for Bibelen?

Kun i Guds ord afsløres, forklares og fremhæves disse vigtige sandheder, og kun Guds ord kan derfor stå som norm for sandhedsværdien af alle påstande vedrørende Gud.

Alle forsøg på at underminere Guds ords autoritet må mødes med skepsis, og når selv de, der påstår at elske Bibelen, betvivler, at den er Guds inspirerede ord, må vi være på vagt. Desværre er der ikke så få teologer og kristne generelt, der argumenterer, at Bibelen ikke er stort andet end en sammenfatning af kongers, hyrders, fiskeres, præsters og digteres subjektive forestillinger om Gud. Dens budskab er bundet af tid og sted, og vi kan ikke regne med, at det er Gud selv, der står bag.

Virkelig? Har det den store betydning for os, der lever i det 21. århundrede, hvad tilfældige mennesker for tusinder af år siden mente om noget som helst? Nej vel? Og ville det i så tilfælde ikke være det rene vanvid at sætte sin lid til de samme menneskers forestillinger om Gud og evigheden?

`Læs Sl 119,105.116.130.133.160. Hvor stor vægt skal vi ifølge salmisten tillægge Guds ord?`