---
title:  Kampen om sindet
date:   18/04/2024
---

`Hvad menes der med “deres tanker har denne verdens gud blindet, så de ikke ser lyset, der stråler fra evangeliet om Kristi herlighed“? (2 Kor 4,4). Hvorfor kan de ikke se? Hvad kan fungere som en øjenåbner? 2 Kor 4,3-6`

Det græske ord for “tanker” her er noema, som helt bogstaveligt betyder holdninger eller fornuft. I The SDA Bible Commentary kan man finde følgende forklaring på dette vers: “Kampen mellem Kristus og Satan er en kamp om menneskesindet (Rom 7,23.25; 12,2; 2 Kor 3,14; 11,3; Fil 2,5; 4,7.8). Satans primære fokus er på at forblinde eller formørke menneskers sind og tanker. Han sørger for, at de er travlt beskæftiget med at tilfredsstille deres fysiske, emotionelle og spirituelle behov og derfor ikke finder tid til at studere Guds ord, og han appellerer desuden til den menneskelige egoisme og trang til selvhævdelse” (bd. 6, s. 854).

For manges vedkommende er det et bevidst valg at ignorere den viden om Gud, som er tilgængelig. De vælger Gud fra uden at lære ham nærmere kende, og Satan får således held til at skabe forvirring. Som The SDA Bible Commentary formulerer det: “Kun evangeliet kan afsløre Satans djævelske planer og bedrag, kun evangeliet kan oplyse vejen fra mørket til lyset” (bd. 6, s. 854). Det Nye Testamente er fortællingen om Jesu liv, død og opstandelse. Han er evangeliets kerne, og hele den bibelske fortælling handler i bund og grund om ham (se Joh 5,39).

`Hvordan beskrives Jesus her? Læg især mærke til vers 14. Joh 1,4-5.9.14`

De troende satte i de første par århundreder al deres lid til, at Kristus og ingen anden kunne oplyse mørket. De var frelst ved hans nåde, forvandlet ved hans kraft og drevet af hans kærlighed. I evangeliets klare lys så de igennem Satans bedrag. Kristus har altid haft mænd og kvinder på sin side, der frygtløst holdt hans sandhed i hævd, og i disse første århundreder oplystes mørket af Kristi kærlighed, nåde og sandhed.