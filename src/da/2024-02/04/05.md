---
title:  Reformationens morgenstjerne
date:   24/04/2024
---

`Hvilken indstilling til Guds ord findes både hos David og Jeremias, som også kendetegnede reformatorerne? Sl 19,8-12; 119,140.162; Jer 15,16`

Reformatorerne “frydede” sig over Guds ord, og med “glæde” fulgte de Guds anvisninger, for de “elskede” hans lov. At studere Bibelen var bestemt ikke noget, de gjorde af pligt, eller fordi det blev krævet af dem, tværtimod, for dem var det en glæde og et privilegium.

Og når de studerede, fik Helligånden mulighed for at gribe ind i deres liv og skabe forvandling. “Wycliffes karakter er et vidnesbyrd om Den Hellige Skrifts evne til at udvikle og forvandle et menneske. Det var Bibelen, der gjorde ham til det, han var. De anstrengelser, et menneske udfolder for at fatte de store sandheder, som er åbenbaret i Bibelen, virker forfriskende og styrkende på alle evner. At studere Bibelen forædler alle tanker og følelser og al stræben som intet andet studium. Det adler karakteren og helliger sjælen. Hvis Skriften blev læst flittigt og ærbødigt, så sindet kom i direkte berøring med den Eviges tanker, ville verden se mænd med klarere, mere aktive åndsevner og ædlere principper, end studiet af menneskelig filosofi nogen sinde har formået at frembringe” (Ellen White, Mod en bedre fremtid, s.78).

`Hvordan skulle Timotheus ifølge Paulus bære sig ad med at formidle Guds ord? 2 Tim 3,1-3`

Reformatorerne var så lykkelige over at genopdage frelsen i Kristus, at de ganske enkelt ikke kunne holde det for sig selv. Drevet af kærlighed til den levende Kristus, som studiet af Guds ord havde introduceret ham for, viede John Wycliffe – reformationens morgenstjerne – sit liv til at oversætte Bibelen til engelsk, så andre kunne få adgang til den samme viden.

Selvom Wycliffe døde, inden det lykkedes Rom at få fat på ham, besluttede man fra kirkens side at statuere et eksempel ved at grave hans jordiske rester op, brænde dem og kaste asken i floden. Men ligesom asken spredtes Guds ord takket være Wycliffes indsats vidt og bredt.