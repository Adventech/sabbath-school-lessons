---
title:  Lys i mørket
date:   22/04/2024
---

`Hvad advares der om her, og hvordan hænger det sammen med det skred, som siden skete i den kristne kirke? Jud 1,3-4`

Judasbrevet er skrevet inden år 65 e.Kr. og henvender sig “til de kaldede, som er elsket af Gud Fader og bevaret for Jesus Kristus” (Jud 1,1) De troende opfordres til at “kæmpe for den tro, som én gang for alle er overdraget de hellige. For der har sneget sig nogle mennesker ind, som … misbruger vor Guds nåde til tøjlesløshed” (Jud 1,3-4). I Middelalderen især fortrængte hedensk praksis og menneskers traditioner Guds ord, og kun ganske få – deriblandt valdenserne – forsvarede de bibelske sandheder. Kristus, fastholdt de, er og bliver den eneste mellemmand mellem Gud og mennesker, og Bibelen alene bør være vores rettesnor. “Til alle tider har Gud haft sine vidner – mennesker, der troede på Kristus som den eneste mellemmand mellem Gud og mennesket, betragtede Bibelen som den eneste rettesnor for livet og helligholdt den sande sabbat” (Ellen White, Mod en bedre fremtid, s. 52).

`Hvilket løfte giver Gud dem, der trods dødstrusler bevarer troen på ham? Åb 2,10`

Disse ord er henvendt til menigheden i Smyrna, en by, hvor man bl.a. tilbad Dionysos, den græske gud for frugtbarhed og ekstase. Når en dionysisk præst afgik ved døden, satte man en krone på hans hoved og bar ham gennem gaderne i et begravelsesoptog, og det er denne skik, Johannes henviser til, når han taler om livets sejrskrans, som overrækkes til dem, der for Kristi skyld har overvundet prøvelser, vanskeligheder, lidelse og død.

Udsigten til i levende live at modtage en sådan hædersbevisning ansporer Guds folk til at fastholde troen på Kristus, også når de trues på livet. Valdenserne kunne udholde lidelse og forfølgelse, fordi de så frem til at tilbringe evigheden i selskab med Jesus, og Gud stiller også os en sejrskrans i udsigt. Det, som vi må gennemgå nu, blegner i sammenligning med det liv, der venter os, når blot vi holder blikket fæstet på Jesus.

`Hvad giver dig mod, når livet er svært? Hvad skræmmer dig? Hvilke løfter i Bibelen henvender sig til dig i din situation?`