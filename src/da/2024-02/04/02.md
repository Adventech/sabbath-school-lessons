---
title:  Forfulgt men ikke slået ud
date:   21/04/2024
---

`Hvilken profetisk tidsperiode henviser disse to tekster til? Dan 7,23-25; Åb 12,6.14`

Satan gør alt for at tvinge Guds folk til at opgive troen. Profeten Daniel forudså, at pavekirken langt ude i fremtiden ville føre “krig mod” og “underkue” Guds folk (Dan 7,21.25), og ifølge profeten Johannes skulle Guds menighed tvinges ud i ørkenen i “én tid og to tider og en halv tid” (Åb 12,14). “Men kvinden” (menigheden), siger Johannes i Åb 12 vers 6, “flygtede ud i ørkenen; dér har hun et sted, som Gud har gjort rede til hende.” I de lange, mørke år, hvor det lykkedes Satan at få den etablerede kirke over på sin side, bevarede Gud sit folk og gav dem sit ord som “føde” (Åb 12,14). Når Guds folk er trængt, står Gud klar med et tilflugtsted, og når alt ser håbløst ud, er og bliver Guds kærlighed og omsorg vores tilflugtssted.

De “tolv hundrede og tres dage” og “én tid, to tider og en halv tid” i Åb 12,6.14 refererer begge til den samme periode (3 1/2 tider eller år x 360 dage/år = 1260 dage/år). Bibelens profetier benytter sig af billedsprog, og fælles for profetierne i Daniels Bog og i Johannes Åbenbaring er, at en profetisk dag svarer til et bogstaveligt år. Vi finder et tilsvarende dag/år princip i 4 Mos 14,34 og Ez 4,6.

Dag/år princippet er ikke grebet ud af den blå luft. Dr. William Shea, som forsker i kronologi og har specialiseret sig i studiet af Det Gamle Testamente, har fundet 23 eksempler på, at Det Gamle Testamentes forfattere benytter sig af dette princip, som i århundreder har været brugt som nøgle til at lukke op for Bibelens profetier.

Vestgoterne (visigoterne), vandalerne og østgoterne (ostrogoterne) var stammer, hvis doktriner afveg fra Romerrigets officielle linje, og de 1260 dage begyndte, da den sidste af disse stammer, østgoterne, blev forvist fra Rom i 538 e.Kr. Denne periode med åndeligt mørke fortsatte frem til år 1798, da Napoleons general Berthier afsatte paven i Rom. Utallige kristne led i disse år martyrdøden, fordi de adlød Guds ord. Men selv ansigt til ansigt med døden var de urokkelige, for Kristus havde fjernet deres skyld, og synden havde ikke længere nogen magt over dem. “Lammets blod” havde på korset besejret Satan (Åb 12,11), Kristi sejr var deres sejr, og døden var for dem ikke andet og mere end en søvn, hvorfra Kristus personligt skulle vække dem, når han vendte tilbage.

`Hvordan styrker det din tro at erfare, at Bibelens profetier går i opfyldelse?`