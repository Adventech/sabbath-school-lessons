---
title:  Håb og trøst
date:   25/04/2024
---

`Hvordan mærkede de troende i middelalderen kampen mellem det gode og det onde på egen krop? Hebr 2,14-15`

Hvordan holdt valdenserne modet oppe trods voldsom modstand og forfølgelse? Hvordan fik Hus og Hieronymus, Tyndale, Latimer og de øvrige martyrer styrke til at trodse flammer og sværd? Det var deres tillid til Guds løfter, der gjorde udslaget. Kristus havde sagt “jeg lever, og I skal leve” (Joh 14,19), og i tillid til ham udholdt de hvad som helst. Faktisk var de taknemmelige for anledningen til at dele Kristi lidelser, og deres trofasthed er et vidnesbyrd for verden om den Gud, som de satte deres lid til.

Deres lidelser blegnede i lyset af den fremtid, som Gud havde lovet dem. Udsigten til at dø udgjorde ikke nogen trussel for disse modige mænd og kvinder, for de var klar over, at Kristus ved sin opstandelse for længst havde overvundet døden. De stolede fuldt og fast på Guds løfter, og intet kunne slå dem ud.

`Hvilken betydning har disse løfter for dig personligt? Hvordan kan Guds løfter styrke os, når vi er udfordret? Joh 5,24; 11,25-26; 1 Joh 5,11-13`

Heller ikke Jan Hus lod sig slå ud ved udsigten til fængsling og død. Måneder i en kold og fugtig fængselscelle gjorde ham så syg, at det nær havde taget livet af ham, men ikke desto mindre “holdt Guds nåde” ham oppe og fyldte hans sjæl med himlens fred. Han skrev til en ven: ‘Dette brev skriver jeg i mit fængsel med lænket hånd. Jeg venter min dødsdom i morgen … Når vi ved Kristi hjælp atter mødes i det tilkommende livs herlige fred, skal du få at vide, hvor barmhjertig Gud har været imod mig, og hvor kraftigt han har stået mig bi i alle mine fristelser og prøvelser.’ (Bonnechose, bd. 1, s. 147-148). I sit skumle fængsel forudså Hus den sande tros sejr” (Ellen White, Mod en bedre fremtid, s. 88).

“Lad os holde urokkeligt fast ved bekendelsen af vort håb,” formanede Paulus hebræerne, “for han, som gav os løftet, er trofast” (Hebr 10,23). Paulus’ ord er ikke mindre relevante for os i dag. Også vi kan finde styrke i tilliden til, at Gud holder, hvad han lover.

`Hvad mon det vil sige at miste alt for Kristus? Hvad er det i bund og grund, vi mister? (Se Mark 6,36). Hvordan kan valdensernes og reformatorernes eksempel være med til at styrke os, når kampen mellem det gode og det onde spidser til?`