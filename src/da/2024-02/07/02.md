---
title:  Løftet
date:   12/05/2024
---

Både de protestantiske reformatorer og de pilgrimme, der satte sejl fra Holland med kurs mod Amerika, så med længsel frem mod Jesu genkomst. Tanken om, at Jesus snart ville komme igen, fyldte dem med forventningens glæde. For John Wycliffe var genkomsten det, som Guds menighed frem for alt håbede på, og Calvin talte på vegne af alle reformatorerne, når han omtalte Kristi genkomst som “den mest storslåede af alle begivenheder“. For de mænd og kvinder, der satte deres lid til Gud, var tanken om Kristi andet komme på ingen måde skræmmende, tværtimod. Jesu genkomst var noget som de i den grad glædede sig til.

`Hvorfor har netop disse tekster i århundreder været en kilde til håb og trøst for de kristne? Joh 14,1-3; 1 Thess 4,13-18; Tit 2,11-14`

Det er ikke vanskeligt at forstå hvorfor kristne, der sætter deres lid til Guds ord, ser frem til Kristi genkomst. Genkomsten markerer jo enden på sygdom, lidelse og død. Når Jesus kommer igen, er det slut med fattigdom, uretfærdighed og undertrykkelse. Det er ikke længere krige og konflikter, der tegner fremtiden, men fred, glæde og fællesskab med Kristus i al evighed.

“Herrens genkomst har altid været hans sande efterfølgeres håb. Frelserens afskedsløfte på Oliebjerget om, at han ville komme igen, oplyste hans disciples fremtid og fyldte dem med en glæde og et håb, som ingen sorg eller prøvelse kunne kue. I lidelse og forfølgelse var ‘den store Gud og vor Frelsers Jesu Kristi herlige tilsynekomst’ det ‘salige håb.’ Da de thessaloniske kristne med sorg begravede deres kære, som havde håbet at opleve Herrens genkomst, henviste Paulus dem til den opstandelse, som skal ske ved Jesu genkomst. ‘For Herren selv vil, når befalingen lyder, når ærkeenglen kalder og Guds basun gjalder, stige ned fra himlen, og de, der er døde i Kristus, skal opstå først. Så skal vi, der lever og endnu er her, rykkes bort i skyerne sammen med dem for at møde Herren i luften, og så skal vi altid være sammen med Herren. Trøst derfor hinanden med disse ord’ (1 Thess 4,16-18)” (Ellen White, Mod en bedre fremtid, s. 244).

`Hvorfor er Jesu genkomst så central for vores tro? Får genkomsten endnu større betydning for os, fordi vi er os bevidst, at døden er en søvn? (Se bibelstudie 10 ). Uden de dødes opstandelse, hvad ville der så være tilbage at håbe på? (se 1 Kor 15,15-18).`