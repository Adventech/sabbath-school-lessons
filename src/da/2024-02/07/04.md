---
title:  William Miller og Bibelen
date:   14/05/2024
---

Ligesom de protestantiske reformatorer vejledt af Helligånden genopdagede sandheden om retfærdiggørelse ved tro på Kristus alene, genopdagede William Miller vejledt af Ånden sandheden om, hvordan Kristus skulle komme igen. Miller havde fået øjnene op for en Frelser, hvis kærlighed til os overgår al fatteevne, og bevæbnet med en pen og en notesbog tog han fat på at læse Bibelen fra ende til anden. Han begyndte i Første Mosebog og gik ikke hurtigere frem, end han kunne nå at forstå det, han læste. Nøglen til at forstå de enkelte passager, opdagede han, lå i at sammenholde skriftsted med skriftsted og på den måde lade Bibelen forklare sig selv.

`Hvad er ifølge disse vers nøglen til at forstå det, som vi læser i Bibelen? Es 28,9-10; Ordsp 8,9; Joh 16,13; 2 Pet 1,19-21`

William Millers tilgang til læsningen var som en, der leder med lys og lygte efter en skjult skat, og han blev bestemt ikke skuffet. Også profetierne gav Miller sig i kast med, og han gik til opgaven med samme begejstring og grundighed, som han tilgik Bibelsens øvrige bøger.

`Hvad er ifølge disse tekster nøglen til at forstå Bibelens profetier? Dan 1,17; 2,45; 1 Pet 1,10-11; Åb 1,1-3`

Det er langt fra umuligt at tyde symbolikken i de profetiske bøger. De blev jo netop skrevet, fordi Gud i sin store kærlighed ønsker at forberede os på det, der kommer. William Miller var klar over, at nøglen til at forstå profetierne skal findes i profetierne selv. Dyrene symboliserer konger eller kongeriger (Dan 7,17.23), vind symboliserer ødelæggelse (Jer 49,36), vand symboliserer folkeslag eller nationer (Åb 17,15), og kvinden symboliserer Guds folk eller Guds menighed (Jer 6,2; Ef 5,22-32). I Daniels Bog såvel som i Johannes’ Åbenbaring er også tidsangivelserne symbolske, idet en profetisk dag symboliserer et bogstaveligt år (4 Mos 14,34; Ez 4,6). William Miller anvendte disse nøgler, og til sin store overraskelse gjorde han en opdagelse, som han mente omhandlede tidspunktet for Jesu genkomst.

`Hvorfor er det vigtigt, at vi er klar over, hvad symbolerne i profetierne henviser til?`