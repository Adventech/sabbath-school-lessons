---
title:  Håbets ild
date:   11/05/2024
---

> <p>Ugens vers</p>
> “På den dag skal man sige: Han er vor Gud, vi satte vort håb til ham, og han frelste os. Han er Herren, ham håbede vi på, lad os juble og glæde os over hans frelse” (Es 25,9).

**Introduktion**

Jesu genkomst er et af Bibelens centrale temaer og væver sig som en gylden tråd gennem alle dens skrifter. Nogle skønner, at der er 1845 referencer til Jesu genkomst i Det Gamle Testamente og mere end 300 i Det Nye Testamentes 260 kapitler. I gennemsnit henvises der til Jesu genkomst 1 gang for hvert 25. vers, og af Det Nye Testamentes 27 bøger henviser 23 til denne storslåede begivenhed.

Efterhånden som den protestantiske reformation lige så stille døde hen i Europa og kristendommen blev fortrængt af stridigheder nationerne imellem, slog protestantismen rod i Den Nye Verden. I De Forenede Stater, bl.a., forkyndte mange ufortrødent sandheden om Guds frelsesplan og rettede især blikket mod løfterne om, at Kristus snart kommer igen.

Blandt dem var William Miller, hvis studier af Bibelen overbeviste ham om, at Jesus ville komme igen allerede i hans levetid. Ivrigt gik han igang med at sprede de gode nyheder, og hans forkyndelse blev starten på en vækkelse, der til trods for, at det hele endte med en stor skuffelse, var årsagen til, at mange fik øjnene op for bibelske sandheder, som længe havde været overset eller glemt.

I denne uge vil vi opdage, hvorfor netop håbet om Kristi genkomst i århundreder har været til så stor glæde og trøst for de troende, og vi vil se nærmere på, hvordan vi selv kan berede os for denne storslåede begivenhed.

Denne uges bibelstudie tager udgangspunkt i Mod en bedre fremtid kapitel 18-21.

### Ugens tekster
1 Thess 4,13-18; Matt 24,27.30-31; 2 Pet 1,19-21; Dan 9,20-27; Ezra 7,7-13