---
title:  Den længste profetiske tidslinje
date:   16/05/2024
---

`Hvornår udgik befalingen om, at Perserrigets israelittiske fanger var frie til at vende hjem og genopbygge templet? Ezra 7,7-13`

Befalingen blev udstedt af kong Artaxerxes af Persien i år 457 f.Kr. Denne befaling var den sidste af tre dekreter, der tillod Jøderne at vende tilbage til Jerusalem for at genopbygge byen og genoptage tempeltjenesten. Dette tredje dekret var det mest detaljerede og omfattende af de tre og markerer begyndelsen af de 2300 dage/år i profetien.

`Hvornår begynder altså denne profetiske tidsperiode? Hvilke skelsættende begivenheder forudsiger disse vers? Dan 9,25-26`

I denne bemærkelsesværdige profeti forudså Daniel, at fra “den tid ordet om at genopbygge Jerusalem udgik” til “en salvet fyrste” skulle fremstå, ville der gå 69 profetiske uger eller 483 profetiske dage svarende til 483 bogstavelige år. Dekretet blev udstedt i efteråret 457 f.Kr., og regner vi 483 år frem i tiden, rammer vi år 27 e.Kr. – netop det år, hvor Kristus blev døbt og salvet ved Helligånden (ApG 10,38). Efter sin dåb drog Jesus omkring i Galilæa, hvor han “prædikede Guds evangelium og sagde: ‘Tiden er inde’” (Mark 1,14.15).

I foråret år 31 e.Kr. midt i den sidste af de 70 profetiske uger og 3 1/2 år efter sin dåb blev Jesus korsfæstet. Offertjenesten ophørte, da Jesus blev korsfæstet, for nu var det, som offerlammene pegede frem imod, endelig opfyldt. Med offertjenesten forsvandt med tiden også alle tempeltjenestens øvrige ritualer.

`Hvad skulle markere afslutningen på profetien om de 70 uger? Dan 9,27`

De 70 uger, 490 år, som var “fastsat for dit folk“, sluttede i år 34, da det jødiske råd enstemmigt forkastede evangeliet (ApG 6,8-7,60).

Trækker man de 490 år fra profetien om de 2300 år, er der 1810 år tilbage til profetiens opfyldelse, og således nåede Wiliam Miller frem til år 1844 e.Kr. Han og andre, der så frem til, at Jesus snart skulle komme igen, formodede, at helligdommen i Dan 8,14 var jorden, som Kristus i år 1844 skulle rense med ild (se oversigten i fredagsafsnittet).