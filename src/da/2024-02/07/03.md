---
title:  Forventningens glæde
date:   13/05/2024
---

De protestantiske reformatores tro på en bogstavelig, synlig, hørlig og herlig genkomst ændrede med tiden karakter. Blandt andet var populære prædikanter i det 19. århundrede optaget af tanken om, at Kristus inden længe ville etablere et rige, som skulle sikre 1000 års fred her på jorden. Denne forventning førte til åndelig apati.

Inden Jesu død havde disciplene et lignende håb. De troede, at Kristus som krigsherre med sin hær i ryggen ville bryde det romerske åg og sætte dem fri. De forestillede sig ikke, at Jesus var kommet for at fri dem fra syndens lænker og forstod ikke, hvorfor han fremstod, sådan som han gjorde.

`Hvordan beskriver disse vers Jesu genkomst? ApG 1,9-11; Åb 1,7; Matt 24,27.30-31`

Da Kristus første gang kom til jorden som barnet i krybben, var der meget få, der opdagede det. Men når han kommer igen for anden gang, skal “hvert øje … se ham“. Alle kommer til at høre trompeten varsle hans komme, og “alle jordens folkestammer … skal se Menneskesønnen komme på himlens skyer med magt og megen herlighed“. Det er et løfte, der er til at tage at føle på.

“En af Bibelens højtideligste og skønneste sandheder er løftet om Kristi genkomst for at fuldføre den store frelsergerning. For Guds pilgrimsfolk, der så længe har måttet vandre i dødens skyggedal, ligger der et vidunderligt og glædeligt håb i løftet om, at han, som er ‘opstandelsen og livet,’ vil komme for at føre sine landflygtige børn hjem. Læren om Kristi genkomst er selve grundprincippet i Den Hellige Skrift. Fra den dag, da det første menneskepar med sorg måtte forlade Eden, har troens børn ventet på, at den lovede frelser skulle komme, knuse fjendens magt og føre dem tilbage til det tabte Paradis” (Ellen White, Mod en bedre fremtid, s. 242).

En af Adventistkirkens pionerer, Luther Warren, plejede at sige til unge mennesker: “Den eneste måde at sikre sig, at man er parat til at tage imod Jesus, når han kommer, er ved at gøre sig klar og forblive klar.” Budskabet om, at Jesus snart kommer igen, vil få os til at tænke over, hvor vi står i forholdet til ham, og det vil få os til at genoverveje, hvordan vi lever vores liv. Når først hans herlighed oplyser himlen, vil vi for alt i verden ikke stå med et ben i begge lejre.

`Hvilke opmuntringer kan vi finde i disse vers, når det gælder Jesu genkomst? 1 Thess 5,2-5 Hebr 9,28`