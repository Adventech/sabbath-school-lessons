---
title:  De 2300 dage
date:   15/05/2024
---

Miller var forundret over profetiernes nøjagtighed. Som forudsagt var Abrahams efterkommere 400 år i Egypten, i 40 år vandrede de i ørkenen, 70 år tilbragte de i fangenskab, og også de 70 uger, som Daniel sagde var fastsat for Israel, kom til at holde stik (1 Mos 15,13; 4 Mos 14,34; Jer 25,11; Dan 9,24).

`Hvad afslører disse vers om Guds tidsplan for Jesu første komme? Mark 1,15; Gal 4,4; Rom 5,6`

Idet Miller studerede profetierne og sammenholdt dem med hinanden, konkluderede han, at Gud, som hidtil havde fulgt en ganske bestemt tidsplan, også måtte have fastlagt et tidspunkt for Kristi andet komme.

`Hvad skulle der ske, når de 2300 dage var gået? Dan 8,14`

I lighed med mange andre på den tid mente Miller, at udtrykket “helligdommen” skal “få sin ret tilbage“, eller som der står i den engelske King James oversættelse: “helligdommen skal renses“, henviser til, at denne jord skal renses med ild. Det var tydeligvis en skelsættende begivenhed, som Miller ivrigt søgte en forklaring på, og han hæftede sig ved de tydelige paralleller mellem Daniel 8 og Daniel 9. Mod slutningen af kapitel 8 får englen besked på at forklare ham synet, hvilket han da også gør – lige med undtagelse af de 2300 dage (se Dan 8,27).

Senere, som beskrevet i kapitel 9, vender englen tilbage med følgende besked: “Jeg er kommet for at give dig indsigt og forståelse” (Dan 9,22; se også Dan 9,23.25-27). Englen henviser til Daniels tidligere syn, idet englen siger: “Giv agt på ordet, så du forstår synet,” og det fremgår af tidsangivelserne, at det, der følger, er en forklaring på de 2300 dage.

“Halvfjerds uger er fastsat for dit folk og for din hellige by“, begynder englen (Dan 9,24). Det ord, som her oversættes “fastsat“, betyder helt bogstaveligt “skåret fra“. 70 uger, 490 år, skal skæres fra. Fra hvad? Fra de 2300 dage tilsyneladende – den eneste del af synet i Daniel 8, som Daniel ikke forstod, og som englen nu var kommet for at forklare ham.

Af teksten fremgår det, at de 70 uger begyndte, da “ordet om at genopbygge Jerusalem udgik” (Dan 9,25). Miller kunne altså fastlægge starttidspunktet for de 70 uger og dermed også de 2300 dage.