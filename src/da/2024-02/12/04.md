---
title:  Hvem tilbeder vi?
date:   18/06/2024
---

Spørgsmålet om tilbedelse spiller en væsentlig rolle i det sidste slag mellem det gode og det onde. Tilbeder vi Skaberen eller dyret og dets billede? Vi kan ikke gøre begge dele. Den første engel i Åb 14 opfordrer mænd og kvinder til at tilbede “ham, som har skabt himmel og jord og hav og kilder“, og den tredje engel ansporer til det samme med en advarsel om, at de, der tilbeder dyret, kommer til at “drikke Guds harmes vin, skænket ufortyndet i hans vredes bæger” (Åb 14,10).

De, der tilbeder Skaberen, “holder fast ved Guds bud og troen på Jesus” (Åb 14,12). Lige siden Gud til Satans store fortrydelse valgte Jesus som skaber af denne jord (Kol 1,16), har Satan forsøgt ved denne verdens magthavere at afskaffe hviledagen, der jo står som et mindesmærke over skabelsen (se Dan 7,25). Hvis det lykkes Satan helt at afskaffe helligdagen, vil han hævde, at hans autoritet er større end Guds, og med det mål for øje forsøger han at overtale hele verden til at acceptere et alternativ til sabbatten.

Umiddelbart kan det være svært at se, hvordan det skal lykkes Satan at gennemtvinge den slags ved lov, men verden er i rivende forandring. Covidkrisen beviste for alvor, hvor hurtigt tingene kan skifte, og selvom vi ikke ved, hvad der kommer til at være den udløsende årsag til, at dyrets mærke bliver en realitet, kan vi hurtigt blive enige om, at verdenssituationen er langt fra stabil. Set i det lys og i lyset af de seneste årtiers rivende teknologiske udvikling, er det ikke utænkeligt, at det fremtidsscenarie, som Bibelen tegner, kunne blive virkelighed langt hurtigere, end vi forestiller os.

`Hvad er straffen for ikke at tage imod dyrets mærke? Åb 13,13-17`

De, der i troskab mod Kristus nægter at følge dyret og dets billede, vil blive pålagt økonomiske sanktioner og udsat for dødstrusler. Mennesker i dag er nøjagtigt lige så korrupte, magtbegærlige og voldelige, som de altid har været, og selvom vi ikke ved nøjagtigt, hvordan det kommer til at ske, er det ikke vanskeligt at forestille sig, at en specifik gruppe i samfundet meget hurtigt kan blive lagt for had.

`Tænk på de grusomheder som mennesker er i stand til at forvolde. Kan Bibelens skrækscenarie set i det lys blive til virkelighed? Og et måske endnu mere presserende spørgsmål: hvordan beskytter jeg mit eget hjerte mod ondskaben?`