---
title:  Beseglet
date:   17/06/2024
---

I den kommende krise vil Guds trofaste folk ikke give efter for udefrakommende pres (Åb 14,12). Beseglet med Helligånden (Ef 4,30) vil de stå fast. Før i tiden bekræftede en besegling af officielle dokumenter deres autencitet. Seglet havde særlige kendetegn, der tydeliggjorde, hvem det tilhørte. Spørgsmålet om, hvem det er, der i sidste ende er skaber og herre og vores tilbedelse værdig, bliver som sagt omdrejningspunktet for det sidste slag, og da Gud i sin lov netop definerer, hvad der er godt og ondt, sandhed og løgn, er det nærliggende at konkludere, at buddene rummer en slags segl (se også Es 8,16).

`Hvilke fælles træk har hviledagsbuddet med fortidens segl? 2 Mos 20,8-11`

Ligesom et segl er hviledagsbuddet forsynet med: 1) navnet på den, som seglet tilhører: “Herren din Gud“, 2) hans titel: skaberen og 3) hans territorium: “himlen og jorden og havet med alt, hvad de rummer“. Ordet “tegn” i Bibelen dækker over det samme som ordet “segl” (se Rom 4,11). Hviledagsbuddet er centralt placeret i Guds lov som et tegn eller et segl, og netop sabbatten kommer da også til at spille en væsentlig rolle i det sidste slag om tilbedelse.

`Hvor er henholdvis Guds segl og dyrets mærke placeret? Hvad er mon årsagen til denne forskel? Åb 7,1-2; 14,1; 13,16-17`

Guds segl sidder i panden. Panden symboliserer intellektet, og modtagelsen af seglet er altså et bevidst valg.

Dyrets mærke kan være placeret enten på panden eller på hånden, og noget tyder altså på, at det enten er et bevidst tilvalg – en intellektuel accept af Satans løgne – eller også en praktisk foranstaltning – en måde at slippe for dødsstraf.

Djævelen hader dem, der følger Guds anvisninger, og kampen mellem det gode og det onde kulminerer, når dragen (Satan) retter sit angreb mod dem, der fortsat “holder fast ved Guds bud og troen på Jesus” (Åb 14,12).

`Hvorfor er trofasthed i hverdagen nøglen til at være klar, når det sidste slag skal stå?`