---
title:  Det høje råb
date:   20/06/2024
---

`Hvad markerer ifølge disse vers afslutningen? Åb 18,1-4; Hab 2,14; Matt 24,14`

Englen, der “med kraftig røst” annoncerer Babylons fald, har “stor magt“. Ligesom englene i Åb 14 symboliserer denne engel mennesker udsendt af Gud, og denne engel udstråler i så høj grad Guds herlighed, at dens glans oplyser hele jorden. Det græske ord, som i Det Nye Testamente bruges for magt eller myndighed, er exousia. Ofte henviser ordet til Kristi sejr over ondskabens åndemagter, og Jesus selv bruger ordet i Matthæusevangeliet i forbindelse med, at han udsender disciplene med magt til at uddrive “urene ånder“. Han sender dem med andre ord ud bemyndiget af Gud til at overvinde det onde. I Matt 28 sender han dem endnu engang ud med “al magt i himlen og på jorden” for at gøre “alle folkeslagene” til Jesu disciple (Matt 28,18-19).

Fyldt med Helligåndens kraft og bemyndiget af Kristus selv, som ved sit liv og sin død overvandt ondskabens åndemagter, oplyste menigheden på nytestamentlig tid jorden med glansen fra Guds herlighed. På ganske kort tid lykkedes det at nå ud med evangeliet til hele den dakendte verden (Kol 1,23).

I endetiden vil Helligånden blive udgydt med hidtil uset kraft, og på ingen tid vil evangeliet nå jordens ender. Evangeliet om Guds nåde og sandhed vil gøre så stort et indtryk på verdens befolkning, at tusinder bliver omvendt på en enkelt dag, og de gode nyheder om håbet i Kristus når kloden rundt.

“Evangeliets store værk skal ikke afsluttes med en mindre åbenbarelse af Guds kraft end den, der markerede dets begyndelse. De profetier, som blev opfyldt ved udgydelsen af tidligregnen, da evangeliet først blev forkyndt, skal atter opfyldes i den sildige regn ved afslutningen af dets forkyndelse … Guds tjenere vil med ansigter, der lyser af hellig iver, haste fra sted til sted for at forkynde budskabet fra himlen. Med tusinder af stemmer – over hele jorden – vil advarslen blive givet. Der vil ske mirakler, syge vil blive helbredt, og tegn og undere vil følge de troende” (Ellen White, Mod en bedre fremtid, s. 496-497).

`Hvorfor er forårsregnen ikke for længst faldet? Er der noget, som vi hver især kan gøre for at sikre, at vi er åbne og modtagelige for Helligåndens udgydelse, når den tid kommer?`