---
title:  Sandhed vs. løgn
date:   16/06/2024
---

`Hvad er den røde tråd i alle disse tekster? Ordsp 23,23; Joh 8,32; 17,17`

Det afgørende spørgsmål i konflikten mellem det gode og det onde har altid været: hvad er sandt, og hvad er løgn? Satan er og bliver en løgner, og han er “fader til løgnen” (Joh 8,44). Jesus, derimod, står for sandheden. “Jeg er,” erklærede han, “vejen og sandheden og livet” (Joh 14,6). Den sandhed, som kan fri os fra Satans løgne, findes i Guds ord. Bibelen afslører Satans hensigter og åbenbarer Guds planer. Den er er en lygte, der oplyser vejen foran os (Sl 119,105). Som salmisten udtrykker det: “Dine ord giver lys, når de åbner sig, og giver de uerfarne forstand” (Sl 119,130), og, tilføjer han, “Summen af dine ord er sandhed” (Sl 119,160).

`Hvilke forsikringer giver apostlen os vedrørende profetierne? Hvilken illustration bruger han for at understrege vigtigheden af Guds profetiske ord? 2 Pet 1,16-21`

Vi fulgte ikke “udspekulerede fabler“. Profetierne i Guds ord oplyser vejen og hjælper os med at skelne sandhed fra løgn. Uden Bibelen ville vores forestillinger om Gud så at sige være grebet ud af den blå luft. “Guds børn er blevet henvist til Den Hellige Skrift som deres eneste værn mod falske læreres indflydelse og mørkets ånders bedrageriske magt. Satan bruger alle tænkelige midler for at forhindre mennesker i at lære Bibelen at kende, fordi dens tydelige udtalelser afslører hans bedrag … Vi vil snart få hans sidste store bedrag at se. Antikrist vil udføre sine fantastiske gerninger for vore øjne. Bedraget skal ligne det sande så meget, at vi kun kan se forskel på dem ved hjælp af Den Hellige Skrift … Ingen andre end de, der har styrket deres sind med Bibelens sandheder, vil kunne klare den sidste store kamp. Hver enkelt vil blive stillet over for det store spørgsmål: Skal jeg adlyde Gud eller mennesker? Afgørelsens time kommer snart. Har vi fødderne solidt plantet på den klippe, der hedder Guds uforanderlige ord? Er vi klar til at stå fast i forsvaret af Guds bud og troen på Jesus?” (Ellen White, Mod en bedre fremtid, s. 482-483).

`Overvej de spørgsmål, som forfatteren stiller i ovenstående citat. Hvordan holder vi stand, når uvejret er over os? Hvad afholder os fra at studere Guds ord? Er der ting, der af og til får os til at gå på kompromis med det, som vi ved er sandt?`