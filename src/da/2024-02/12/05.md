---
title:  Efterårsregn og forårsregn
date:   19/06/2024
---

`Hvilken profeti opfyldtes allerede i det første århundrede efter Kristus? Hvad var resultatet? Joel 2,21-24; ApG 2,1-4.41-47`

Med udgydelsen af Helligånden på pinsefestens dag etableredes den kristne menighed, og udbredelsen af evangeliet om Jesus tog fart. På den dag alene blev 3.000 mennesker omvendt, og Apostlenes Gerninger er én lang beretning om, hvordan menneskers liv på mirakuløs vis forvandledes ved Guds nåde. Kun 120 troende var samlet for at bede, men virkningen var overvældende. Tusinder sluttede sig til menigheden, og “tallet på disciple i Jerusalem blev større og større; også en stor gruppe præster blev lydige mod troen” (ApG 6,7). Disciplene “begyndte nu at drage rundt og forkynde ordet” (ApG 8,4). De plantede ikke bare menigheder i Juda, men også i Samaria og i Galilæa (se ApG 9,31), og efter sin omvendelse forkyndte Paulus budskabet om Kristus i hele middelhavsområdet. Så opsigtsvækkende var tallene, at de jøder i Thessalonika, der aktivt modarbejde evangeliet, udbrød: “De folk, som har bragt hele verden i oprør, er nu også kommet hertil” (ApG 17,6). Ved Helligåndens kraft lykkedes det disciplene at nå hele den dakendte verden på relativt kort tid. Joels profeti om efterårsregnen blev opfyldt på pinsefestens dag, og på samme måde skal forårsregnen falde med endnu større virkning, når denne verden nærmer sig sin afslutning, og den endelige høst skal bringes i hus.

`Hvordan afsluttes Guds arbejde her på jorden ifølge disse vers? Zak 4,6; 10,1; Hos 6,3; Jak 5,7-8`

Betegnelserne “efterårsregn” og “forårsregn” stammer fra årets cyklus i Israel, hvor efterårsregnen, tidligregnen, faldt i såtiden og fik kornet til at spire, mens forårsregnen, sildigregnen, faldt sidst på sæsonen og modnede høsten. I Bibelen bruges udtrykkene “efterårsregn” og “forårsregn” som et billede på Helligåndens rolle i evangeliets udbredelse. “Ligesom ‘tidligregnen’ blev givet ved Helligåndens udgydelse, da evangeliet først blev forkyndt, for at få den dyrebare sæd til at spire, vil ‘sildigregnen’ gives ved dets afslutning for at modne høsten … Evangeliets store værk skal ikke afsluttes med en mindre åbenbarelse af Guds kraft end den, der markerede dets begyndelse. De profetier, som blev opfyldt ved udgydelsen af tidligregnen, da evangeliet først blev forkyndt, skal atter opfyldes i den sildige regn ved afslutningen af dets forkyndelse” (Ellen White, Mod en bedre fremtid, s. 496-497).