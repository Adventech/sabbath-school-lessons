---
title:  Gudsrigets fundament
date:   25/05/2024
---

> <p>Ugens vers</p>
> “Og dragen rasede mod kvinden og gik hen for at føre krig mod hendes øvrige børn, som holder fast ved Guds bud og ved Jesu vidnesbyrd” (Åb 12,17).

**Introduktion**

Dybdegående bibelstudier gav adventister en større forståelse for lovens funktion i den himmelske helligdoms Allerhelligste rum og med loven også betydningen af det fjerde bud, sabbatsbuddet. Buddet lægger vægt på, at Gud er skaberen og den eneste, som er vores tilbedelse værdig. Dette tema bliver ikke mindre relevant efterhånden som kampen mellem det gode og det onde spidser til (se Åb 14,6-12).

Det har fra begyndelsen været Satans hensigt at forpurre menneskers forhold til Gud ved at underminere Guds lov. Han er klar over, at den, der på “blot ét punkt” handler imod Guds bud, gør sig “skyldig i dem alle” (Jak 2,10). Satan gør derfor sit yderste for at tilskynde os til at ignorere Guds anvisninger. Hviledagen er en torn i øjet på Satan, for på den vender vi vores tanker til Skaberen og tilbeder ham. Men som en del af Guds lov har sabbatsbuddet sin plads i den himmelske helligdom. Loven definerer synden, og så længe mennesker ønsker at være tro mod Gud, har loven og dermed også hviledagsbuddet sin berettigelse.

I denne uge vil vi se nærmere på sammenhængen mellem helligdommen, Guds lov, sabbatten og dyrets mærke, som er beskrevet i Johannes’ Åbenbaring. Vi vil også se nærmere på den betydning, som sabbatten kommer til at få for Guds folk i endetiden.

Denne uges bibelstudie tager udgangspunkt i Mod en bedre fremtid kapitel 25-27.

### Ugens tekster
Åb 14,6-12; Præd 12,13-14; Ordsp 28,9; Dan 7,25