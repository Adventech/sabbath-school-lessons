---
title:  De tre engles budskaber
date:   30/05/2024
---

Med høj røst råber den første engel i Åb 14,7: “Frygt Gud og giv ham ære, for timen er kommet, da han dømmer. Tilbed ham, som har skabt himmel og jord og hav og kilder.” Gud appellerer altså til, at vi nu, hvor retten er sat, af hjertet tilbeder Gud og anerkender ham som skaber og herre.

“Faldet, ja, faldet er det store Babylon,” erklærer den anden engel, “som skænkede op for alle folkeslagene af sin utugts harmes vin” (Åb 14,8). Babylon symboliserer frafaldne religiøse systemer, i hvilke den første engels appel ignoreres, og Gud ikke tilbedes som skaber og herre. Derfor advarer Åb 14,9-11 mod at tilbede “dyret og dets billede“. Der er altså kun to muligheder: enten tilbeder man Skaberen, eller også tilbeder man dyret. Alle må i sidste ende vælge side.

`Hvad karakteriserer dem, der nægter at tilbede dyret? Hvorfor fremhæves netop disse to ting? Åb 14,12`

Efterhånden som kampen mellem det gode og det onde spidser til, vil der fortsat være mennesker, der trods modstand og forfølgelse er tro mod Gud, som følger hans anvisninger og afspejler hans kærlighed og barmhjertighed. Tilbedelse af Skaberen står i skærende kontrast til tilbedelse af dyret. Det sidste og afgørende slag, hvorunder det vil vise sig, hvem der er herre i vores liv, Kristus eller Satan, kredser om tilbedelse og tvinger os til at tage stilling til, hvorvidt vi er villige til at følge hans anvisninger, også hvad hviledagen angår.

De, der trofast følger Frelseren, holder fast ved troen på Jesus – en tro, som stikker så dybt og bygger på en tillid så stor, at ingen magt i himmel eller på jord kan rokke ved den. Det er en tro, der stoler på det, den ikke ser, og håber på det, den ikke forstår. Troen på Jesus er ikke noget vi selv frembringer. Det er en gave fra Gud, og når situationen spidser til – når vi trues med økonomiske sanktioner, forfølgelse, fængsling og død – er det troen på Jesus, der bærer os igennem, indtil han kommer.

`Hvordan forbereder Gud din tro i dag for det, der kommer i fremtiden?`