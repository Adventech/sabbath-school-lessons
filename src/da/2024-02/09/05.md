---
title:  Dyrets mærke
date:   29/05/2024
---

`Hvordan kommer Satans vrede til udtryk i disse tekster? Hvorfor raser djævelen mod Guds folk? Åb 12,12.17; Åb 13,7`

Johannes’ Åbenbaring kapitel 12 beskriver, hvordan konflikten mellem Kristus og Satan har sat sit aftryk på historien og ender med, at Satan retter et sidste målrettet angreb på Guds folk. I Johannes’ Åbenbaring kapitel 13 introduceres læseren for dragens to allierede: et dyr, som stiger op af havet, og et dyr, som kommer op af jorden. Begge støtter de dragen i kampen mod Guds folk.

`Hvad er det gennemgående tema i disse vers? Se også Åb 15,4; 16,2; 19,20; 20,4; 22,9. Åb 13,4.8.12.15; 14,7.9-11`

Der er kun to muligheder: enten tilbeder man Skaberen eller også tilbeder man noget andet, og kun Skaberen er vores tilbedelse værdig (Åb 5,9). Konflikten mellem Kristus og Satan handlede lige fra begyndelsen om tilbedelse: “Jeg stiger op over skybankerne, gør mig lige med den Højeste,” sagde Satan (Es 14,14). Han ville tilbedes på lige fod med Skaberen, og ifølge Åb 13 lykkes det ham faktisk med landdyrets hjælp.

Sammenligner vi disse tekster med Daniels bog kapitel 7, viser det sig, at dyret fra jorden svarer til det lille horn, som “tragter efter at ændre tider og lov” og tager magten i 1260 profetiske “dage” – altså 1260 år (Dan 7,25; Åb 13,5; se iøvrigt studie 6). Det eneste af de ti bud, der har et tidsaspekt, er hviledagsbuddet, og der er således tale om en magt, der forsøger at rokke ved netop dette bud og ændre helligdagen fra ugens syvende dag, lørdag, til ugens første dag, søndag.

Det er, må man sige, et målrettet angreb på Guds autoritet. Sabbatten er jo netop det bud, der udpeger Gud som Skaber og Herre (2 Mos 31,13; Ez 20,12.20), og den kommer derfor til at spille en central rolle, når det gælder spørgsmålet om sand og falsk tilbedelse.

Af samme årsag er de, der er tro mod Gud, i Johannes’ Åbenbaring, defineret som dem, der “holder fast ved Guds bud” (Åb 12,17; 14,12). Gud har helliget den syvende dag i ugen, og de, der nægter at følge de tre engles opfordring til at tilbede Skaberen på den dag, som han har helliget, men i stedet vælger at tilbede dyret og anerkende dets ret til at ændre Guds forordninger, kommer til at bære dyrets mærke (se studie 11).