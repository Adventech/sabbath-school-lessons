---
title:  Helligdommen og loven
date:   26/05/2024
---

`Hvor er pagtens ark ifølge disse vers placeret, og hvad indeholder den? Åb 11,19; 2 Mos 25,16; 2 Mos 31,18; Åb 12,17`

På forsoningsdagen skulle folket lægge alt arbejde til side og bruge tiden til at tænke over, hvor de selv stod i forhold til Gud (se 3 Mos 23,29-31). På den dag trådte ypperstepræsten ind i det Allerhelligste for at skaffe folket soning for synden. Pagtens ark befandt sig i helligdommens inderste rum, og i den lå stentavlerne, hvorpå Gud selv havde skrevet sine 10 bud. Den plade af guld, som dækkede pagtens ark, kaldtes sonedækket eller nådestolen, og herpå stænkede man blodet, der skulle rense helligdommen for synd. Gud selv havde taget bolig i det Allerhelligste, og hans nærvær, shekinah, var synlig over sonedækket. Hvert eneste offer talte sit tydelige sprog om Guds nåde, men forsoningsdagen var også en påmindelse om, at synden stadig var der (Hebr 10,3), og at det endelige opgør med skylden først sker på dommens dag. Det er Kristi fortjeneste alene, at vi kan stå rene og skyldfrie for Gud (1 Pet 1,18.19). I det Allerhelligste ser vi Guds retfærdighed og nåde i skøn forening.

Apostlen Johannes fik lov til at se ind i det Allerhelligste i den himmelske helligdom. “Guds tempel i himlen blev åbnet, og hans pagts ark kunne ses” (Åb 11,19). I bogen Mod en bedre fremtid knytter Ellen White følgende kommentar til dette vers: “I det Allerhelligste i den himmelske helligdom har den guddommelige lov sit hellige opbevaringssted – den lov, der blev givet af Gud selv under tordenen ved Sinaj, og som blev skrevet med hans egen finger. Guds lov i den himmelske helligdom er selve originalen, som de forskrifter, der blev skrevet på stentavlerne og optegnet i Mosebøgerne, er en tro genpart af. De, der kom til at forstå denne vigtige sandhed, indså den guddommelige lovs hellige, uforanderlige karakter” (s. 353).

Da de første adventister studerede helligdommen, forstod de betydningen af Guds bud og deriblandt hviledagsbuddet, som jo har en central plads blandt de øvrige. Hvis Guds lov opbevares i den himmelske helligdom, ræsonnerede de, blev den næppe ophævet på korset.

`Hver eneste uge uden undtagelse og med en fart på 930 km/t lander hviledagen i skødet på os som en påmindelse om, at Gud er skaberen. Er det vigtigt, at vi ikke glemmer, hvor vi kommer fra, og hvem, der står bag skaberværket?`