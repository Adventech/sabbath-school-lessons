---
title:  Loven og sabbatten
date:   28/05/2024
---

`Hvad er forholdet mellem skabelsen, hviledagen og Guds lov? Åb 14,6-7; Åb 4,11; 1 Mos 2,1-3; 2 Mos 20,8-11`

Skabelsen siger os noget om, hvor dyrebare vi er for Gud. Vi er ikke alene i universet, vi er ikke stjernestøv, og vi er ikke resultatet af tilfældigheder. De mest gængse forestillinger om, hvordan livet begyndte, som stort set alle i dag godtager, er med andre ord uforenelige med Bibelens beretning.

Vi er her ene og alene, fordi Gud ville det. Ikke alene er Jesus Skaberen, det er også ham, der har æren for, at vi er løskøbt. Sabbatten vidner om Skaberens omsorg og forløserens kærlighed og er som sådan afgørende for vores forståelse af frelsesplanen.

Efter at have fuldendt skaberværket hvilede Gud. Dels glædede han sig over det smukke og storslåede resultat, og dels satte han os et eksempel. Sabbatten er et ugentligt åndehul, hvor vi takker ham, som skabte os, og åbner vores sind for den særlige velsignelse, som Gud har lagt i netop denne dag.

Dagen minder os om, at vi har en skaber, som til trods for, at vi vendte ham ryggen, elsker os alt for højt til at lade os i stikken. Sabbatten er for evigt et symbol på den hvile, som kun Gud kan give, og den er et særligt tegn på, at vi anerkender ham som vores skaber (Ez 20,12.20). Sabbatten symboliserer hvile og ikke præstationer, nåde i modsætning til regelrytteri, og accept i modsætning til fordømmelse – at vores frelse beror på Gud og ikke på os. På sabbatten hviler vi i nåden og i hans kærlige arme, som skabte os, forløste os og inden længe kommer for at bo midt iblandt os.

Budskabet i Åb 14 – Guds budskab til verden i endetiden – er en opfordring til at hvile i hans kærlighed og omsorg. Den opfordrer os til at rette vores opmærksomhed mod Skaberen og give ham æren. Hviledagen fungerer som bindeled mellem Guds oprindelige skaberværk i Eden og den nye himmel og den nye jord, som kommer. Den minder os om, at Gud vil genskabe det, som var engang, i al sin skønhed og pragt.

`De fleste adventister har oplevet at blive anklaget for lovtrældom, fordi vi helligholder hviledagen. Tal om, hvordan sabbatten symboliserer frelse og retfærdiggørelse ved tro. Hvordan kan det være, at vi anklages for at forsøge at frelse os selv ved gerninger, når vi hviler, sådan som Gud har sagt, vi skal.`