---
title:  Lovens uforanderlighed
date:   27/05/2024
---

`Hvordan forholder den kristne sig ifølge disse tekster til Guds lov? Matt 5,17.18; Sl 111,7-8; Præd 12,13-14; 1 Joh 5,3; Ordsp 28,9`

Adventisterne følger i de protestantiske reformatorers fodspor, som fastholdt Guds lovs hellighed. Læg mærke til, hvad Wesley havde at sige om Guds anvisninger: “Ceremoniloven, som Moses formidlede til Israels børn, rummede alle de påbud og bestemmelser, som relaterede til offertjenesten, og med Herrens komme blev disse da også vitterligt udslettet, ophævet og fuldstændigt afskaffet … Men moralloven, som er formuleret i de ti bud, og som profeterne håndhævede, afskaffede han ikke. Det var ikke hensigten med hans komme at tilbagekalde nogen del af denne. Det er en lov, som aldrig ændres, og som ‘står fast, så længe himlen er til’ … Hver eneste detalje i denne lov gælder hele menneskeheden til alle tider. Den beror ikke på foranderlige faktorer som tid, sted og omstændigheder, men på Guds natur, menneskets natur og på forholdet mellem de to” (Upon Our Lord’s Sermon on the Mount, Discourse V, John Wesley’s Sermons; An Anthology, Nashville, TN: Abington Press, 1991, s. 208-209).

`Hvad fortæller disse vers os om forholdet mellem Guds lov og Guds karakter? 2 Mos 34,5-7; Rom 7,11.12; Sl 19,7-11; Sl 89,14; Sl 119,142.172`

Guds lov er et udtryk for, hvem han er. På den er Guds rige grundlagt, og den er menneskehedens moralske kompas. Af samme årsag hader Satan den. “Ingen kunne undgå at se, at hvis den jordiske helligdom var en afbildning eller en model af den himmelske, var den lov, der blev opbevaret i arken på jorden, en nøjagtig kopi af loven i arken i himlen – og at man ikke kunne antage sandheden om den himmelske helligdom uden at anerkende kravene i Guds lov og dermed sabbatten som hviledag ifølge det fjerde bud. Her var hemmeligheden bag den bitre modstand mod den harmoniske forklaring af Bibelen, der åbenbarede Kristi tjeneste i den himmelske helligdom” (Ellen White, Mod en bedre fremtid, s. 353-354).

`Hvad er nogle af de mest gængse argumenter for, at vi ikke længere skal overholde de ti bud? Hvad mon denne modstand i bund og grund er et udtryk for?`