---
title:  'Spiritualismen i endetiden: del 2'
date:   06/06/2024
---

Frelsen får vi af Kristus. Han, som har betalt den ultimative pris for at løskøbe os, rækker hænderne frem mod os med en inderlig bøn om, at vi vil tage imod hans tilbud, og vi, der tilhører Kristus, kan glæde os i det “salige håb” om hans genkomst (Tit 2,13).

Og netop det håb forsøger Satan af al magt at slukke. Han benytter alle kneb – det være sig mirakler, tegn eller undere – for at sikre, at så få som muligt opdager sandheden om Gud i Bibelen og den frelse, som Kristus tilbyder os.

“Her kræves der udholdenhed af de hellige, dem, som holder fast ved Guds bud og troen på Jesus” (Åb 14,12) Efterhånden som den kosmiske kamp spidser til, vil Satan gøre sit yderste for at hindre folk i at holde “fast ved Guds bud” og/eller “troen på Jesus“. Uanset hvilke tegn, undere og mirakler vi er vidne til, må vi aldrig lade os forlede til at opgive troen på Jesus eller ignorere hans bud.

`Hvad afslører disse tekster om Satans metoder? Matt 24,23-27; 2 Kor 11,13-14; 2 Thess 2,9-12`

“Frygtelige, overnaturlige syner vil snart vise sig på himlen – tegn på undergørende dæmoners virksomhed. Onde ånder vil gå ud til jordens konger og til hele verden for at bedrage dem og tilskynde dem til at forene sig med Satan i hans sidste kamp mod himlens styre. Både landenes ledere og deres undersåtter vil blive bedraget af disse ånder. Mennesker vil stå frem og foregive, at de er Kristus selv og gøre krav på den titel og den tilbedelse, som tilkommer verdens frelser. De vil udføre underfulde mirakler og påstå, at de har fået himmelske åbenbaringer, der modsiger Skriftens vidnesbyrd.

Som højdepunktet i det store bedrageri vil Satan selv udgive sig for at være Kristus. Kirken har længe bekendt sig til at se hen til Frelserens genkomst som opfyldelsen af sit håb. Nu vil den store bedrager få det til at se ud, som om Kristus er kommet. Forskellige steder i verden vil Satan vise sig blandt mennesker som en majestætisk, strålende skikkelse, der ligner den beskrivelse af Guds søn, som Johannes giver i Åb1,13-15” (Ellen White, Mod en bedre fremtid, s. 624).

`Hvorfor er det vigtigt, at vi ved, hvordan Jesus kommer igen, og at de døde sover og altså ikke opsøger de levende?`