---
title:  Spiritualisme
date:   01/06/2024
---

> <p>Ugens vers</p>
> “For Herren selv vil, når befalingen lyder, når ærkeenglen kalder og Guds basun gjalder, stige ned fra himlen, og de, der er døde i Kristus, skal opstå først. Så skal vi, der lever og endnu er her, rykkes bort i skyerne sammen med dem for at møde Herren i luften, og så skal vi altid være sammen med Herren” (1 Thess 4,16-17).

**Introduktion**

For nogle årtier siden talte man meget om nærdødsoplevelser. Folk, som var blevet genoplivet, fortalte utrolige beretninger om, hvad de havde set og hørt, mens de var “døde“. Tusindvis af disse beretninger er blevet dokumenteret og nærstuderet, og millioner – også blandt kristne – mener, at her er et bevis på, at de døde har en bevidsthed. Det er spiritualismens grundtanke og et af Satans mest udbredte og virkningsfulde bedrag.

Spiritualismens rødder rækker helt tilbage til Eden. “Vist skal I ikke dø!” sagde slangen til kvinden (1 Mos 3,4). I tidens løb har spiritualismen antaget forskellige former alle med den grundlæggende præmis, at livet fortsætter efter døden. Denne idé skabte grobund for et af det 19. århundredes mest omsiggribende religiøse bevægelser, hvis udgangspunkt var tre søstre, der hævdede, at de kunne kommunikere med de dødes ånder (en påstand, som de siden indrømmede var løgn).

I denne uge vil vi se, at vores eneste værn mod Satans blændværk, når kampen mellem det gode og det onde spidser til, er et personligt forhold til Kristus og et solidt kendskab til Guds ord. Når vi ikke længere kan stole på det, vi ser, hører og føler, er det vigtigt, at vi ved, hvad Bibelen siger om bl.a. døden.

Denne uges bibelstudie tager udgangspunkt i Mod en bedre fremtid kapitel 31-34.

### Ugens tekster
Matt 10,28; 24,23-27; Præd 9,5; Es 8,19-20; Joh 11,11-14.21-25; 1 Thess 4,16-17; Åb 16,13-14; 2 Thess 2,9-12