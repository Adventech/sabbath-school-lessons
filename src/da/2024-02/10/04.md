---
title:  Døden ifølge Det Nye Testamente
date:   04/06/2024
---

`Hvordan beskriver Det Nye Testamente døden? Sammenlign med Det Gamle Testamentes beskrivelser af døden. Joh 11,11-14. 21-25; 2 Tim 1,10; 1 Kor 15,51-54; 1 Thess 4,15-17`

I både Det Nye og Det Gamle Testamente sammenlignes døden med en søvn. Mindst 53 gange bruges ordet “søvn” om døden, og der er bred enighed blandt Bibelens forfattere, at sjælen ikke ved døden skiller sig fra kroppen for at leve videre på et nyt bevidsthedsniveau.

Det Nye Testamente tilføjer desuden en mere detaljeret beskrivelse af det løfte, som Det Gamle Testamente også rummer, nemlig løftet om, at de døde ved Jesu genkomst skal opstå til nyt liv.

Evangelierne lægger vægt på, at det evige liv kun findes i Kristus. Alle Helvedes dæmoner tilsammen kan ikke frarøve de troende forsikringen om evigt liv. På korset besejrede Jesus døden, og hans opstandelse garanterer, at alle, der sætter deres lid til ham, skal opstå, når han kommer igen.

Læg mærke til, hvad Paulus siger i 1 Korintherbrev kapitel 15: “For hvis døde ikke opstår, er Kristus heller ikke opstået; men er Kristus ikke opstået, er jeres tro forgæves, så er I stadig i jeres synder, og så er også de, som er sovet hen i Kristus, gået fortabt” (vers 16-18). Hvordan giver de vers mening, hvis de døde allerede ved dødens indtræden befinder sig i himlen? Paulus’ pointe er, at Kristi opstandelse er forløberen for vores opstandelse, og uden opstandelsen “er jeres tro forgæves, så er I stadig i jeres synder“. De døde forbliver, hvor de er, nemlig i jorden.

Disse vers er helt i tråd med andre bibeltekster, der også omhandler håbet om opstandelsen ved Jesu genkomst “til en uforgængelig og ukrænkelig og uvisnelig arv, der ligger gemt i himlene til jer” (1 Pet 1,4). Hvis de døde allerede befinder sig i himlen, giver det så mening at tale om en arv, der er “gemt i himlene” til os? Det Nye Testamentes forfattere så tydeligvis frem til Jesu genkomst og opstandelsen fra de døde, og netop dette håb gav dem mod til at fastholde troen trods modgang og prøvelser.

`Hvorfor er håbet om opstandelsen så væsentlig i den kristne tro? Hvad ville korset betyde uden opstandelsen? Hvad havde vi da at håbe på?`