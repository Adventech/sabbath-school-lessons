---
title:  Døden ifølge Det Gamle Testamente
date:   03/06/2024
---

`Hvad siger disse vers om de dødes tilstand? Sl 6,5; Sl 115,17; 1 Kong 2,10; 11,43; 14,20`

Læren om sjælens udødelighed findes ingen steder i Det Gamle Testamente. Der er ingen henvisninger til, at Guds trofaste folk efter døden farer til himmels, eller at de troløse nedstiger til evig pinsel i Helvede, tværtimod. Døden er en søvn. Om patriarkerne siger Kongebøgerne: “Han lagde sig til hvile hos sine fædre” (1 Kong 2,10), og ifølge Salmernes Bog “sank” de fjendtlige soldater, der døde i kamp, ganske enkelt “hen i søvn” (Sl 76,6). Salmernes Bog bruger desuden udtrykket “sover ind i døden” (Sl 13,4; 90,5). “I retfærdighed skal jeg skue dit ansigt, mættes ved synet af dig, når jeg vågner,” tilføjer salmisten (Sl 17,15), og ifølge Job lægger “mennesker … sig til hvile” og “vågner ikke, før himlen forgår” (Job 14,12).

Idéen om, at de døde eksisterer som ånder og forsøger at kommunikere med de levende, er ikke bibelsk, men hedensk i sin oprindelse, og manglende kendskab til, hvad der sker, når vi dør, gør os særdeles sårbare over for Satans bedrag. Som Ellen White formulerer det: “Mange vil komme til at stå over for djævelske ånder, der udgiver sig for at være elskede slægtninge eller venner og forkynder de farligste vildfarelser. Disse gæster vil appellere til vore ømmeste følelser og udføre mirakler til støtte for deres påstand. Vi må være forberedt på at stå dem imod med Bibelens udsagn om, at de døde intet ved, og at de, som viser sig på denne måde, er onde ånder” (Mod en bedre fremtid, s. 453).

`Hvad får vi yderligere at vide om de dødes tilstand i disse vers? Dan 12,2; Job 19,25-26`

De døde sover, indtil Kristus vækker dem i opstandelsen, og deres ånder forsøger altså ikke at kommunikere med de levende. Til trods for, at deres hedenske nabofolk alle troede på åndeverdenen, opfattede israelitterne døden som en søvn, hvorfra de først skulle vågne på opstandelsens morgen.

Sorgen og savnet sidder i os, men vi ved også, at for dem, der dør i Kristus, er døden blot en søvn: dårligt har de lukket øjnene, før de vågner til synet af Jesu genkomst. “Hold da op,” tænker de måske, “det var hurtigt!”