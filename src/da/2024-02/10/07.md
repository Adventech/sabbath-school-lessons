---
title:  Til videre studium
date:   07/06/2024
---

I en af Lee Strobels seneste udgivelser, The Case for Heaven, bruger forfatteren nærdødsoplevelser som en del af sit argument for, at der findes et liv efter dette: “I forbindelse med en hjerteoperation havde en anden pige en nærdødsoplevelse, i hvilken hun mødte sin afdøde bror … så vidt hun vidste, havde hun ingen bror, men da hun siden fortalte sin far om oplevelsen, afslørede han, at hun rent faktisk havde haft en bror, som han aldrig havde fortalt hende om, da han var død, inden hun blev født” (Lee Strobel, The Case for Heaven, Grand Rapids, MI: Zondervan Books, 2021, s. 69). Strobel selv har dog ikke noget klart bud på, hvordan hans teori hænger sammen med Bibelens lære om, at de kristne først ved Kristi andet komme får deres løn.

“Mange vil komme til at stå over for djævelske ånder,” advarer Ellen White, “der udgiver sig for at være elskede slægtninge eller venner og forkynder de farligste vildfarelser. Disse gæster vil appellere til vore ømmeste følelser og udføre mirakler til støtte for deres påstand. Vi må være forberedt på at stå dem imod med Bibelens udsagn om, at de døde intet ved, og at de, som viser sig på denne måde, er onde ånder.

Lige foran os ligger ‘prøvelsens time, som skal komme over hele jorderig for at prøve dem, der bor på jorden’ (Åb 3,10). Alle, hvis tro ikke er bygget solidt på Guds ord, vil blive bedraget og overvundet. Satan arbejder med ‘al uretfærdighedens bedrag’ på at få herredømme over mennesker, og hans bedrag bliver stadig større. Men han kan kun nå sit mål, hvis mennesker frivilligt giver efter for hans fristelser. De, der for alvor søger at lære sandheden at kende og at omvende sig i lydighed mod sandheden og således gør, hvad de kan, for at forberede sig til kampen, vil finde et sikkert forsvar i sandhedens Gud. ‘Fordi du har bevaret mit ord om udholdenhed, vil jeg også bevare dig’ er Frelserens løfte (Åb 3,10). Han vil hellere sende hver eneste engel ud fra himlen for at beskytte sine børn, end han vil overlade en eneste af dem, som stoler på ham, til at blive besejret af Satan” (Ellen White, Mod en bedre fremtid, s. 453).

**Spørgsmål til drøftelse**

`På hvilke måder forsøger Satan at få os til at tænke i spiritualistiske baner? Spiller medieverdenen en rolle?`

`Kan du dele din tro med en ven, som lige har mistet en af sine kære og tror, at afdøde er i himlen? Hvad er passende at sige?`