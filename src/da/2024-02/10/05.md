---
title:  'Spiritualismen i endetiden: del 1'
date:   05/06/2024
---

`Med hvilke midler vil Satan intensivere sit bedrag, efterhånden som kampen mellem det gode og det onde spidser til? Matt 24,5.11.24; 2 Thess 2,7-9; Åb 13,13-14; Åb 16,13-14`

Djævelen vil benytte sig af “tegn og undere” og spektakulære mirakler for at få så mange som muligt over på sin side, lige inden Jesus kommer igen. Teologen Ángel Manuel Rodríguez har gjort sig følgende observationer om de midler, som ondskabens magter benytter sig af: “Det er ikke budskabet i sig selv, der virker overbevisende, men de overnaturlige manifestationer i form af ‘tegn’ eller ‘mirakler’, som følger med. De udfører/gør (poieō) tegn, og appellerer således til følelserne fremfor fornuften eller intellektet. At dæmoner udfører disse tegn viser, at det budskab, der forener de tre dæmoner (dragen, dyret og den falske profet), er spiritualistisk – tegnene kommer ikke fra Gud. Efterhånden som den kosmiske konflikt nærmer sig sin afslutning, vil dæmoner som aldrig før i verdenshistorien træde frem i rampelyset, og spiritualismen, der udspringer af den ubibelske lære om sjælens udødelighed, vil tryllebinde stort set hele verden” (”The Closing of the Cosmic Conflict: Role of the Three Angels’ Messages“, unpublished manuscript, s. 6).

Hvad er faren ved at sætte sin lid til følelser? Hvilken rolle spiller følelser i vores trosrejse både i negativ og i positiv forstand? Hvordan kan Satan ved at appellere til vores følelser få os til at tilsidesætte al fornuft?

“Satan har længe gjort forberedelser til sin afsluttende indsats for at bedrage verden … Lidt efter lidt har han banet vejen for sit mesterstykke af et bedrag med udviklingen af spiritismen. Han har endnu ikke gennemført sine planer fuldstændigt; men han vil nå det i løbet af den sidste tid, der er tilbage … Bortset fra dem, der ved Guds kraft bevares ved troen på hans ord, vil hele verden blive forført ved dette bedrag. Mennesker bliver nu hurtigt lullet ind i en skæbnesvanger følelse af tryghed, som de først vil blive vækket af, når Guds vrede udgydes” (Ellen White, Mod en bedre fremtid, s. 454-455).

Der er kun et sikkert ståsted nemlig Kristus og hans ord. Det er ikke så vanskeligt at forestille sig, hvordan millioner af mennesker, som er uvidende om døden, kan lade sig forblænde af manifestationer, der synes at understøtte idéen om, at de døde lever videre.

`På hvilke måder har vi allerede nu glæde af at vide, at døden er en søvn?`