---
title:  Sandheden sejrer
date:   09/05/2024
---

Trods fjendens angreb bliver det Gud, der i sidste ende løber af med sejren. Evangeliet vil blive forkyndt for “alle folkeslag og stammer, tungemål og folk” (Åb 14,6). Kampen mellem Kristus og Satan ender med et nederlag til Satan og alle Helvedes magter, for Guds rige gør en ende på det onde, og synden kommer aldrig mere til at sprede død og ødelæggelse i universet. Johannes’ Åbenbaring kapitel 11 begynder med Satans forsøg på i forbindelse med Den Franske Revolution at undergrave troen på Gud og fjerne alle spor af kristendommen, men kapitlet ender med gudsrigets sejr over ondskabens magter. Kapitlet er således til trøst og opmuntring for enhver, der gennemgår frygtelige lidelser, fordi de er tro mod Kristus og hans ord.

`Hvilke begivenheder finder ifølge disse vers sted ved tidens ende, når den syvende trompet lyder? Åb 11,15-18`

Denne verdens riger er nu Guds. Kristus har besejret det onde. Jesus står som vinderen og Satan som taberen. Retfærdigheden sker fyldest, og sandheden råder. “Alt, hvad der er bygget på menneskers myndighed, vil blive omstyrtet; men det, som hviler på Guds ords uforanderlige klippe, skal bestå for evigt” (Ellen White, Mod en bedre fremtid, s. 233).

`Hvad ser Johannes? Åb 11,19`

Johannes fik lov til at se direkte ind i Guds tempel i himlen, og videre ind i det Allerhelligste, hvor Pagtens Ark befinder sig. Helligdommen i Det Gamle Testamente var en model af den himmelske helligdom, og der viste Gud sig selv mellem de to keruber, der smykkede låget på Pagtens Ark, som bl.a. indeholdt Guds lov. Vi er frelst udelukkende af nåde ved tro på Kristus, og i kærlighed til ham vil vi villigt følge hans anvisninger. Godt og ondt er klart defineret i Guds lov (Jak 2,12), og efterhånden som kampen mellem det gode og det onde spidser til, er Guds folk kendtegnet ved, at de fastholder troen på Kristus og følger hans bud (se Åb 12,17 og Åb 14,12).

`Hvilket indtryk gør kontrasten mellem Den Franske Revolutions gudløshed og beskrivelsen af Guds endelige sejr i Johannes’ Åbenbaring kapitel 11 på dig?`