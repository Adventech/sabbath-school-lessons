---
title:  Hvem eller hvad er de to vidner?
date:   05/05/2024
---

`Skriv en liste over de fem ting, der kendetegner de to vidner, som omtales i teksten. Åb 11,3-6`

I Zakarias’ Bog kapitel 4 ser profeten to oliventræer på hver side af en guldlysestage. Det er samme symbolik, som også benyttes i Johannes’ Åbenbaring kapitel 11. Zakarias får at vide, at det skal symbolisere “de to, der er salvet med olie. De står foran hele jordens Herre” (Zak 4,14). Oliventræerne sørger for olie, så lyset i stagen aldrig går ud, og billedet minder os om salmistens beskrivelse af Guds ord som “en lygte for min fod, et lys på min sti” (Sl 119,105). Olien symboliserer Helligånden (Zak 4,2.6), og Johannes’ syn i Åb 11 beskriver, hvordan Guds ord ved Helligåndens kraft forkyndes og oplyser verden.

De to vidner “har magt til at lukke himlen, så der ikke falder regn, så længe de profeterer“. De kan forvandle vand til blod og “ramme jorden med enhver tænkelig plage” (Åb 11,6). Det var på Guds befaling og altså i henhold til Guds ord, at det som svar på Elias’ bøn ikke regnede 3 1/2 år (se Jak 5,17), og med et ord fra Gud forvandlede Moses vand til blod og nedkaldte plager af alle slags over egypterne, da Farao nægtede at frigive Guds folk (2 Mos 7).

Guds ord er ifølge Jeremias’ Bog som en ild, der fortærer dem, der forkaster det. “Fordi de siger sådan,” erklærer Gud, “gør jeg mine ord til en ild i din mund og dette folk til det brænde, den fortærer” (Jer 5,14).

I Joh 5,39 erklærer Jesus, at de gammeltestamentlige skrifter “vidner” om ham. Han siger desuden, at evangeliet skal forkyndes “som vidnesbyrd for alle folkeslag” (Matt 24,14) – et evangelium, som bygger på Guds ord i Det Nye såvel som Det Gamle Testamente. Det græske ord for de to “vidner“, som anvendes i Åb 11,3 har samme rod, som ordet “vidner” og “vidnesbyrd” i disse to tekster, nemlig martys.

Hvem eller hvad er så de to vidner? I lyset af ovenstående og i henhold til den beskrivelse af vidnerne, som gives i Åb 11, er der noget, der tyder på, at de to vidner henviser til Guds ord i henholdvis Det Gamle og Det Nye Testamente, som jo mere end noget andet formidler Guds lys og sandhed.

`Det er almindeligt blandt kristne at nedtone Det Gamle Testamentes relevans. Vi har trods alt Det Nye Testamente, så hvad skal vi med Det Gamle? Hvorfor er det en alvorlig fejlslutning?`