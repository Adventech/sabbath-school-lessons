---
title:  De to vidner
date:   04/05/2024
---

> <p>Ugens vers</p>
> “Græsset tørrer ind, blomsterne visner, men vor Guds ord forbliver til evig tid” (Es 40,8).

**Introduktion**

I århundreder er Guds ord blevet dissekeret, betvivlet og forkastet. Man har hemmeligholdt det i klostre, brændt det på markedspladser og flået det i stumper og stykker. Og de, der troede Guds ord, er blevet latterliggjort, hånet, fængslet og sågar henrettet. Alligevel har Guds ord vundet terræn.

Da man i forbindelse med retssagen mod den engelske bibeloversætter William Tyndale forlangte, at han udleverede den person, der mere end nogen anden havde været medskyldig i hans ulovlige udbredelse af Guds ord, svarede Tyndale til dommerpanelets store forbløffelse: “Biskoppen af Durham.”

Biskoppen, forklarede Tyndale, havde opkøbt et stort lager af engelske bibler og brændt dem offentligt. Biskoppen havde imidlertid ikke taget højde for, at købet af et så stort parti bibler til overpris var med til at finansiere genoptrykningen af et endnu større antal bibler end dem, der var gået til i branden. Sandheden var blevet slået til jorden, men rejste sig straks af støvet i al sin glans og herlighed.

I denne uge vil vi stifte bekendtskab med et af historiens mest brutale angreb på Guds ord og den kristne tro. Under Den Franske Revolution, hvor blodet flød i Frankrigs gader, og tusinder blev ført til guillotinen, blev kristendommen som statsreligion erstattet af ateismen. Alligevel lykkedes det langtfra at lukke munden på dem, der forkyndte Guds ord.

Denne uges bibelstudie tager udgangspunkt i Mod en bedre fremtid kapitel 12-17.

### Ugens tekster
Åb 11,3-6; Zak 4,14; Åb 12,5-6.14-15; Dan 7,25; Es 54,17; Sl 119,89; Åb 11,15-18