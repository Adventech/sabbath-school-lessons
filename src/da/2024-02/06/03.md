---
title:  1260 profetiske dage
date:   06/05/2024
---

`Hvad har disse profetiske perioder til fælles? Åb 11,3; 12,5-6.14-15; Dan 7,25`

De to vidner skal “profetere i tolv hundrede og tres dage, klædt i sæk” (Åb 11,3). De 1260 dage svarer til de 42 måneder, hvor “hedningerne” – dem, der bekæmper Gud – “skal nedtrampe den hellige by” (Åb 11,2). Guds fjender undertrykker altså Guds sandhed i 1260 dage (42 x 30 = 1260), hvor hver dag i henhold til profetisk tidsregning svarer til et år, alt imens Guds to vidner, Det Gamle og Det Nye Testamente, profeterer imod dem.

Som vi allerede tidligere har konstateret, forudsiger Daniel 7,25, at et lille horn vil opstå i kølvandet på Romerrigets sammenbrud, og den magt, som hornet repræsenterer, vil forfølge Guds folk i “én tid, to tider og en halv tid“. En “tid” er det samme som et år, 360 dage, så 3 1/2 tid svarer til 1260 dage.

Åb 12,6.13 beskriver, hvordan Guds folk skal forfølges i 1260 dage; Åb 12,14 henviser til “én tid og to tider og en halv tid“; Åb 13,5 henviser til en tidsperiode på 42 måneder og Åb 11,2.3 nævner både 42 måneder og 1260 dage. Alle disse profetier synes med andre ord at omhandle forskellige aspekter af samme historiske tidsperiode.

Når Bibelen ikke længere betragtes som en autoritet, opstår der et vakuum, der gør det muligt for andre selvbestaltede autoriteter at tilrane sig magten. Det skete f.eks. i årene 538 til 1798 e.Kr., da pavemagten gjorde krav på at være den eneste sande formidler af Guds ord og indgik aftaler med de sekulære magthavere for derved at cementere sin magt på det europæiske kontinent.

I de 1260 år var Guds ord, de to vidner, klædt i sæk og skjult bag romerkirkens traditioner og ritualer. Men de to vidner profeterede stadig. Selv i dette åndelige mørke var der enkelte, der værdsatte Guds ord, efterlevede det og bevarede det. Valdenserne, Jan Hus, Hieronymus, Martin Luther, Ulrich Zwingli, John Calvin, John og Charles Wesley og de øvrige reformatorer holdt fortsat Guds ords autoritet i hævd.

`Findes der fortsat traditioner indenfor kristendommen, som ikke bygger på Guds ord?`