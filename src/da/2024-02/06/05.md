---
title:  De to vidner genopstår
date:   08/05/2024
---

`Hvad sker der ifølge teksten med de to vidner? Åb 11,11`

I kølvandet af Den Franske Revolution skabte en fornyet interesse for Guds ord en vækkelse så omfattende, at Guds modstandere skælvede, og hen mod slutningen af det 18. århundrede drog tusinder af mænd og kvinder ud til verdens fjerneste afkroge for at udbrede kendskabet til Guds ord, heriblandt William Carey, der rejste til Indien og oversatte Bibelen til en lang række indiske dialekter.

Og det er ikke tilfældigt, at disse missionsfremstød skete i kølvandet på netop Den Franske Revolution. Guds ord lever i hjertet hos de troende, og selvom Bibelen tilsyneladende havde fået nådestødet, kunne Guds ord ikke holdes nede for evigt. Der måtte som forudsagt i Johannes’ Åbenbaring komme en modreaktion. “Ateisten Voltaire pralede engang: ‘Jeg er led og ked af at høre folk gentage, at tolv mænd oprettede den kristne religion. Jeg vil bevise, at én mand er nok til at udrydde den.’ Der er gået adskillige generationer, siden han døde. Millioner sluttede sig til kampen mod Bibelen. Men den er langt fra at blive tilintetgjort, og hvor der på Voltaires tid var hundrede bibler, er der nu ti tusind, ja, hundrede tusind eksemplarer af Guds bog. ‘Bibelen er en ambolt, der har slidt mange hamre op.’” (Ellen White, Mod en bedre fremtid, s. 233).

`Hvad siger disse tekster om Bibelen og dens troværdighed? Sl 119,89; 111,7-8`

Det er muligt at angribe og undertrykke Guds ord, men tilintetgøres kan det ikke. Selv bekendende kristne kan finde på at underminere dets indflydelse og stille spørgsmålstegn ved, om dele af Bibelen nu også står til troende, men vi må aldrig lade os vildlede af disse målrettede angreb mod Guds ord. Ordet lever i bedste velgående den dag i dag, og med sit ord berører Gud endnu menneskehjerter og skaber forvandling hos dem, der er lydhøre over for hans stemme og villigt følger hans anvisninger.

`Hvilke profetier har særlig betydning for dig? Hvorfor?`