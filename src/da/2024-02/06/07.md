---
title:  Til videre studium
date:   10/05/2024
---

“Da Bibelen blev forbudt af religiøse og verdslige myndigheder; da dens vidnesbyrd blev forvansket, og der blev gjort alle tænkelige forsøg, som mennesker og dæmoner kunne opfinde, på at lede folkets interesse bort fra den; da de, der vovede at forkynde dens hellige sandheder, blev forfulgt, pint og dræbt for deres tros skyld – eller tvunget til at flygte op i bjergene eller til huler og grotter i jorden – da profeterede de trofaste vidner klædt i sæk. Alligevel fortsatte deres vidnesbyrd gennem alle de 1260 år. Selv i de mørkeste tider fandtes der fromme mænd, som elskede Guds ord og vågede over hans ære. Disse trofaste tjenere gav Gud visdom, kraft og myndighed til at forkynde hans sandhed i al den tid …

Da Frankrig offentligt forkastede Gud og vragede Bibelen, frydede onde mennesker og mørkets ånder sig over, at de havde opnået, hvad de så længe havde ønsket – et rige, der var befriet for begrænsningerne i Guds lov … Guds ånd, som holder Satans grusomme magt i skak, indstillede en stor del af sin virksomhed, og han, hvis eneste glæde er menneskenes elendighed, fik tilladelse til at handle, som han ville. De, der havde valgt at gå i oprørernes tjeneste, måtte høste oprørets frugter. Landet var fuldt af forbrydelser, der var så frygtelige, at de ikke kan beskrives. Fra hærgede provinser og ødelagte byer lød et forfærdeligt smertensskrig. Frankrig var som rystet af et jordskælv. Religionen, lovene, samfundsordenen, familien, staten og kirken var blevet knust af den respektløse hånd, som havde løftet sig imod Guds lov” (Ellen White, Mod en bedre fremtid, s. 218; 231-232).

**Spørgsmål til drøftelse**

`Hvordan kommer kampen mellem det gode og det onde tydeligt til udtryk i Den Franske Revolution?`

`I sin argumentation for, at Gud ikke findes, var der en, der skrev: “Vi er frie til at sætte os vores egne mål og krydse intellektuelle barrierer uden først at se os om efter skilte med ‘Adgang forbudt’.” Hvorfor er dette et rammende udsagn for det, der får mange til at forkaste Gud? Kan denne holdning forklare noget af det, der skete under Den Franske Revolution?`

`Hvordan har Johannes’ kig ind i Helligdommen relevans for det, der kommer til at ske, når kampen mellem det gode og det onde spidser til?`