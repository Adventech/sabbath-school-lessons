---
title:  Drabet på de to vidner
date:   07/05/2024
---

`Hvilken skæbne venter ifølge disse vers Guds to vidner? Åb 11,7-9`

I år 538 e.Kr. var Romerriget brudt sammen, og Kejser Justinian overdrog al civil, politisk og religiøs magt til pave Vigilius. Pavekirken sad således på magten indtil den 10. februar år 1798, hvor den franske general, Berthier, på Napoleons ordrer indtog Rom. Pave Pius VI blev taget til fange og eskorteret til Frankrig, hvor han endte sine dage. Denne dato markerer i overensstemmelse med profetien om de 1260 dage (eller år) i Daniels Bog og Johannes’ Åbenbaring enden på romerkirkens sekulære autoritet (se mandagsafsnittet).

Endnu et tydeligt eksempel på, at Bibelens profetier rent faktisk holder stik! Mere end 500 år f.Kr. forudsagde Daniel med stor nøjagtighed noget, der først skulle ske 2300 år senere, og vi har således al mulig grund til at sætte vores lid til Bibelens profetier.

Men knapt var århundreders trusler mod Bibelens sandhed afværget, før en ny og om muligt endnu større trussel materialiserede sig. Dyret, som steg op af afgrunden (Satan), gik straks til angreb på Guds ord og benyttede Den Franske Revolution, der begyndte i 1789, som springbræt til at rette nye målrettede angreb mod Bibelens autoritet.

Under revolutionen besluttede man fra regeringens side at indføre en ateistisk statsreligion, der kunne erstatte kristendommen. Man kaldte denne religion “Culte de la Raison” eller på dansk “Fornuftens Kult“. Den 10. november 1793 afholdt man “Fornuftens Festival“, hvor man blandt andet brændte bibler i gaderne og beslaglagde kirker overalt i Frankrig. Gud, erklærede man, eksisterede ikke, og døden var livets endelige punktum. De to vidners lig lå “på gaden i den store by, hvis åndelige navn er Sodoma og Egypten, og hvor deres herre blev korsfæstet” (Åb 11,8).

I oldtidens Egypten tilbad man et væld af guder, men nægtede at anerkende den ene sande Gud (se 1 Mos 5,2), og Sodoma repræsenterer alt, hvad der er ondt og afskyeligt. Den Franske Revolutions blodrus og gudsfornægtelse gav så at sige Guds to vidner dødsstødet. I 3 1/2 år – fra den 26. november, 1793, hvor man officielt afskaffede al religion i Frankrig og til den 17. juni, 1797, hvor den franske regering ophævede de religiøse sanktioner – så det bestemt ud til, at ateismen havde sejret.