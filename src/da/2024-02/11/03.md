---
title:  Tvang
date:   10/06/2024
---

Profetien om dyrets mærke beskriver Satans mest brutale og målrettede angreb på Guds folk. Til trods for at fjenden lige siden Jesu død har vidst, at slaget er tabt, fortsætter han sine angreb i håb om at tage så mange som muligt med sig i faldet. I første omgang forsøger han med list, men virker det ikke, griber han til vold, og bestemmelsen om, at enhver, der nægter at tilbede dyret eller bære dets mærke, skal dø, kommer ultimativt fra Satan selv.

Religiøs forfølgelse er langt fra noget nyt fænomen. Det begyndte med Kain, der slog sin bror ihjel, fordi han valgte at følge Guds anvisninger, og ifølge Jesus kan kristne finde på at forfølge andre kristne af samme årsag.

`Hvad var de første kristne udsat for, og kan der trækkes paralleller til det, som Guds menighed i endetiden vil blive udsat for? Joh 16,2; Matt 10,22; 2 Tim 3,12; 1 Pet 4,12`

Til at begynde med var det romermagten, der forfulgte de kristne, men senere, da kristendommen blev statsreligion, overtog den etablerede kirke forfølgelsen af dem, der holdt fast ved Bibelens lære. Dyrets mærke er således bare det sidste led i en lang satanisk kæde af forfølgelse, hvis formål det er at tvinge alle til at indordne sig under et specifikt regelsæt og udelukkende tilbede indenfor de fastsatte rammer flertallet har sat.

Noget tyder på, at første skridt bliver økonomiske sanktioner over for dem, der ikke bærer dyrets mærke. Men efterhånden som situationen spidser til, vil de, der fortsat nægter at følge dyret, blive dømt til døden (Åb 13,15.17).

I et forsøg på at få så mange kristne som muligt på sit parti, når de tvinges til at vælge side, forsøger djævelen allerede i dag at overtale bekendende kristne til at gå på kompromis med det, som er ret. Selvom det tilsyneladende ser ud til, at hele verden, “fulgte dyret med undren” (Åb 13,3), er der fortsat nogle, der “holder fast ved Guds bud og troen på Jesus” Åb 14,12). De følger i stedet “Lammet, hvor det går” (Åb 14,4), og mørkets magter har ingen chance mod dem, for de har Kristus på deres side.

`Ser du en udfordring for dig, til at lade økonomiske hensyn bestemme, hvordan du helligholder sabbatten?`