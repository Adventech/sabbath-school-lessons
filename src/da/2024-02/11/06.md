---
title:  Dyret fra jorden
date:   13/06/2024
---

`Hvordan adskiller det andet dyr sig fra det første dyr i Johannes’ Åbenbaring kapitel 13? Åb 13,11-18`

Det første dyr steg op af havet, mens det andet kom “op af jorden” (Åb 13,11). Havet symboliserer “folk og skarer, folkeslag og tungemål” (Åb 17,15), og jorden kunne derfor være et forholdsvis tyndt befolket område. Det andet dyr dukker op hen imod slutningen af den profetiske tidsperiode, hvor det første dyr er ved magten (Åb 13,5) – altså lige omkring år 1798.

Amerikas Forenede Stater passer som hånd i handske med den beskrivelse. I 1776 underskrev man uafhængighedserklæringen, i 1789 enedes man om en forfatning, og hen mod slutningen af det 19. årh. var USA officielt en verdensmagt.

Johannes fortsætter: “Det havde to horn som et lam, men talte som en drage” (Åb 13,11). I bibelske profetier symboliserer horn magt. Til forskel for det første dyr, har dette dyr ingen kroner på sine horn, hvilket kunne tyde på, at det ikke er noget monarki. De to horn symboliserer de to principper på hvilke USA’s forfatning hviler, og som er hemmeligheden bag nationens succes, nemlig politisk og religiøs frihed.

`Hvilken udvikling sker der med det andet dyr, og hvordan taler det? Åb 13,11-12`

Når dyret, der ellers minder om et lam, åbner munden, taler det som en drage. Det “udøver hele det første dyrs magt” og opgiver tilsyneladende princippet om religiøs frihed, idet “det får jorden og dem, der bor på den, til at tilbede det første dyr” (Åb 13,12). Det kommer altså til at være USA, der stiller krav om, at alle verden over tilbeder det første dyr og anerkender paven som åndelig såvel som sekulær autoritet. Ifølge denne profeti laver USA et billede af dyret – en sammensmeltning af kirke og stat – som alle skal tilbede.

Det er bemærkelsesværdigt, at nationen på ingen måde var den politiske, militære og økonomiske stormagt, som den er i dag, da man første gang foreslog, at netop USA skulle være den magt, som beskrives her i Åb 13,11 og 12.

`Tænk på den politiske uro, der hersker i nutidens USA. Hvordan kan denne krise være med til at bane vejen for opfyldelsen af denne profeti?`