---
title:  Det sidste slag ifølge Johannes’ Åbenbaring
date:   09/06/2024
---

Johannes’ Åbenbaring er andet og mere end mærkværdige dyr og kryptiske symboler. Det er en bog, der indeholder evige sandheder, som Gud i sin kærlighed forsøger at indprente dem, der kommer til at gennemleve det sidste slag i kampen mellem det gode og det onde.

`Hvad er det gennemgående tema i Johannes’ Åbenbaring i den kosmiske konflikt mellem det gode og det onde? Åb 14,7.9; 4,11`

Åb 14,7 er en klar opfordring til at tilbede Skaberen. Evolutionsteorien har i de sidste to århundreder taget verden med storm, men sabbatten står som en evig påmindelse om, hvem vi er, og hvor vi kommer fra. Vi er ikke resultatet af tilfældigheder, men skabt af Gud, og kun han fortjener vores loyalitet og tilbedelse. Netop derfor er sabbatten en torn i øjet på Satan.

`Hvordan ser tilbedelse af Skaberen ud i praksis? Åb 12,17; 14,12`

At tilbede Skaberen ved at holde hans bud står i skærende kontrast til tilbedelse af dyret. Når konflikten mellem Kristus og Satan spidser til, vil der være nogle, der trods voldsom modstand og forfølgelser af hidtil ukendt størrelsesorden fastholder deres loyalitet mod Gud.

“Helligholdelse af den falske hviledag ifølge statens lov, men i modstrid med det fjerde bud, vil således være en troskabserklæring til den magt, der går imod Gud, mens overholdelse af den sande sabbat i lydighed mod Guds lov, er et troskabsbevis mod Skaberen” (Ellen White, Mod en bedre fremtid, s. 492).

De, der trofast følger Frelseren, holder ifølge Åb 14,12 fast ved troen på Jesus. De bevarer tilliden til en frelser, som de ikke kan se, og holder ud, selvom de ikke umiddelbart forstår, hvorfor de må lide, som de gør. Troen er ikke noget, vi selv frembringer, men en gave fra Gud, og takket være ham får vi mod til at holde ud.

`Hviledagen blev allerede i Eden indviet til minde om, at Gud er skaberen. Det, som hviledagen symboliserer, er så grundlæggende, at når Rom gjorde krav på retten til at “ændre tider og lov” (se Dan 7,25), var det intet mindre end et målrettet angreb på Guds autoritet. Hvorfor vil netop sabbatten være i fokus, når det sidste slag i kampen mellem det gode og det onde skal stå?`