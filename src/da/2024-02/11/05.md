---
title:  Hvem er dyret? Del 2
date:   12/06/2024
---

I overstrømmende glæde og taknemmelighed tilbeder Guds folk Gud og Gud alene. De følger ham af kærlighed, og deres trofasthed mod ham udspringer af hans trofasthed mod dem.

`Hvad gør dyret her? Hvor længe? Åb 13,5`

I lektie 4 så vi, at en profetisk dag svarer til et bogstaveligt år (4 Mos 14,34; Ez 4,6). De 42 måneder i Åb 13,5, svarer til 1260 profetiske dage eller 1260 år (1 måned = 30 dage i den jødiske kalender). Ifølge Åb 13,3.12 vil det “banesår“, som pavedømmet i overensstemmelse med profetien fik i 1798, blive “lægt” og pavemagten vil igen gøre sin indflydelse gældende verden over.

I dag tager paven jævnligt på statsbesøg i en lang række lande, og mange verdensledere besøger Vatikanet. Det er ikke svært at forestille sig, at man netop nu, hvor verden går en særdeles usikker fremtid i møde, igen vil se hen til pavemagten som det eneste, der potentielt kan samle nationerne og sikre fred og stabilitet.

I sin tale til de mere end 15.000, der var samlet på Peterspladsen i Rom den 6. juni 2012, sagde paven bl.a.: “Søndag er Herrens dag og en dag, hvor mænd og kvinder overalt skal nyde friheden, friheden i familien og friheden i Gud. Når vi forsvarer søndagen, forsvarer vi menneskers frihedsrettigheder” (vatican.va). Pavens egentlige formål var godt, nemlig at appellere til at respektere Herres dag i tråd med Guds hensigt for hviledagen, men samtidig understreger han, at han betragter søndag som Herrens hviledag.

“De mennesker, der ærer Bibelens sabbat,” siger Ellen White, “vil blive fordømt som fjender af lov og orden, for at nedbryde samfundets moralske grænser og være årsag til anarki og korruption, og derved nedkalde Guds dom over jorden … De vil blive beskyldt for at være fjender af regeringen. Præster, der fornægter den guddommelige lovs gyldighed, vil fra prædikestolen understrege pligten til at adlyde de borgerlige myndigheder som indsat af Gud. I lovgivende forsamlinger og i retssale vil de, der overholder buddene, blive fremstillet i et falsk lys og dømt” (Ellen White, Mod en bedre fremtid, s. 480).

`Måske er det svært at forestille sig, men med den rivende udvikling, vi ser i verden omkring os, hvor hurtigt kan verden, som vi kender den, så ikke forandre sig? Er det muligt, at opfyldelsen af disse profetier er nærmere, end vi forestiller os?`