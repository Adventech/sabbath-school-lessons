---
title:  Til videre studium
date:   14/06/2024
---

Når Johannes’ Åbenbaring taler om at tilbede dyret og dets billede, er det en henvisning til Daniels Bog 3, hvor Babylons konge forlangte, at Shadrak, Meshak og Abed-Nego skulle bøje sig for billedstøtten. I det antikke såvel som det moderne Babylon er der fokus på tilbedelse. Ægte tilbedelse kommer fra hjertet. Vejledt af Guds ord, forvandlet af hans kærlighed og fyldt af hans ånd, vil vi ikke tilpasse os denne verden (se Rom 12,2), men være lydhøre over for den vejledning, som Gud giver os i sit ord. Kun på Guds ord har vi fast grund under fødderne!

“Gud tvinger aldrig menneskers vilje eller samvittighed, men Satan griber hele tiden til grusomhed og tvang for at få magt over dem, han ikke på anden måde kan forføre. Ved at skabe frygt og bruge magt søger han at beherske samvittigheden og sikre sig selv at blive hyldet. Han virker gennem både religiøse og verdslige myndigheder for at opnå dette og får dem til at udforme menneskelige love i strid med Guds lov …

For at kunne udholde den prøvelse, der venter dem, skal de kunne forstå Guds vilje, som den er åbenbaret i hans ord … Ingen andre end de, der har styrket deres sind med Bibelens sandheder, vil kunne klare den sidste store kamp …

Men Gud vil have et folk på jorden, der holder fast ved Bibelen og Bibelen alene som rettesnor for alle læresætninger og basis for alle reformer. Lærde mænds meninger, videnskabens konklusioner, trosbekendelser eller bestemmelser fra gejstlige råd, så mange og så forskellige og uenige de er, som de kirker de repræsenterer, flertallets stemme – ikke én af disse, eller dem alle, skal anses som bevis for eller imod nogen del af den religiøse tro. Før vi anerkender nogen læresætning, må vi forlange et klart ‘så siger Herren’ til støtte for den” (Ellen White, Mod en bedre fremtid, s. 480; 483-484).

**Spørgsmål til drøftelse**

`Hvordan kan vi leve i forventningen om, at Jesus snart kommer igen uden at være dommedagsprofeter?`

`Hvad siger vores daglige rutiner om, hvem / hvad vi tilbeder?`

`Hvordan kan vi trygt se fremtiden i øjnene? Kan du inspirere andre til ikke at leve i frygt?`

`Hvilken praktisk forskel gør vores indsigt i fremtiden for vores dagligliv?`