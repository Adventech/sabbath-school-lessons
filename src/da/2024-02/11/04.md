---
title:  Hvem er dyret? Del 1
date:   11/06/2024
---

`Hvor kommer dyret fra, og hvorfra får det sin autoritet? Åb 13,1-2`

Dragen i Johannes’ Åbenbaring er stort set altid Satan. I Åb 12,3-5 står der, at dragen gjorde et forsøg på “at sluge” kvindens søn, så snart hun fødte, og at denne søn siden blev “bortrykket til Gud og hans trone“. Det var Satan selv, der med hjælp fra romermagten forsøgte at gøre det af med Kristus (se Matt 2,16-18), og Guds ærkefjende benytter sig stort set altid af politiske og/eller religiøse magtinstanser, når der er noget, han ønsker gennemført.

Om dyret får vi at vide, at “dragen gav det sin magt og sin trone og stor styrke” (Åb 13,2), og flere århundreder senere gik denne profeti i opfyldelse, da den romerske kejser Konstantin flyttede hovedstaden fra Rom til den by, der siden kom til at hedde Konstantinopel (i dag Istanbul). I den kejserlige by, Rom, var der således skabt et vakuum, og kejsersædet her blev overladt til dyret.

Som Isaac Backus formulerede det: “Ved at flytte imperiets hovedsæde til Konstantinopel … banede kejser Konstantin vejen for, at biskoppen af Rom kunne ophøje sig selv til hersker over ikke bare menneskeheden, men også over selveste Gud i himlen” (The Infinite Importance of the Obedience of Faith, and of Separation from the World, s. 16 (citat fra Le Roy Edwin Froom, The Prophetic Faith of Our Fathers, bd. 3, s. 213)). Ifølge Thomas Hobbes, er “pavedømmet ingen anden end det afdøde romerriges spøgelse, der med krone på hovedet har indtaget pladsen på dets grav” – (Leviathan, New York: Oxford University Press, 1996), s. 386). Nærstuderer man profetien, vil man opdage, at dyret i Johannes’ Åbenbaring 13 er en frafalden religiøs magt, som vokser frem af det romerske imperium og etablerer et verdensomspændende religiøst system (Åb 13,3.4). Dette dyr er ikke et menneske, men en religiøs organisation, som erstatter Guds ord med menneskeskabte regler og påbud.

`Hvad kendetegner dyret? Åb 13,1.6`

I Joh 10,33 og Luk 5,21 definerer Bibelen gudsbespottelse med to forskellige eksempler: 1) Et menneske, der gør krav på at være Gud, og 2) et menneske, der hævder at kunne tilgive synd. At anklage Jesus for disse to ting var helt forfejlet, for Jesus var Gud og havde derfor ret til at tilgive synd. Pavedømmet gør krav på to ting, der ifølge Bibelen er gudsbespottelse, nemlig at dets præster har ret til at tilgive synd, og at paven er Guds stedfortræder på jorden.