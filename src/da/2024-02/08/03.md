---
title:  Det allerhelligste
date:   20/05/2024
---

`Hvorfor var forsoningsdagen så vigtig i det gamle Israel? 3 Mos 16,21.29-34; 3 Mos 23,26-32; Hebr 9,23-28`

Præsten gjorde tjeneste hver eneste dag året rundt, men på forsoningsdagen, Yom Kippur, rettedes alles opmærksomhed mod helligdommen, og i Tredje Mosebog kapitel 16 og 23 gives der detaljerede anvisninger om det, der skulle ske på netop den dag. Alle fastede, og alt arbejde ophørte. Ypperstepræsten trådte frem for Gud på folkets vegne, mens folket bekendte deres synd for Gud. Den, der på forsoningsdagen nægtede at “spæge sit legeme“, var ikke længere en del af Guds udvalgte folk (3 Mos 23,27.29).

På forsoningsdagen tog ypperstepræsten blodet fra syndofferbukken ind i helligdommen og stænkede lidt på sonedækket såvel som på alterets horn. Når han således havde skaffet “helligdommen og Åbenbaringsteltet og alteret soning“, lagde ypperstepræsten sine hænder på den levende buks hoved og bekendte Israelitternes synder. Bukken blev derfefter ført ud i ødemarken og sluppet løs – for evigt bandlyst fra lejren (16,20-22).

Hver eneste dag overførte man blod til helligdommen. Synden blev “optegnet” (Jer 17,1) og overladt til Gud. På forsoningsdagen, blev synden så lagt på syndbukkens hoved og transporteret ud af helligdommen som symbol på, at det jo ultimativt er Satan, symboliseret ved syndebukken, Azazel, der er ansvarlig for syndproblemet.

Bukken blev ført langt ud i ødemarken, bort fra helligdommen og fra Guds folk. Både helligdom og folk stod således ved dagens afslutning renset for synd. I den himmelske helligdom er Jesus vores ypperstepræst. Indtil 1844 havde han sin gang i det Hellige, og efter de 2300 dage indtrådte han i det Allerhelligste.

Jesus står som garant for os, når Gud dømmer. Som Ellen White formulerede det: vi er “retfærdiggjort ved hans retfærdighed, som vi ingen del har i” (Jesu liv, s. 17). Som en følge heraf “spæger” vi vores sjæl eller sagt på en anden måde: Vi tager afstand fra synden og lever ikke længere med en stiltiende accept af, at vi er underlagt det onde. Vi er færdige med at komme med undskyldninger for vores syndige handlinger og er villige til at slippe det, der skiller os fra Gud. Vi lader os med andre ord forvandle ved Guds nåde til et helligt liv i ham.

`Hvad betyder forsoningsdagen i praksis for os? Hvorfor har den en direkte indflydelse på, hvordan vi lever vores liv?`