---
title:  Godt at vide om det allerhelligste
date:   22/05/2024
---

`Hvilke forsikringer får vi her? Hvad opfordres vi til? Hebr 4,14-16; 10,19-22`

Paulus opfordrer os her til at holde fast – til at træde frem med frimodighed og sætte vores lid til Jesus, vores ypperstepræst. I Jesus har vi alt, hvad vi behøver, og ved tro kan vi “gå ind i helligdommen ad den nye, levende vej, som han har åbnet for os“.

Blodet er i forgården strøget på brændofferalterets horn og i det Allerhelligste stænket på sonedækket og røgelsesalterets horn. Jesu blod baner os vejen til Gud. Fik vi efter fortjeneste, havde vi ingen ret til at få foretræde for den hellige og helt igennem retfærdige Gud, men lige så hellig og retfærdig, som Gud er, lige så nådig er han også, og i kraft af Jesu offer på korset kan vi stå for Gud, som havde vi aldrig syndet.

`Hvad fortæller symbolikken os her? Hvad er i Johannes’ syn forholdet mellem loven og evangeliet? Åb 11,19`

Her ser vi så at sige direkte ind i Den Almægtiges tronsal, hvor Pagtens Ark, som rummer Guds uforanderlige lov, har en central plads. Helligdommen er indrettet på en måde, som på en og samme tid vidner om Guds retfærdighed og om hans uendelige nåde. “Sådan er den pagt, jeg vil slutte med Israels hus, når de dage kommer,” forklarer Gud i Hebræerbrevet, “Jeg lægger mine love i deres indre og skriver dem i deres hjerte. Jeg vil være deres Gud, og de skal være mit folk” (Hebr 8,10). I tro træder vi ind i den himmelske helligdom, hvor vi ved Kristus ikke alene får tilgivelse for vores overtrædelser, men også kraft til at leve i overensstemmelse med Guds lov. Kristus, som døde for os, skriver sin lov i vores hjerter og frelser os således “helt og fuldt” (Hebr 7,25) fra syndens løn såvel som fra dens magt over os.

`Hvorfor er det godt at vide, at Jesus går i forbøn for os? Havde vi noget håb, hvis ikke det var for evangeliet?`