---
title:  Til videre studium
date:   24/05/2024
---

Læg mærke til Jesu forsvar for os i dommen, og hvilken rolle vi selv spiller: “Jesus undskylder ikke deres synder, men henviser til deres anger og tro. Han hævder, at de bør tilgives, og løfter sine sårede hænder op for Faderen og de hellige engle og siger: Jeg kender dem ved navn. Jeg har tegnet dem i mine hænder. ‘mit offer, Gud, er en sønderbrudt ånd, et sønderbrudt og sønderknust hjerte afviser du ikke, Gud’ (Sl 51,19). Og til sit folks anklager siger han: ‘Herren irettesætter dig, Satan; Herren, som har udvalgt Jerusalem, irettesætter dig’ (Zak 3,2)” (Ellen White, Mod en bedre fremtid, s. 392).

“At Guds folk står for Herren iført tilsmudsede klæder bør vække til ydmyghed og eftertanke hos enhver, der bekender sig til hans navn. De, hvis liv er under forvandling, og som af et ærligt hjerte ønsker at adlyde sandheden, vil ikke have høje tanker om sig selv og deres egen formåen. Jo mere de får øjnene op Kristus, jo stærkere vil deres ønske blive om at blive forvandlet efter hans billede, og jo tydeligere vil det blive for dem, i hvor høj grad de selv kommer til kort. Men mens det selvfølgelig er vigtigt, at vi er klar over, at vi er syndere, skal vi samtidigt være klar over, at Kristus står som garant for os. Han er vores retfærdighed, vores hellighed og vores frelse. Kun Kristus kan tale vores sag. Han kan lukke munden på anklageren med argumenter, der ikke beror på vores meritter, men på hans” (Ellen White, Testimonies for the Church, vol. 5, s. 471-472).

“Vi lever nu i tiden for den store forsoningsdag. Mens ypperstepræsten i den symbolske tjeneste skaffede Israel soning, skulle hele folket omvende sig og ydmyge deres sjæle for Herren, for ikke at blive udelukket af menigheden. På lignende måde bør alle, der ønsker, at deres navne skal blive stående i livets bog, benytte den korte tid, der er tilbage af nådetiden, til at ydmyge sig for Gud med oprigtig anger over synden” (Ellen White, Mod en bedre fremtid, s. 396).

**Spørgsmål til drøftelse**

`Hvilke følelser vækker det hos dig, at Jesus rækker sine mishandlede hænder frem mod Faderen som argument for, at du skal frelses?`

`“Kristus kan tale vores sag,” skrev Ellen White. “Han kan lukke munden på anklageren med argumenter, der ikke beror på vores meritter, men på hans.” Hvordan kan du tage det løfte til dig?`