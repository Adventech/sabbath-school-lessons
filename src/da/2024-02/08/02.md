---
title:  Den himmelske helligdom
date:   19/05/2024
---

`Hvilke to helligdomme præsenteres vi for i disse tekster? 2 Mos 25,8-9.40; Hebr 8,1-6`

Efter skuffelsen i 1844 studerede de første adventister ivrigt i Bibelen i håb om at finde noget, der kunne forklare, hvori de havde taget fejl. De opdagede, at Bibelen henviser til to helligdomme: en helligdom på jorden og en helligdom i himlen. Ordet “helligdom” bruges altså dels om den helligdom, som Moses rejste i ørkenen, og dels om selve prototypen, “det sande Åbenbaringstelt“, som befinder sig i himlen. Ved Jesu død mistede helligdomstjenesten her på jorden sin berettigelse, for i Den Nye Pagt indtræder Jesus nemlig selv som præst i “det sande Åbenbaringstelt” i himlen. Da profetien i Dan 8,14 opfyldes i Den Nye Pagts tid, må den helligdom, som profetien henviser til, være den himmelske.

“Da de 2300 dage udløb i 1844, havde der ikke været nogen helligdom på jorden i mange århundreder. Derfor er det hævet over enhver tvivl, at profetien: ‘2300 aftener og morgener! Derefter skal helligdommen renses,’ sigter til den himmelske helligdom” (Ellen White, Mod en bedre fremtid, s. 338-339).

Helligdommen i ørkenen var en nedskaleret model af helligdommen i himlen. Både i indretning og funktion skulle helligdommen åbenbare Guds frelsesplan, og hvert eneste offer repræsenterede det offer, som Jesus, Guds lam, skulle bringe på Golgata (se Joh 1,29). Kristus har sat os fri. Vi er tilgivet. Vi står uden skyld, når vi tager imod Jesu offer på vores vegne og bekender vores synd (1 Joh 1,9). Jesus er offerlammet, som døde for os, og præsten, som lever for os.

“Derfor kan han også helt og fuldt frelse dem, som kommer til Gud ved ham, fordi han altid lever og vil gå i forbøn for dem” (Hebr 7,25). Vi skal ikke bære på skylden, og synden har ikke længere magt over os (Rom 8,1-4; 2 Kor 5,21). Fordi Jesus går i forbøn for os, har synden mistet sit tag i os. Vi er ikke længere underlagt vores syndige natur og ikke længere slaver under synden. I Kristus er vi frie: frie fra syndens fordømmelse og frie fra syndens magt. Når vi i tro holder os til Kristus, garanterer han vores frelse.

`Hvad betyder det for dig at vide, at Jesus går i forbøn for dig og altså taler din sag? Hvorfor har du brug for en, der kan stå som garant for dig? Hvorfor er det godt at vide, at Jesus gør netop det?`