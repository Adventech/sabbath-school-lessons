---
title:  Jesus vores forsvarer
date:   23/05/2024
---

`Hvilken forskel er der ifølge disse vers på præstens rolle i den jordiske helligdom og det, som Jesus udretter i den himmelske? Hebr 10,9-14`

Jesus døde én gang for alle som sonoffer for synden. Som præst i den himmelske helligdom helliger han os, og i det Allerhelligste, hvor han nu befinder sig, er han vores forsvarer i dommen (se 1 Joh 2,1). “Sådan er Kristus ofret én gang for at bære manges synder og vil anden gang komme til syne, ikke for syndens skyld, men for at frelse dem, som venter på ham” (Hebr 9,28). Syndproblemet har Jesus løst dels ved sin død og dels i kraft af sin rolle som vores mellemmand og forsvarer, og snart kommer han igen for at frelse dem, der “har glædet sig til hans tilsynekomst” (2 Tim 4,8).

`Hvorfor opfordres vi til at følge Jesus? Hvad vil vi erfare, når vi følger ham? Hebr 6,19-20`

“Kristi mellemkomst for mennesker i den himmelske helligdom har lige så stor betydning for frelsesplanen som hans død på korset. Ved sin død påbegyndte han den gerning, som han efter sin opstandelse steg op for at fuldende i himlen. I troen må vi gå ind bag forhænget, ‘hvor Jesus gik ind som en forløber for os’. Der tilbagekastes lyset fra Golgatas kors. Der kan vi få en dybere indsigt i forløsningens mysterier. Menneskets frelse er tilvejebragt ved en umådelig omkostning for himlen. Det offer, som er bragt, opfylder Guds lovs strengeste krav. Jesus har åbnet vejen til Faderens trone. Takket være hans mellemkomst kan alle, der kommer til ham i tro, få deres oprigtige ønske lagt frem for Gud” (Ellen White, Mod en bedre fremtid, s. 396).

Guds frelsesplan er altomfattende. Med den vinder Gud det afgørende slag i kampen mellem det gode og det onde og redder planeten ud af Satans klør. Ved sit liv slog Jesus fast – ikke kun for os, der bor på jorden, men for alle skabninger i hele universet – at Gud er kærlighed. Ved sin død afslørede han, hvor modbydelig synden i virkeligheden er. Og som vores talsmand i den himmelske helligdom sikrer han, at alle, som ønsker det, kan blive forsonet med Gud.

`Hvordan hænger Kristi død på korset sammen med hans rolle som vores talsperson i den himmelske helligdom? Hvorfor er dommen et nødvendigt led i Guds frelsesplan?`