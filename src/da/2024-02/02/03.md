---
title:  Reddet af forsynet
date:   08/04/2024
---

Af de begivenheder, der gik forud for erobringen af Jerusalem, fremgår det tydeligt, at Gud i sin kærlighed ikke bare lod stå til. Netop som Cestius Gallus og den romerske hær, der omringede byen, skulle til at angribe, trak de sig uventet tilbage med den jødiske hær efter sig. De kristne fik således anledning til at krydse Jordan og flygte til Pella i Peræa. “De ventende kristne havde fået det lovede tegn, og nu fik alle, der ville, mulighed for at efterkomme Frelserens opfordring. Forholdene blev tilrettelagt således, at hverken jøderne eller romerne hindrede de kristnes flugt” (Ellen White, Mod en bedre fremtid, s. 26).

`Hvad fortæller disse tekster os om Guds kærlige omsorg? Sl 46,2; Es 41,10`

I sidste ende er det Gud og ingen anden, der regerer, og selvom der findes adskillige eksempler på, at Gud er fleksibel og gerne tilpasser sine planer efter os, er der ingen tvivl om, at han, når det er nødvendigt, for at hans planer skal lykkes, aktivt griber ind i verdenshistorien. Der vil være tidspunkter, hvor det ser sort ud for Guds folk. Man vil forfølge, fængsle og dræbe dem, der fastholder troen på Kristus. Men uanset, hvor håbløs situationen synes at være, holder Gud til stadighed hånden over og bevarer sin menighed.

`Hvad er det for en virkelighed, der beskrives i disse to tekster? Hvordan er denne virkelighed forenelig med Guds omsorg for – og beskyttelse af – sit folk? Betyder Guds beskyttelse, at ingen kommer til at lide og dø for Kristi sag? Hebr 11,35-38; Åb 2,10`

“Satans bestræbelser for at ødelægge Kristi menighed med vold var frugtesløse. Den store strid, som Kristi disciple ofrede livet i, ophørte ikke, da disse trofaste vidner var faldet på deres post. De sejrede i nederlaget. Guds arbejdere blev dræbt, men hans arbejde skred stadig frem” (Ellen White, Mod en bedre fremtid, s. 36).

`Bibelens forfattere, som selv måtte så grueligt meget igennem, fastholder, at Gud er kærlig og omsorgsfuld. Hvad kan vi udlede af det? Hvordan bærer vi os ad med at få en lignende erfaring med Gud?`