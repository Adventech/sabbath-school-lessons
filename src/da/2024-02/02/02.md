---
title:  En sønderknust frelser
date:   07/04/2024
---

Dybt berørt sad Jesus på oliebjerget og betragtede Jerusalem. “Han kom til sit eget,” siger Johannes, “og hans egne tog ikke imod ham” (Joh 1,11). Jesus gjorde alt, hvad der stod i hans magt, for at frelse sit folk fra de ulykker, der inden længe skulle ramme deres elskede by.

I sin grænseløse kærlighed bønfaldt Jesus gentagne gange sit folk om at angre deres synd og tage imod hans tilbud om nåde.

`Hvordan forholder Jesus sig ifølge disse tekster til folkets afvisning? Hvad afslører hans respons om Gud? Luk 19,41-44; Matt 23,37-38; Joh 5,40`

Set i lyset af Guds kærlighed kan det være vanskeligt at forstå, at Jerusalems ødelæggelse og lignende ulykker overhovedet kan finde sted. Hvor var Gud, da de romerske styrker anført af general Titus angreb byen og skånselsløst nedslagtede tusindvis af mænd, kvinder og børn? Svaret er ikke til at tage fejl af, omend det kan være vanskeligt at forestille sig: Gud græd. I århundreder havde han forgæves forsøgt at få folket i tale, men de afviste hans kærlighed og forkastede hans beskyttelse. Gud griber ikke altid ind for at afværge konsekvenserne af menneskers valg, for når det drejer sig om de grusomheder, som oprør mod Gud i sidste ende fører til , må vi desværre i mange tilfælde se det, før vi tror det. Det var ikke Gud, men Satan, der stod bag nedslagtningen af uskyldige børn i forbindelse med Jerusalems ødelæggelse.

Satan elsker krig, for krigen vækker det værste i mennesker, og i århundreder har Satan gjort en formidabel indsats for at placere skylden for sin egen hærgen og ødelæggelse hos Gud.

`Hvad rådede Jesus sit folk til at gøre, så de ikke skulle blive ofre for den kommende ødelæggelse? Matt 25,15-20`

Langt de fleste kristne i Jerusalem i år 70 e.Kr. var af jødisk herkomst, og Gud, der ønskede at bevare sit folk, gav dem udførlige instrukser om at flygte, så snart de hørte, at fjendens hær nærmede sig byen.

`Overvej følgende udsagn: Vi lader ikke det, der sker omkring os, farve vores billede af Gud. I stedet lader vi Guds kærlighed – som beskrevet i Bibelen – være det prisme, hvorigennem vi bedømmer det, der sker omkring os. Hvorfor er det et godt råd?`