---
title:  Trofasthed i modgang
date:   09/04/2024
---

Trods fængsling, tortur og forfølgelse, voksede menigheden i de første århundreder eksponentielt. Optændt af Helligånden forkyndte trofaste og fuldt overgivne kristne Guds ord med det resultat, at tusinder omvendte sig.

`Hvordan var menigheden på Det Nye Testamentes tid udfordret, og hvad var det, der gjorde, at den voksede så hurtigt? ApG 2,41; 4,4.31; 5,42; 8,1-8`

Disciplene blev truet, fængslet, forfulgt og dræbt, og dog forkyndte de frimodigt og i Helligåndens kraft den opstandne Kristus med det resultat, at nye menigheder skød op overalt i Judæa, Galilæa og Samaria (ApG 9,31).

Helvedes forsvarsværker rystede, Satans lænker raslede af, og uvidenhed og overtro måtte vige pladsen for troen på den opstandne Kristus. Mod alle odds vandt evangeliet frem, og disciplenes oprindelige frygtsomhed forsvandt som dug for solen.

Med egne øjne havde de set Jesus bryde dødens magt, og deres liv var for evigt forvandlet. Deres liv tjente nu et helt nyt formål. Og sammen med missionsbefalingen hørte de også et løfte: “I skal få kraft, når Helligånden kommer over jer, og I skal være mine vidner både i Jerusalem og i hele Judæa og Samaria og lige til jordens ende” (ApG 1,8).

Og evangeliet nåede vidt omkring (Kol 1,23). Da den sidste af disciplene, Johannes, døde hen mod slutningen af det første århundrede efter Kristus, var der andre, der tog over og forkyndte fortællingen om af den levende Kristus. Plinius den yngre, som var kejserlig statholder i det græsktalende Bitynien på Lilleasiens nordkyst i det nuværende Tyrkiet, beskrev i et brev til kejser Trajan omkring år 110 e.Kr. sin indsats for at opspore og henrette de kristne. “Personer i alle aldre,” skriver han, “fra samtlige samfundsklasser og af begge køn står anklaget, og det kommer til at fortsætte. Denne overtro (kristendommen) er en smitsom plage, der har bredt sig ikke bare til byerne, men også til landsbyer og landdistrikter” (Henry Bettenson, Documents of the Christian Church (New York: Oxford University Press, 2011), s. 4).

`Trods djævelens målrettede angreb voksede den kristne menighed med lynets hast. Hvad kan vi lære af den første menighed?`