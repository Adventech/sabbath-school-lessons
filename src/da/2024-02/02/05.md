---
title:  Fokus på fællesskabet
date:   10/04/2024
---

Den tidlige kristne menigheds vækst skyldtes i høj grad, at de kristne ikke nøjedes med at forkynde evangeliet, men også praktiserede det. Man gjorde som Kristus, der “gik omkring i hele Galilæa, underviste i deres synagoger, prædikede evangeliet om Riget og helbredte al sygdom og lidelse blandt folket” (Matt 4,23). Jesus viste mennesker ægte omsorg og kærlighed, og det samme gjorde menigheden på Det Nye Testamentes tid. Den tjenstvillighed og uegennyttige kærlighed, som gik hånd i hånd med forkyndelsen af evangeliet, gjorde et uudsletteligt indtryk på omverdenen.

`Hvad kan vi – tid og omstændigheder taget i betragtning – lære af måden, hvorpå de første kristne praktiserede deres tro? ApG 2,44-47; 3,6-9; 6,1-7`

De troende fulgte Kristi eget eksempel – Kristus, der med Peters ord var salvet af Gud “med Helligånd og kraft“, og som “færdedes overalt og gjorde vel og helbredte alle, der var under Djævelens herredømme; for Gud var med ham” (ApG 10,38). I omsorgen for de nedbrudte og nødlidende viste menigheden omverdenen, at Gud er nådig og kærlig. De kristne fungerede så at sige som Jesu hænder og fødder på jorden.

Satan forsøger at vinde terræn ved at forvrænge det billede af Gud, som menneskeheden oprindeligt var skabt til at bære. Evangeliets formål er at genskabe Guds billede i os. Med sin helbredende kraft fornyer og forvandler Kristus os på den fysiske, mentale, følelsesmæssige såvel som åndelige plan.

I Joh 10,10 afslører Jesus det, som han har tænkt sig at gøre for hver eneste af os: “Tyven kommer kun for at stjæle og slagte og ødelægge. Jeg er kommet, for at de skal have liv og have i overflod.” Det er hans største ønske, at vi får fysisk og mentalt overskud, at vi bliver følelsesmæssigt stabile og åndeligt sunde.

Verden står lige nu overfor sin hidtil største krise. I Matt 24 og Luk 21 forudsiger Jesus kaos og katastrofer. Menighedens opgave i den forbindelse er at bære andre igennem og vise hen til Jesus, som kan forvandle deres liv og læge deres sår. Vi er ambassadører for Guds kærlighed i en kold og splittet verden, og derfor var de første kristne først og fremmest kendetegnet ved den kærlighed, som de havde til hinanden og til det omgivende samfund.

`Hvordan er Guds menighed med til at tilbagevise Satans anklager mod Gud?`