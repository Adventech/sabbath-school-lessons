---
title:  Kærlighed som kendemærke
date:   11/04/2024
---

`Hvad slår disse tekster fast, hvad Satans anklager mod Gud angår? Hvad kendetegner ifølge teksterne ægte kristendom? Joh 13,35; 1 Joh 4,21`

I de første par århundreder efter Kristus var menighedsfællesskabet først og fremmest kendetegnet ved kærlighed. Tertullian beskrev den kristne menighed, som han selv var en del af, således: “Vi kendes hovedsagligt for vore ædle kærlighedsgerninger. Se, siger man, hvor de dog elsker hverandre” (fra Tertullians forsvarsskrift nr. 39 på engelsk v. S.Thelwall, logoslibrary.org/tertullian/apology/39.html).

Særligt i forbindelse med to frygtelige pandemier, som rasede i de første århundreder, trådte de kristne uden tøven til og tog sig af de syge og døende. Titusinder døde i disse pandemier, der affolkede hele byer og landsbyer. De kristnes villighed til uden tanke for sig selv at drage omsorg for andre gjorde et uudsletteligt indtryk på omgivelserne, og med tiden kom hundredetusinder af indbyggerne i romerriget til tro på Jesus.

Rodney Starks bog The Rise of Christianity sætter set med en moderne historikers øjne disse historiske begivenheder i et nyt lys. Han beskriver, hvordan de kristne menigheder, som endnu hovedsagligt var det, man kan kalde jøde-kristne, i år 260 e.Kr. forvandlede sig til en hær af sygepassere, der sammen sørgede for at opfylde de lidendes basale behov:

“Da den anden epidemi var på sit højeste, omkring år 260 e. Kr., beskrev Dionysius de lokale kristne, hvis indsats som sygepassere havde kostet ikke så få af dem livet, i særdeles rosende vendinger. ’I grænseløs kærlighed og trofasthed og uden tanke for sig selv, men udelukkende med tanke for andre, tog vore kristne brødre sig af de syge. De sørgede for dem, lindrede deres smerter, trøstede og opmuntrede dem i Kristus og fulgte dem villigt i døden, for smitten ramte også dem selv. Gladeligt påtog de sig deres naboers lidelser og delte deres smerte’” (Rodney Stark, The Rise of Christianity, Princeton, New Jersey: Princeton University Press, 1996, s. 82).

`Hvad er budskabet her til os? Hvor kommer en så selvforglemmende indstilling fra? Er det let eller svært – og skal man på den måde ofre sig selv?`