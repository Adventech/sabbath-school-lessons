---
title:  Vores planet inddrages i krigen
date:   02/04/2024
---

Gud skabte en jord, hvor alt var, som det skulle være. Bibelen formulerer det således: “Gud så alt, hvad han havde skabt, og han så, hvor godt det var” (1 Mos 1,31). Synd og ondskab fandtes ganske enkelt ikke. Men Adam og Eva havde samme frihed til at vælge som Lucifer, for Gud tvinger ingen og har ikke noget ønske om, at hans skabninger skal fungere som robotter.

Men ikke nok med det. Menneskene skulle vide, at de havde deres fulde frihed til at træffe deres egne valg, og derfor plantede Gud et træ i paradiset, som han kaldte træet til kundskab om godt og ondt.

Ved det træ mødte Satan Eva med påstanden: “Vist skal I ikke dø! Men Gud ved, at den dag, I spiser af den, bliver jeres øjne åbnet, så I bliver som Gud og kan kende godt og ondt” (1 Mos 3,4-5). Satan lovede dem med andre ord, at der ville åbne sig en helt ny verden for dem – en verden af oplevelser og opdagelser, som Gud helst holdt for sig selv. Værsgo, sagde han, det eneste, I skal gøre, er at tage en enkelt bid.

Da Eva og sidenhen også Adam traf det valg, åbnede de døren for noget, som Gud ganske rigtigt ikke havde tænkt sig, at de skulle udsættes for. Men det var ikke, som Satan ellers havde lovet dem, en positiv oplevelse, tværtimod. I kølvandet på det valg, som de havde truffet, fulgte lidelse, sorg, sygdom og død.

`Hvad har disse tekster til fælles? Hvad er det for vilkår, vi allesammen takket være synden er underlagt? 1 Mos 3,1-3; Rom 3,23; 5,12`

Synd er, når alt kommer til alt, at afvise Gud og vende ham ryggen. Problemet er, at vi ikke har livet i os selv. Gud er kilden til alt liv, og skilt fra ham kan vi ganske enkelt ikke overleve. Bekymringer, angst, sygdom og død er følgevirkninger af synden, og den nød og elendighed, som præger denne klode, er et direkte resultat af, at ondskaben har fået frie tøjler. Ikke sådan at forstå, at sygdom eller ulykke, der rammer den enkelte, er selvforskyldt. Det er såmænd bare livsvilkårene i en verden, hvor synden er en realitet.

`Hvad lovede Gud Adam og Eva, efter de havde syndet, der kunne vække håbet hos det ulykkelige og skyldbetyngede par? Hvilken praksis indførte Gud i Eden, som pegede frem mod løsningen på problemet med synd? 1 Mos 3,15; 3 Mos 5,5-6; Joh 1,29`