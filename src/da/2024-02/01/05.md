---
title:  Kærlighedens løsning
date:   03/04/2024
---

Adam og Eva har syndet og må forlade Paradisets Have. Deres tilværelse vil fra nu af være præget af lidelse og hårdt slid. Skal de nu lide og dø uden håb? Får døden det sidste ord?

Nej, netop i det øjeblik, hvor alt ser håbløst ud, træder Gud til med det løfte, som vi kan læse i 1 Mos 3,15. Henvendt til Satan, slangen, siger han: “Jeg sætter fjendskab mellem dig og kvinden, mellem dit afkom og hendes: Hendes afkom skal knuse dit hoved, og du skal bide hendes afkom i hælen.” Selvom Adam og Eva næppe forstod den fulde betydning af disse ord, gav de dem anledning til at håbe. Kvindens “afkom” ville på en eller anden måde træde til og frelse dem.

Kvindens “afkom” henviser selvfølgelig til Jesus Kristus (Gal 3,16). På korset bed slangen ham i hælen, men Jesus vandt en sejr, der garanterer slangens endeligt. Slangens hoved skal knuses, og den lidelse og død, som blev resultatet af Adam og Evas valg, får en ende.

`Hvordan beskriver disse tekster det, som Kristus på korset gjorde for os? Hebr 2,9; Gal 3,13; 2 Kor 5,21`

Tvivler du af og til på Guds kærlighed til dig? Tænk på korset, på tornekronen og på naglerne i Jesu hænder og fødder. Hver eneste bloddråbe signalerer: Jeg elsker dig. Himlen er ikke den samme uden dig. Ja, du har syndet og taget fjendens parti, og nej, du har ikke fortjent det evige liv. Men Jeg har købt dig fri. Korset fjerner enhver tvivl om, at Gud elsker dig.

Bibelen beskriver, hvordan Jesus blev en af os og på egen krop mærkede, hvad det vil sige at være menneske med alt, hvad det indebærer af sorg, skuffelse og smerte. Kristus udsattes for de samme fristelser som os, og for vores skyld sejrede han i liv og i død over “ondskabens åndemagter i himmelrummet” (Ef 6,12).

Jesus, ved hvem “alt blev til” (Joh 1,3), gav villigt afkald på sin himmelske status og blev en af os. Vores lidelser tåler ingen sammenligning med det, som Jesus led (se Es 53,1-5), og han gjorde det ene og alene af kærlighed til den enkelte. Intet tyder altså på, at vi kommer til at håbe forgæves!

`Hvordan besvarede Jesus ved sin død på korset Satans anklager mod Gud? Set i lyset af konflikten mellem det gode og det onde, hvad opnåede Jesus så ved sin død?`