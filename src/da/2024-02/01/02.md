---
title:  Krig i himlen
date:   31/03/2024
---

Disse vers beskriver en kosmisk konflikt mellem godt og ondt. Satan og hans engle bekrigede Kristus og endte med at blive forvist fra himlen. Det er svært at forestille sig, hvordan krigen overhovedet kunne opstå. Hvordan kunne Lucifer få den tanke at gøre oprør mod Gud? Havde Gud skabt en dæmon? Var der noget fundamentalt galt med Lucifer? Bibelen har en forklaring på, hvad det var, der gik galt, og afslører, hvad det er, der i virkeligheden ligger til grund for konflikten mellem det gode og det onde.

`Hvad var det, der fik Lucifer til at sætte sig op imod Gud? Ez 28,12-15; Es 14,12-14`

Lucifer var langt fra nogen dæmon. Fra Skaberens hånd var han fuldkommen, og som alle fuldkomne skabninger var han skabt med en fri vilje. Det bærende princip i Guds univers er kærlighed, og ingen er på noget tidspunkt tvunget til at elske og ære Gud. Der findes ikke nogen logisk forklaring på, hvordan jalousien opstod hos Lucifer. Vi må bare konstatere, at han med tiden begyndte at nære så høje tanker om sig selv, at egenkærligheden kom til at overskygge kærligheden til Gud.

Skabningen Lucifer efterstræbte den tilbedelse, som alene tilkom Skaberen. Han forsøgte at bemægtige sig tronen ved at betvivle Guds ret til at regere, og som et resultat af hans indsats udbrød der åben krig i himlen.

Gud gik meget langt for at komme Lucifer i møde, men da oprøret truede med at lægge himlen øde, blev Gud nødt til at gribe ind. “De himmelske rådgivere tryglede Lucifer om at afstå fra sit forsæt. Guds søn foreholdt ham Skaberens storhed, godhed og retfærdighed og hans lovs hellige, uforanderlige natur. Gud havde selv etableret himlens orden, og ved at afvige herfra ville Lucifer vanære sin skaber og ødelægge sig selv. Men den advarsel, der blev givet af grænseløs kærlighed og nåde, vakte kun modstand” (Ellen White, Mod en bedre fremtid, s. 400)

`Hvad kan vi udlede om en Gud, der vælger at håndtere det onde på den måde?`