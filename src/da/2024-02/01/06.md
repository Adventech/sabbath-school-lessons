---
title:  Vores ypperstepræst
date:   04/04/2024
---

Det, som Jesus gjorde på korset, gør ham til vores talsmand i himlen. Den genopstandne herre er vores ypperstepræst, som sikrer os frelse og en plads i gudsriget.

`Hvordan kan disse vers være os til trøst, når vi udsættes for fristelser, lidelse, sygdom og død? Hebr 4,15.16; 7,25`

Teksten siger, at vores ypperstepræst “er blevet fristet i alle ting ligesom vi, dog uden synd” (Hebr 4,15) og tilføjer: “Lad os altså med frimodighed træde frem for nådens trone, for at vi kan få barmhjertighed og finde nåde til hjælp i rette tid” (Hebr 4,16).

Vi er med andre ord iklædt Jesu retfærdighed, frelst ved hans død og løskøbt ved hans blod. Han var det, som vi burde have været. I Kristus er der ingen fordømmelse. I Kristus er vi uden skyld, og fordi han satte sig imellem, har synden ikke længere magt over os. Han har løst vores lænker, og vi er frie.

`Hvad er vigtigt for Jesus i kampen mellem det gode og det onde? Joh 17,24-26`

”Da det store offer var fuldbyrdet, opsteg Jesus til himlen, hvor han nægtede at tage imod englenes tilbedelse, før han havde fremsat denne bøn: ‘Fader. jeg vil, at hvor jeg er, skal også de, som du har givet mig, være hos mig’ (Joh 17,24). Med usigelig kærlighed og styrke kom svaret fra Faderens trone: ‘Alle Guds engle skal kaste sig ned for ham’ (Hebr 1,6). Ikke den mindste plet fandtes på Jesus. Hans ydmygelse var forbi, hans offer fuldbragt, og der blev givet ham et navn, som overgår alle andre navne” (Ellen White, Mod en bedre fremtid, s. 406).

Jesus ønsker først og fremmest at være sammen med os i himlen. Hans største ønske og hele formålet med hans død og forbøn for os er at frelse os. Er der noget, der især trykker dig, eller noget, som du særligt længes efter? Sig det til Jesus. Den, der sørger, trøster han, og den, der frygter, finder fred. Han tilgiver den skyldige og styrker den svage.

`Hvorfor tror du, at Kristus ofrede sig for os? Hvad er det, der gør os så værdifulde i hans øjne?`