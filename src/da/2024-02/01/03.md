---
title:  Bedrag og beslutninger
date:   01/04/2024
---

Der er ingen logisk forklaring på, hvorfor den fuldkomment skabte Lucifer lod jalousien slå rod i sit sind, men vi kan konstatere, at hans arrogance i sidste ende fik ham til at gøre åbent oprør mod Gud. Han beskyldte Gud for at være urimelig og uretfærdig, og med sine anklager såede han tvivl om Guds karakter blandt englene.

`Hvor gode var Satans overtalelsesevner? Hvor mange af englene faldt for hans bedrag? Åb 12,4`

Da først krigen var en realitet, måtte englene tage stilling til, om de ville stille sig på Jesu side eller Lucifers. Men hvad var det egentlig for en krig, der udkæmpedes? Foregik den på det fysiske eller det intellektuelle plan? Både og? Vi kender ikke detaljerne, men konflikten mundede ud i en fysisk udvisning af oprørsstyrkerne. Satan og hans engle blev helt bogstaveligt “smidt ud“, da der ikke længere var “plads til dem i himlen” (Åb 12,8-9).

Englene har hver især måttet tage stilling til, hvem de ville tro, og hvem de havde tillid til. Flertallet valgte at fastholde tilliden til Kristi kærlighed og følge hans anvisninger, men en tredjedel lod sig overtale af Lucifer til at gøre oprør mod Gud og mistede derved retten til himlen. Nu, hvor verdenshistorien nærmer sig sin afslutning, og konfliktien mellem Kristus og Satan spidser til, er også vi nødt til at vælge side. Vil vi støtte op om Kristus eller Satan?

`Hvilket grundlæggende princip fremhæves i disse vers? 1 Mos 2,15-17; 2 Mos 32,26; Jos 24,15; 1 Kong 18,20-21; Åb 22,17`

Gud skabte mennesket med evnen til at tænke, ræsonnere og træffe beslutninger. Evnen til at træffe moralske valg er en del af det at være menneske. Vi er ikke robotter. Vi blev skabt i Guds billede og adskiller os på det punkt fra dyrene, som ikke er i stand til at træffe moralske beslutninger. Vi vælger, hvilket værdigrundlag vi vil bygge vores tilværelse på, og lige siden Lucifers oprør har Gud opfordret sit folk til at reagere på hans kærlighed ved at vælge ham til, tjene ham og følge hans anvisninger.

`Hvordan er sammenhængen mellem krigen i himlen og det, som vi hver især kæmper med? Hvorfor er det godt at vide, hvordan det onde opstod? En stor del af de himmelske skabninger faldt for Satans bedrag. Hvad kan vi udlede af det om Satans forsøg på at bedrage os?`