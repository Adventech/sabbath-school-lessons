---
title:  De 1000 år på jorden
date:   25/06/2024
---

Johannes’ Åbenbaring kapitel 19 ender i en dramatisk beskrivelse af Jesus, der kommer igen og de ondes endeligt. Men der ender fortællingen ikke. Kapitel 20 introducerer læseren for en tidsperiode på yderligere 1000 år.

`Hvad er Satans skæbne, når Jesus kommer igen? Åb 20,1-3`

Åb 20,1-3 er en symbolsk fremstilling af Satans skæbne. Satan bliver ikke i bogstavelig forstand lænket i afgrunden, men i 1000 år vil han være efterladt på den øde og mennesketomme jord. I 2 Pet 2,4 læser vi, at Satan og hans engle “holdes i mørkets lænker“. Satan kommer så at sige til at ligge, som han selv har redt. I 1000 år uden et eneste menneske tilbage, som han kan lede i fordærv, vil han leve med konsekvenserne af den ødelæggelse, som han i sit oprør mod Gud selv har forvoldt.

Det græske ord, der her er oversat “afgrunden“, er det samme ord, som bruges i den ældste græske oversættelse af Det Gamle Testamente, Septuaginta, om jordens tilstand før skabelsen. “Jorden var dengang tomhed og øde, der var mørke over urdybet” (1 Mos 1,2). I Septuaginta kaldes “urdybet” abyssos, “afgrunden” – et sted, der er øde og tomt. “Afgrunden” er altså ikke nogen underjordisk hule eller afgrundsdyb kløft et sted i universet. De ødelæggelser, som Satan selv har forvoldt, og de ulykker, som rammer verden, inden Jesus kommer igen, har efterladt kloden i det samme mørke og kaos, der herskede før skabelsen.

`Hvad er det for tilstande profeterne beskriver? Jer 4,23-26; 25,33; Es 24,1.3.5`

Profeterne beskriver her en jord, der er fuldstændigt ødelagt og mennesketom. I kølvandet af Jesu genkomst er kun Satan og hans engle tilbage, og syndens forfærdelige konsekvenser er synlige for hele universet. Satan er afsløret som den løgner, han er. Ikke alene har Gud på korset vist os, hvor langt han i sin grænseløse kærlighed er villig til at gå for at være hos os, men nu har alle skabninger i universet i den grad været vidne til Satans modbydelige fremfærd. Satan har vist sig fra sin værste side, og ingen sidder længere tilbage med en følelse af, at han måske har haft ret i sine beskyldninger mod Gud. Det er tydeligt for alle, hvad synd og oprør mod Gud i sidste ende fører til.