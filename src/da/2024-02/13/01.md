---
title:  Kærligheden vinder
date:   22/06/2024
---

> <p>Ugens vers</p>
> “Og jeg hørte en høj røst fra tronen sige: Nu er Guds bolig hos menneskene, han vil bo hos dem, og de skal være hans folk, og Gud vil selv være hos dem. Han vil tørre hver tåre af deres øjne, og døden skal ikke være mere, ej heller sorg, ej heller skrig, ej heller pine skal være mere. Thi det, der var før, er forsvundet” (Åb 21,3-4).

**Introduktion**

Vi kan trygt gå fremtiden i møde, for uanset, hvad vi må gennemleve nu af lidelse, modgang og sorg, ved vi, at det ender godt. Håbet om det, der venter forude, fylder os med glad forventning og giver livet her og nu mål og mening. Franklin D. Roosevelt var USA’s præsident i de meget vanskelige år fra 1933-1945. Han selv var lammet af polio og kunne ikke gå uden støtte, men ikke desto mindre skrev han: “Vi har altid fastholdt håbet, troen og overbevisningen om, at vi går en lysere fremtid i møde – at et bedre liv og en bedre verden er indenfor rækkevidde.” Albert Einstein, et af de største genier i nyere tid, skrev: “Lær af i går, lev for i dag og håb for i morgen.” Og Alfred Lord Tennyson, en af Englands mest elskede digtere på dronning Victorias tid, skrev: “Smilende står håbet på tærsklen til det nye år og hvisker: ‘Det bliver bedre.’”

I dette kvartals sidste bibelstudium vil vi se, hvordan Kristi trofasthed og kærlighed kommer til udtryk i det, der unægteligt bliver den mest storslåede begivenhed i verdenshistorien og det endelige punktum for kampen mellem det gode og det onde. Bibelens sidste bog fylder os med håb – håb for i dag og håb for i morgen.

Denne uges bibelstudie tager udgangspunkt i Mod en bedre fremtid kapitel 39-42.

### Ugens tekster
Åb 22,11-12; Jer 30,5-7; Sl 91,1-11; Jer 25,33; Åb 21,2; Åb 20,11-15