---
title:  1000 års nævningeting
date:   26/06/2024
---

`Hvad er de frelstes opgave i de 1000 år? Hvorfor er det en vigtig del af processen? Åb 20, 4-6`

I 1000 år vil de frelste få lejlighed til at se sagsakterne igennem. De vil få lov til ved selvsyn at undersøge Guds bevæggrunde, og hvorfor han i sin retfærdighed og kærlighed har valgt at takle synden på netop den måde. Der er afsat ikke mindre end 1000 år til, at vi kan få svar på de spørgsmål, som vi allerede nu tumler med. Gud ønsker ikke, at der skal være den mindste tvivl om, hvorvidt han har gjort alt, hvad der kunne gøres for at frelse hvert eneste menneske, der nogensinde er blevet født på denne jord. Vi skal vide med sikkerhed, at det er de fortabte, der har fravalgt Gud og ikke omvendt. Først når nævningetinget har talt, falder den endelige dom over dem, som har valgt døden fremfor livet.

`Hvordan ender de 1000 år? Hvilken skæbne venter der Satan og hans følgere? Åb 20,7-9`

I 1000 år har Satan ikke haft nogen at friste eller bedrage. Satan og hans engle har været overladt til i ensomhed at grunde over syndens konsekvenser. Når de 1000 år er forbi, vil de mennesker, der har valgt det onde, imidlertid blive vækket til live for at modtage deres dom og høste resultaterne af deres handlinger (Åb 20,5).

Satan er ikke længere alene. Når det går op for ham, at han potentielt har en hær af tilhængere, får han igen blod på tanden. Trods gentagne nederlag øjner han chancen for at gøre et sidste forsøg på at vende situationen til sin fordel. Han argumenterer for, at de i fællesskab vil kunne vælte Gud og etablere deres eget rige. Udtrykket “Gog og Magog” bruges som symbol for Satan og den hær, der til sidst vil omringe “de helliges lejr og den elskede by” (Åb 20,9).

Men slutningen af de 1000 år markeres ikke kun ved, at Guds modstandere vækkes til live. Den hellige by, det nye Jerusalem, vil “komme ned fra himlen fra Gud” (Åb 21,2) – byen, hvori de frelste i 1000 år har levet og regeret med Kristus. Nu, hvor de 1000 år er slut, etablerer Gud, Jesus, englene og alle de frelste sig igen på jorden, og alle er således til stede ved det sidste afgørende slag i kampen, der én gang for alle kommer til at gøre en ende på det onde.

`Hvad fortæller det os om Gud, at han venter 1000 år med at afsige den endelige dom?`