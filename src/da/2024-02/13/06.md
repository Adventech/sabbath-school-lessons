---
title:  To evigheder
date:   27/06/2024
---

`Hvad er forklaringen på, at de onde vækkes til live? 2 Kor 5,10; Rom 14,10-11; Åb 20,11-15`

For at det onde aldrig nogensinde igen skal få lov til at sprede død og ødelæggelse, må ingen være i tvivl om, at Gud på alle måder er rimelig og retfærdig. I sidste ende vil alle – inklusiv Satan og hans engle – erkende, at Gud hele vejen igennem har handlet ret, og at Satans oprør mod Gud var totalt ubegrundet og hans anklager urimelige. Læg mærke til, hvad Ellen White siger om de ondes reaktion på den endelige dom: “Så snart bøgerne bliver åbnet og Jesus ser på de gudløse, husker de hver eneste synd, de har begået. De ser nøjagtigt, hvor de gik væk fra den rene og hellige vej, hvor langt stolthed og oprør har ført dem i overtrædelse af Guds lov. De forførende fristelser, de åbnede vejen for ved at hengive sig til synd, de velsignelser, som de misbrugte, Guds budbringere, som de foragtede, de advarsler, de forkastede, de bølger af barmhjertighed, som det egenrådige og uforsonlige hjerte har afvist – alt ser de så tydeligt, som var det skrevet med flammeskrift … Hele den onde verden står opstillet ved Guds domstol, beskyldt for højforræderi mod hans styre. De har ingen, der kan tale deres sag, de har ingen undskyldning, og den evige dødsdom afsiges over dem” (Ellen White, Mod en bedre fremtid, s. 541; 543).

`Hvad siger teksterne om syndens endeligt og synderes såvel som retfærdiges løn? Åb 20,9; Sl 37,20; Mal 3,19.20`

De gode nyheder er, at Satan og hele hans onde hær af engle vil blive fortæret i ildsøen. Synd såvel som syndere vil ifølge Åb 20,9 blive fortæret og udslettet fuldstændigt – ikke pint og plaget i al evighed, sådan som udtrykket “evighedernes evigheder” i det efterfølgende vers ved første øjekast kunne tolkes. Afhængig af konteksten dækker udtrykket “evigt” nemlig langt fra altid noget, der fortsætter i en uendelighed, men rettere noget, der er endegyldigt (se 2 Mos 21,6; 1 Sam 1,22.28; Judas vers 7; 2 Pet 2,4-6). Hvad de fortabte angår, er det deres udslettelse, der er evig eller endegyldig og ikke selve udslettelsesprocessen. Gud piner ikke nogen i al evighed.

`Vi står altså med valget mellem to evigheder. De onde høster syndens løn, døden, hvorfra der ingen opstandelse er. Men sådan behøver det ikke at gå. Hvem og hvad skylder vi tak for, at vi trods alt ikke får som fortjent?`