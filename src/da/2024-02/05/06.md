---
title:  'Lydighed: troens frugt'
date:   02/05/2024
---

`Hvad kan vi udlede om frelse ved Kristi retfærdighed alene? Rom 3,27-31; 6,15-18; 8,1-2`

På Luthers tid skete der et markant skifte i den måde, som de fleste kristne tænkte på. Titusinder forstod, at det ikke var deres egne fejl og mangler, der skulle være deres fokus, men Jesus. Erkendelsen af, i hvor høj grad vi kommer til kort, er for de fleste yderst deprimerende, og det er derfor en kæmpe lettelse at få lov til at fokusere på Jesus fremfor på sig selv.

Og det er netop, når vi vender blikket mod Jesus, at der ved Guds nåde sker en forvandling med os. På et besøg hos Brødremenigheden i London, hvor man læste op fra Luthers introduktion til Romerbrevet, gik det for første gang op for John Wesley, hvad evangeliet i bund og grund handler om. Der var noget, der rørte sig i ham, og han følte sig draget til Kristus, som havde givet sit liv for ham. Forundret udbrød han: “Det gik op for mig, at min frelse afhang af Kristus og Kristus alene, og jeg følte mig forvisset om, at han havde slettet mine synder – ja selv mine – og frelst mig fra syndens og dødens lov.” (John Whitehead, The Life of the Rev. John Wesley, M.A. (London: Stephen Couchman, 1793), s. 331).

`Hvad siger disse tekster om livet i Kristus? 1 Pet 2,2; 2 Pet 3,18; Kol 1,10; Ef 4,17-24`

Reformatorerne studerede ivrigt og systematisk Guds ord i håb om at opdage mere. De lod sig ikke nøje med status quo. De længtes efter at kende Kristus og kunne ikke forlige sig med et stillestående trosliv uden vækst. Mange af de kristne, der i middelalderen fastholdt Bibelens autoritet, betalte en høj pris for deres loyalitet. De blev udsat for tortur, fængslet, landsforvist og henrettet. Ejendomme blev konfiskeret, hjem brændt ned til grunden, afgrøder destrueret og familier forfulgt. Men de, der blev fordrevet fra hjemmet, rettede blikket mod “byen med de faste grundvolde, hvis bygmester og skaber er Gud” (Hebr 11,10), og de, der udsattes for tortur, velsignede deres bødler. I mørke og fugtige fængsler satte de kristne deres lid til Guds løfter om en lysere fremtid, og deres lænker til trods nød de friheden i Kristus. Bibelens sandheder og håbet om, at Jesus inden længe ville komme igen, satte dem fri.

`Hvad med dig – hvilket håb om frelse har du?`