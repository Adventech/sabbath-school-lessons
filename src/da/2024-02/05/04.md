---
title:  Helligåndens vejledning
date:   30/04/2024
---

Martin Luthers liv tog en skarp drejning, da han på en bibliotekshylde stødte på en latinsk udgave af Bibelen. Han havde hidtil været uvidende om, at en sådan bog overhovedet eksisterede og kastede sig ivrigt ud i studiet af den. Forundret kunne Luther konstatere, at Ikke alene var teksten enkel og klar, den besad også en utrolig kraft, og ved Helligåndens vejledning genopdagede Luther sandheder, som de kirkelige traditioner havde lagt røgslør over. “Med bankende hjerte læste han Livets ord, mens han nu og da udbrød: ‘O, om Gud ville skænke mig en sådan bog!’” (Ellen White, Mod en bedre fremtid, s. 100).

`Hvilke grundlæggende principper bør vi anvende, når vi tolker det, der står i Bibelen? Joh 14,25-26; 16,13-15; 2 Pet 1,20-21`

Fælles for disse tekster er forsikringen om, at den samme Helligånd, som inspirerede Bibelens forfattere, også vil vejlede os, når vi læser. For at forstå, hvad Gud vil sige os, har vi brug for en guddommelig vejleder. Desværre er der mange kristne i dag, der underkender Guds rolle i processen og hovedsagligt betragter Bibelen som en samling menneskelige betragtninger om Gud. Satan, der forlængst har opgivet at forholde os adgang til Guds ord, forsøger nu at overbevise os om, at den på ingen måde er guddommeligt inspireret – at den i bedste fald er god litteratur og i værste fald et nyttigt redskab til undertrykkelse af masserne.

For reformatorerne stod det klart, at hverken præster, prælater eller paver lå inde med en ufejlbarlig tolkning af Guds ord. Kun Helligånden havde adgang til den slags viden. Følgende samtale skulle efter sigende have fundet sted mellem den skotske reformator John Knox og dronning Mary af Skotland: “Dronningen svarede: ‘I fortolker Skriften på den ene måde, og de andre (de romersk-katolske lærere) på en anden måde. Hvem skal jeg tro, og hvem skal kunne dømme om dette?’ ‘I skal tro Gud, som taler tydeligt i sit ord,’ svarede John Knox, ‘og udover hvad Ordet lærer Eder, skal I hverken tro den ene eller den anden. Guds ord taler tydeligt for sig selv; og hvis det nogen steder skulle synes dunkelt, vil Helligånden, som aldrig modsiger sig selv, andre steder forklare det samme mere klart, så der ikke kan herske nogen tvivl, undtagen for dem, som absolut vil vedblive at være uvidende’” (David Laing, The Collected Works of John Knox, bd. 2, s. 281 og 284, citat fra Ellen White, Mod en bedre fremtid, s. 205).