---
title:  Kristus alene … nåden alene
date:   01/05/2024
---

`Hvad kan vi ud fra disse vers konkludere om frelsen? Ef 2,8-9; Rom 3,23-24; 6,23; 5,8-10`

Frelsen er en gave fra Gud, og takket være Helligåndens indsats kan vi i tro tage imod den soning, som Kristus, Guds egen søn, personligt skaffede os ved sin død på korset.

Vi kommer uvægerligt til kort over for Guds ideal for vores liv. Overladt til os selv kan vi ikke leve op til Guds retfærdige og rimelige fordringer og er derfor underlagt døden. Men selv om “syndens løn er død“, så er Guds nådegave “evigt liv i Kristus Jesus vor Herre” (Rom 6,23). Frelsen er altså en gave, som vi på ingen måde har gjort os fortjent til.

Det gik op for Martin Luther og de øvrige protestantiske reformatorer, at det var Kristus og ingen anden, der sikrede deres frelse, og folk strømmede til for at høre de gode nyheder. Guds ord var for dem som læskende vand i ørkenen. Alt for længe havde de været lænket til middelalderkirkens undertrykkende og indholdsløse ritualer og traditioner, og Luthers bibelske budskab var så befriende, at hjerter blev berørt og liv forvandlet.

Luther blev overvældet over at opdage Guds nåde og kærlighed, som den kommer til udtryk i Det Nye Testamente, og forundret måtte han konstatere, at Gud ønsker at frelse hele menneskeheden. I modsætning til kirkens lære om, at frelsen skyldtes kombination af Guds indgriben og menneskers indsats, opdagede Luther, at Jesu død på korset er fuldt tilstrækkelig til at frelse os alle.

“Kristus blev behandlet, som vi fortjener det, for at vi kan blive behandlet, som han fortjener. Han blev dømt for vore synder, som han ingen del havde i, for at vi kunne blive retfærdiggjort ved hans retfærdighed, som vi ingen del har i. Han led den død, der tilkom os, for at vi skulle kunne modtage det liv, som var hans. ‘Ved hans sår blev vi helbredt’” (Ellen White, Jesu liv, s. 17).

Hvilken smuk og rammende opsummering af evangeliet. Vi retfærdiggøres ved en retfærdighed, “som vi ingen del har i“. Hvilket vidunderligt løfte!

`Hvis frelsen er noget, som Gud i Kristus sørger for, hvilken rolle spiller så det gode, som vi gør? Hvordan holder vi fast i, at det gode, vi gør, har en betydning uden af den grund at sætte vores lid til egne præstationer?`