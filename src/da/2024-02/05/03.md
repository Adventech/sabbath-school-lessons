---
title:  Tilgængeligt for alle
date:   29/04/2024
---

`Hvilket dilemma står Paulus overfor i forkyndelsen af sandhederne i Guds ord? 2 Kor 4,1-6; 2 Kor 2,14`

Til trods for den indædte modstand mod forkyndelsen af Guds ord, som Paulus ofte mødte, var han overbevist om, at Guds ord nok skulle sejre. “Vi formår ikke noget imod sandheden,” erklærede han, “men kun for den” (2 Kor 13,8).

Reformatorerne, som mødte en lignende modstand, forblev ligesom Paulus loyale mod Gud og hans ord lige til det sidste. William Tyndale, for eksempel, satte sig ligesom Wycliffe for at sikre englænderne en pålidelig og ikke mindst forståelig oversættelse af Bibelen. I et forsøg på at korrigere eventuelle fejl i den oversættelse, som Wycliffe havde lavet 200 år tidligere, oversatte Tyndale Bibelen direkte fra originalsprogene, men også Tyndale blev anholdt og retsforfulgt, og mange af de bibeloversættelser, som han havde fået trykt i Worms, Tyskland, blev konfiskeret og brændt. Under retssagen, som fandt sted i Belgien i år 1536, fandt man ham skyldig i kætteri. Inden bødlerne kvalte ham for siden at brænde hans lig på bålet, nåede han angiveligt at råbe: “Herre, åbn kongen af Englands øjne” – en bøn, som Gud på mirakuløs vis besvarede.

Knapt fire år efter Tyndales død udgav man ikke mindre end fire forskellige oversættelser af Bibelen på engelsk, og i 1611 færdiggjorde 54 teologer på kongens foranledning den berømte King James version, som lænede sig stærkt op ad Tyndales oprindelige oversættelse. Hvad Det Gamle Testamente angår, anslås det, at Tyndales oversættelse udgør 76 procent, og i Det Nye Testamente kommer procentdelen op på hele 83 procent. I 2011 kunne King James versionen fejre 400 års jubilæum med mere end en milliard trykte eksemplarer på verdensplan, og takket være Tyndales banebrydende arbejde har Bibelen, der nu er oversat til mere end 2454 sprog, haft indflydelse på millioner af menneskers livsvalg.

`Hvilke paralleller kan du finde mellem disse tekster og Tyndales liv? Hvad siger disse tekster om din mulighed for at påvirke andre i positiv retning? Dan 12,3; Åb 14,13`