---
title:  Modgang
date:   27/04/2024
---

> <p>Ugens vers</p>
> “Jeg gemmer dit ord i mit hjerte, for ikke at synde mod dig” (Sl 119,11).

**Introduktion**

Reformatorerne havde noget, som det 21. århundrede i høj grad mangler, nemlig et klart defineret formål med livet. I sin bog, The Empty Self, beskriver psykologen Philip Cushman mennesker, som flakker omkring uden nogen fornemmelse af, at deres liv tjener noget egentligt formål. Troen stikker ikke ret dybt, og de brænder ikke rigtigt for noget. Da de ikke har noget, der er værd at dø for, føler de heller ikke, at de har noget at leve for.

Men protestanterne – de mænd, kvinder og børn, der reformerede kirken – havde et klart defineret formål med livet og en tro, som de i den grad følte var værd at kæmpe for. For dem var kompromiset ikke en mulighed. Med fred i sindet kunne de se døden i øjnene, for alternativet var ganske enkelt utænkeligt. At fornægte sin tro var for dem ensbetydende med at give slip på det, der definerede dem som mennesker.

Med eksempler fra reformationen vil vi i denne uge se nærmere på, hvordan Bibelens livsforvandlende budskab er netop det værdigrundlag, som mange i vores tid mangler. Bibelens fortælling afslører det dybereliggende formål med livet og giver os et sikkert ståsted. Den kamp, som reformatorerne kæmpede, raser endnu, og vi er kaldet til at fortsætte, hvor de slap. Vi kan også opdage at Gud er stor nok til enhver udfordring, vi står over for, og giver vores liv mening og formål, som denne verden aldrig vil kunne tilbyde.

Denne uges bibelstudie tager udgangspunkt i Mod en bedre fremtid kapitel 7-11.

### Ugens tekster
Sl 119,162; Joh 16,13-15; 2 Pet 1,20-21; Ef 2,8-9; Rom 3,23; 6,15-18