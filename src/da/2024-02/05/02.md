---
title:  Guds ord alene
date:   28/04/2024
---

`Hvilken betydning havde Guds ord for David? Hvordan påvirkede Davids syn på Guds ord reformatorerne, og hvilken indflydelse har deres bibelsyn haft på os? Sl 119,103.147.162`

Reformatorernes tro og lære var fast forankret i Bibelen. De skattede hver eneste af “Guds levende og blivende ord” (1 Pet 1,23), og deres tillid til Guds løfter fyldte dem med mod. “Dette gælder for alle Guds løfter. Han taler personligt i disse løfter, og han taler lige så direkte, som om vi kunne høre hans stemme. Kristus skænker os sin nåde og kraft i disse løfter. De er blade på det træ, som ‘tjener til lægedom for folkeslagene’ (Åb 22,2). Når vi tilegner os disse løfter og lader dem blive en del af os selv, skal de styrke vores karakter og tilføre vores liv inspiration og næring. Intet andet indeholder en sådan helbredende kraft” (Ellen White, Vejen til et bedre Liv s. 69).

Guds ord styrker os i sorgen og fylder os med håb, når alt ser håbløst ud. Det tænder lys i mørket og viser vej, når alt er vild forvirring. Det skaber vished, når vi er rådvilde, giver os styrke, når vi er svage, og indsigt, når vi intet forstår. Når vi grunder over Guds ord og tillidsfuldt tager hans løfter til os, styrkes vores livsmod, og vi fyldes med fysisk, mental, følelsesmæssig og åndelig energi.

For reformatorerne betød Guds ord alt. Det var Guds ord, de levede for, og adskillige døde, fordi de nægtede at gå på kompromis med det, som Gud havde sagt i sit ord. De lod sig ikke stille tilfreds med et overfladisk kendskab til Gud og hans ord, for de var klar over, at uden den styrke, som de kunne få gennem Ordet, havde de ingen chance imod fjendens angreb.

John Wycliffe ønskede mere end noget andet at gøre Bibelen tilgængelig for alle, og derfor satte han sig for at oversætte den til engelsk. Men den slags var imod loven, og Wycliffe blev retsforfulgt og dømt til døden. I forbindelse med retssagen kom Wycliffe med følgende appel: “‘Hvem mener I, I kæmper imod? … Mod en gammel mand på gravens rand? Nej! Mod sandheden – den sandhed, der er stærkere end jer, og som skal overvinde jer’” (Ellen White, Mod en bedre fremtid, s. 75). Og Wycliffes sidste ord kom til at holde stik. Guds sandheds lys endte så sandelig med at fortrænge middelalderens mørke.

`På hvilke måder har du selv fundet trøst i Bibelens ord, når livet har været svært?`