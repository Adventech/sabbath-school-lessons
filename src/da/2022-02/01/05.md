---
title:  Menneskets skabelse
date:  30/03/2022
---

Skabelsen af mennesket er i gengivelsen i Første Mosebog Guds sidste handling i skabelsen. Mennesket er kulminationen på hele jordens skabelse og hensigten med, at jorden blev skabt.

`Læs 1 Mos 1,26-29 1 Mos 2,7. Hvilken forbindelse er der mellem disse to forskellige versioner med hensyn til menneskehedens skabelse?`

At Gud har skabt mennesket i sit billede er en af de stærkeste påstande i Bibelen. Kun menneskene er skabt i Guds billede. ”Gud skabte alle slags vilde dyr“ (1 Mos 1,25), men han skabte kun ”mennesket i sit billede“ (1 Mos 1,27). Dette udtryk er ofte blevet begrænset til menneskets åndelige natur. Dermed tænker man fx på den administrative funktion, mennesket har som Guds repræsentant, eller den åndelige funktion, som viser sig i vores forhold til Gud og til hinanden.

Selv om disse synsvinkler er korrekte, mangler de den vigtige fysiske virkelighed ved denne skabelse i Guds billede. Begge dimensioner er faktisk indbefattet i de to udtryk ”billede“ og ”ligner“, som beskriver processen i 1 Mos 1,26. Det hebraiske ord tselem, ”billede“, henviser til det fysiske legemes konkrete form, og ordet demut, ”ligner“, henviser til abstrakte egenskaber, der kan sammenlignes med den guddommelige person.

Den hebraiske tanke om ”i Guds billede“ bør derfor opfattes i lyset af det bibelske menneskesyn, hvor mennesket ses i sin helhed. Bibelteksten bekræfter, at enkeltmennesker, ”mand og kvinde“, blev skabt i Guds billede både fysisk og åndeligt. Ellen White giver en klar kommentar: ”Da Adam kom fra Skaberens hånd, lignede han sin Skaber i legemlig, sjælelig og åndelig hen-seende“ (Uddannelse, s. 15).

Denne helhedsopfattelse af begrebet ”Guds billede“, hvor det fysiske legeme er medregnet, bliver faktisk bekræftet i den anden skabelsesberetning, som siger, at ”mennesket blev et levende væsen“ (1 Mos 2,7, nefesh) som et resultat af to guddommelige handlinger: Gud ”formede“, og Gud ”blæste“. Læg mærke til, at ”livsånde“, der ofte opfattes som en henvisning til en åndelige dimension, er nært knyttet til den biologiske evne til at trække vejret, den del af mennesket, som blev formet af jord. Det er ”livsånde“, det vil sige ånde (åndeligt) og liv (fysisk).

Senere foretager Gud en tredje handling, denne gang for at skabe en kvinde fra mandens krop (1 Mos 2,21-22). Det understreger, at hun er af samme natur som manden.