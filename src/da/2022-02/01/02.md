---
title:  Skabelsens Gud
date:  27/03/2022
---

`Læs Sl 100,1-3. Hvordan er menneskets respons til skabelsens Gud, og hvorfor?`

I Første Mosebog 1 er det første budskab i skabelsesberetningen ”Gud“. Vi hører det allerede i oversættelsen: ”I begyndelsen skabte Gud“ (1 Mos 1,1). I den første linje (1 Mos 1,1) er ordet ”Gud“ placeret i midten af verset og understreges af det stærkeste eftertryk i den liturgiske tradition. Skabelsesteksten begynder altså med en fremhævelse af Gud, skabelsens ophav.

Første Mosebog begynder faktisk med to forskellige præsentationer af Gud. Den første skabelsesgengivelse (1 Mos 1,1-2,4a) præsenterer Gud som uendeligt langt fra menneskene, som den ophøjede Gud, Elohim, hvis navn fortæller om Guds overherredømme.

Den anden skabelsesgengivelse (1 Mos 2,4b-25) præsenterer Gud som nær og personlig, som den iboende Gud Jahve, hvis navn mange tror betegner nærhed og personforhold. Skabelsesteksten som et hele er altså en indirekte appel om at tilbede Gud, at være klar over Guds umådelige storhed og magt, men samtidigt erkende vores afhængighed af ham, fordi han skabte os. ”Ham hører vi til“ (Sl 100,3). Derfor associerer mange af Salmerne tilbedelse med skabelsen (Sl 95,1-7; Sl 139,13-14; sml. Åb 14,7).

Denne tosidige opfattelse af en Gud, som både er majestætisk og mægtig, og som også er nær og kærlig og ønsker at stå i et personligt forhold til os, indeholder en vigtig pointe om, hvordan vi skal henvende os til Gud i tilbedelse. Ærefrygt og ærbødighed går hånd i hånd med glæde og visheden om Gud nærvær, tilgivelse og kærlighed (se Sl 2,11-12a). Selv rækkefølgen af de to præsentationer af Gud har betydning: oplevelsen af Guds nærhed og intimiteten i hans nærværelse kommer efter oplevelsen af Guds afstand. Kun når vi har indset Guds storhed, kan vi sætte pris på hans nåde og med ærefrygt glæde os over hans fantastiske og kærlige tilstedeværelse i vores liv.

`Til eftertanke. Tænk over Guds uendelige storhed og hans nærvær. Han opretholder universet, og alligevel kan han være nær hver eneste af os. Hvad er enestående ved denne sandhed?`