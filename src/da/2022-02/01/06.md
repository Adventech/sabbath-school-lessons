---
title:  Menneskets opgave
date:  31/03/2022
---

Ligeså snart Gud havde skabt den første mand, gav han ham tre gaver: Edens have, føde og kvinden (1 Mos 2,8.16.22).

`Læs 1 Mos 2,15-17. Hvad er menneskets opgave i forhold til skaberværket og til Gud? Hvilken forbindelse er der mellem disse to opgaver?`

Menneskets første opgave har at gøre med de naturlige omgivelser, som Gud havde placeret ham i: ”dyrke og vogte“ haven (1 Mos 2,15). Udsagnsordet ’avad, ”dyrke“, er en henvisning til arbejde. Det er ikke nok at modtage gaven. Vi skal arbejde med den og får den til at give resultater. Det er en lektie, som Jesus kommer til at gentage i sin lignelse om talenterne (Matt 25,14-30). Udsagnsordet shamar, ”vogte“, indbefatter ansvaret for at tage vare på det, der er modtaget.

Den anden opgave handler om mad. Vi må huske, at det var Gud, der gav det til menneskene (1 Mos 1,29). Gud sagde også til mennesket: ”Du må spise af alle træerne i haven“ (1 Mos 2,16). Menneskene skabte ikke træerne og heller ikke maden på dem. De var en gave, en nådegave.

Men der gives også en befaling. De skulle modtage og glæde sig over Guds rundhåndede gave ”af alle træerne“. Men som en del af denne nåde tilføjede Gud en begrænsning. Der var et bestemt træ, de ikke måtte spise af. At nyde uden nogen begrænsninger vil medføre død. Dette princip fandtes allerede i Edens have, og på mange områder findes det stadigvæk i dag.

Mandens tredje opgave handlede om kvinden, Guds tredje gave: ”Derfor forlader en mand sin far og mor og binder sig til sin hustru“ (1 Mos 2,24). Denne usædvanlige udtalelse er et stærkt udtryk, som understreger menneskenes ansvar overfor ægteskabets pagt og hensigten med at blive ”ét kød“, det vil sige én person (sml. med Matt 19,7-9).

Begrundelsen for, at det er manden og ikke kvinden, som skulle forlade sine forældre, kan skyldes den bibelske generiske brug af hankønsformen. Så måske gælder befalingen også for kvinden. Uanset indbefatter ægteskabsbåndet, som er en gave fra Gud, også et menneskeligt ansvar, når gaven er modtaget, et ansvar, som det påhviler både manden og kvinden trofast at opfylde.

`Til eftertanke. Tænk over alt det, Gud har givet dig. Hvilket ansvar har du for alt det, du er blevet givet?`