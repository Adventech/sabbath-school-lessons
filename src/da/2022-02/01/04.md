---
title:  Sabbatten
date:  29/03/2022
---

`Læs 1 Mos 2,2-3 2 Mos 20,8-11. Hvorfor er der en forbindelse mellem sabbatten på den syvende dag og skabelsen? Hvilken betydning har denne forbindelse for, hvordan vi holder sabbatten?`

Det er netop, fordi ”Gud var færdig“ med sit arbejde med at skabe, at han indstiftede sabbatten. Den syvende dag som sabbat er derfor et udtryk for vores tro på, at Gud på den dag var færdig med sit arbejde, ”da han skabte“ og så, ”hvor godt det var“. At holde sabbatten betyder at tilslutte sig Gud: ligesom ham erkender vi værdien af og skønheden i hans skaberværk.

Vi kan hvile fra vores arbejde, ligesom Gud hvilede fra sit. Sabbatshelligholdelse betyder at sige ja til Guds ”meget gode“ skaberværk, som indbefatter vores fysiske legemer. I modsætning til mange af både oldtidens og den moderne tids anskuelser, er der intet i Skriften, hverken i Det Gamle eller i Det Nye Testamente, der ser ned på legemet eller betragter det som dårligt eller ondt. En sådan opfattelse er hedensk, ikke bibelsk. Sabbatsholdere er taknemlige for hele Guds skaberværk. Derfor kan de nyde skaberværket, og derfor har de omsorg for det.

Sabbatten er som den første ”afslutning“ på menneskenes historie også et tegn på håb for den lidende menneskehed og for hele verdens klage og nød. Det er interessant, at udtrykket ”blev fuldendt“ (1 Mos 2,1) bruges igen i forbindelse med fuldførelsen af helligdommen (2 Mos 40,33), og igen ved afslutningen af opførelsen af Salomos tempel (1 Kong 7,40-51). I begge disse situationer var folket blevet undervist om evangeliet og frelsen.

Efter syndefaldet peger sabbatten på frelsens mirakel, som kun vil ske gennem nyskabelsens mirakel (Es 65,17; Åb 21,1). Sabbatten er ved afslutningen af vores menneskelige uge et tegn på, at denne verdens lidelser og prøvelser også vil få en ende.

Dette er begrundelsen for, at Jesus valgte sabbatten som den mest passende dag til at helbrede de syge (Luk 13,13-16). I modsætning til de traditioner, som de jødiske ledere var fanget i, pegede Jesus ved at helbrede på sabbatten frem til den tid, hvor al smerte, al lidelse, al død vil være forbi. Hver sabbat minder os derfor om vores håb om frelse.

`Til eftertanke. Hvordan kan vi ved at hvile på sabbatsdagen opleve den ro og frelse, som vi har i Jesus, og som vil blive endeligt opfyldt ved skabelsen af en ny himmel og en ny jord?`