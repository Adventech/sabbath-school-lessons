---
title:  Josef som slave i Egypten
date:  08/06/2022
---

Vi genoptager nu Josefs historie, som var blevet ”afbrudt“ af hændelsen med Tamar. Josef arbejder nu som slave for ”chefen for livvagten“, som har ansvar for fængslet for kongeligt ansatte (1 Mos 40,3-4; 41,10-12).

`Læs 1 Mos 39. Josef arbejdede som bestyrer under Potifar. Hvilke faktorer tror du førte til Josefs succes også i fængslet?`

Næsten øjeblikkeligt bliver Josef beskrevet som en succesrig person (1 Mos 39,2-3). Han var dygtig, og hans herre stolede så meget på ham, at ”han satte ham til at styre sit hus og gav ham ansvar for alt, hvad han ejede“ (1 Mos 39,4).

Men Josefs succes ødelægger ham ikke. Da Potifars hustru lægger mærke til ham og ønsker at ligge med ham, nægter Josef utvetydigt og foretrækker at miste sin stilling og sin sikkerhed fremfor at ”gøre noget så ondt og synde mod Gud“ (1 Mos 39,9). Kvinden, som føler sig ydmyget af Josefs afslag, aflægger falsk rapport om ham til sin mand om, at Josef ønskede at voldtage hende. Som en følge deraf kastes Josef i fængsel.

Josef oplever, hvad vi alle nok har oplevet. Han føler sig forladt af Gud, selv om Gud også i denne vanskelige situation ”var med Josef“ (1 Mos 39,21).

Til sidst griber Gud ind, og han har indflydelse på Josefs forhold til arrestforvareren. Også her, ligesom i sin herres hus, velsigner Gud Josef. Han er tydeligt en dygtig mand, men trods alt endnu blot en slave. På trods af den vanskelige situation forsøger han at få det bedste ud af det. Men uanset hvilke evner han havde, gør teksten det klart, at det til syvende og sidst var Gud alene, der gav ham succes. ”Arrestforvareren tog sig ikke af noget af det, Josef havde fået ansvaret for; det var, fordi Herren var med Josef, og det, han gjorde, lod Herren lykkes“ (1 Mos 39,23). Hvor er det vigtigt, at alle, som er talentfulde og har ”succes“, husker, hvor den kommer fra!

`Til eftertanke. Læs 1 Mos 39,7-12. Hvordan modstod Josef Potifars hustrus tilnærmelser? Hvorfor sagde han specifikt, at ved at give efter for hende ville han have syndet imod Gud? Hvilken forståelse viser han af syndens natur, og hvori synden består?`