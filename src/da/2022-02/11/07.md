---
title:  Til videre studium
date:  10/06/2022
---

· Ellen White, Patriarker og Profeter, ”Josef i Egypten“, s. 108-112.

”I begyndelsen af deres liv, netop som de var ved at gå fra at være drenge til at blive mænd, blev Josef og Daniel skilt fra deres hjem og ført som fanger til hedenske lande. Særlig Josef var genstand for de fristelser, der følger med store forandringer i et menneskes skæbne. I sin faders hjem havde han været et kærligt beskyttet barn, i Potifars hus havde han først været slave og derefter en fortrolig ven; en forretningskyndig mand, oplært gennem studium, iagttagelsesevne og kontakt med mennesker; i Faraos fængsel en statsfange, der var uretfærdigt dømt, uden håb om at kunne retfærdiggøre sig eller udsigt til at blive frigivet; i en stor krisesituation kaldet til at være folkets ledende mand; – hvad var det, der gjorde, at han kunne bevare sin retskaffenhed? ...

Josef havde i sin barndom lært at elske og frygte Gud. I sin faders telt under den syriske stjernehimmel havde han ofte fået fortalt historien om det natlige syn ved Betel, om stigen mellem himmelen og jorden, om englene, som steg ned og op, og om ham, som fra sin trone deroppe åbenbarede sig for Jakob. Han havde fået fortalt historien om striden ved bækken Jabbok, hvor Jakob efter at have givet slip på sine skødesynder stod som sejrherre og modtog fyrstenavnet af Gud.

Som en hyrdedreng, der vogtede sin faders fårehjorde, havde Josefs rene og enkle liv begunstiget udviklingen af både legemlig og åndelig kraft. Ved samfund med Gud i naturen og ved at granske de store sandheder, der var overleveret som en hellig, betroet skat fra fader til søn, havde han erhvervet sig sjælsstyrke og fasthed i sine grundsætninger.

Ved det store vendepunkt i hans liv, da han foretog den frygtelige rejse fra barndomshjemmet i Kana‘an til trældommen, der ventede ham i Egypten, da han for sidste gang så højene, der skjulte hans slægts telte, huskede Josef på sin faders Gud. Han huskede, hvad han havde lært i sin barndom, og hans sjæl bævede ved beslutningen om at vise sig trofast og altid at handle som en af den himmelske konges undersåtter“ (Ellen White, Uddannelse, s. 51-52).

**Spørgsmål til drøftelse**:

`1.	Sammenlign Josef med Daniel og Jesus. Hvordan viser Josef og Daniel på deres egen måde sider af Jesus’ sindelag og væsen?`

`2.	Hvordan vi kan lære at stole på Gud, også når tingene ikke går så godt for os?`