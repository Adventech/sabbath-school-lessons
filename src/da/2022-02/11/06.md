---
title:  Faraos drømme
date:  09/06/2022
---

`Læs 1 Mos 40,1 - 41,36. Hvilken sammenhæng er der mellem Faraos drømme og hans hofmænds drømme i fængslet? Hvilken betydning har denne parallel?`

Begivenhedernes udvikling fortsætter med at gavne Josef. Med tiden har Josef fået ansvar for alle fangerne. To af dem var tidligere hofmænd hos Farao, en mundskænk og en bager (1 Mos 41,9-11). De plages begge af drømme, som de ikke forstår, for ingen ”kan tyde dem“ (1 Mos 40,8). Josef tyder så deres drømme.

Som en parallel til de to hofmænds drømme har Farao senere også to drømme, som ingen kan tyde (1 Mos 41,1-8). På det tidspunkt husker mundskænken heldigvis Josef og anbefaler ham til Farao (1 Mos 41,9-13).

En anden parallel til de andre drømme er, at Farao ligesom hofmændene var fuld af uro og ligesom dem fortæller sine drømme til Josef (1 Mos 41,14-24), der tyder dem. Ligesom hofmændenes drømme indeholder Faraos drøm parallelle symboler. Der er to serier af syv køer, fede og magre, og to serier med aks, tykke og tynde, som symboliserede to serier af gode og dårlige år. De syv køer er paralleller til de syv aks og gentager det samme budskab. Dette viser drømmenes guddommelige oprindelse, nøjagtigt Josefs drømme (1 Mos 41,32; sml. 1 Mos 37,9).

Selv om Josef er den, som tyder drømmen for Farao, gør han det klart for kongen, at det var Gud, Elohim, der viste kongen det, som han, Gud, ville gøre (1 Mos 41,25.28). Det lader også til, at Farao forstod budskabet, for da han besluttede sig for at udnævne en person til at styre landet, var hans argumentation følgende: ”Siden Gud har ladet dig vide alt dette, kan der ikke være nogen så forstandig og klog som du. Du skal styre mit hus, og hele mit folk skal adlyde dig. Kun tronen vil jeg have frem for dig“ (1 Mos 41,39-40).

Det er ganske fascinerende. Takket være Gud går Josef fra at være herre over Potifars hus til at være herre over hele Egypten. Det er en stærk historie om, hvordan Guds vilje og ledelse bliver åbenbaret selv under meget vanskelige omstændigheder.

`Til eftertanke. Hvordan kan vi lære at stole på Gud og holde fast ved hans løfter, selv om begivenhederne slet ikke ser ud til at være styret af Gud, og Gud tilsyneladende er tavs?`