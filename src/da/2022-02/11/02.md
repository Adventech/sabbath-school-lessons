---
title:  Familieproblemer
date:  05/06/2022
---

Jakob har nu endelig slået sig ned i landet. Mens Isak kun var ”en fremmed“, siger teksten, at Jakob ”blev boende i Kana’an“ (1 Mos 37,1). Men på det tidspunkt, hvor han slog sig ned i landet, begyndte problemerne. Denne gang var det internt i familien. Stridighederne handler ikke om ejerskab af landet eller brugen af brønde. De har hovedsageligt åndelig karakter.

`Læs 1 Mos 37,1-11. Hvilke forhold i familien var årsag til, at Josefs brødre hadede ham så meget?`

Lige fra begyndelsen forstår vi, at Josef, den søn, som Jakob fik i sin alderdom (1Mos 37,3), havde et særligt forhold til sin far, som ”elskede Josef mest af alle sine sønner“ (1 Mos 37,4). Han gik endda så langt, at ”han lod en lang ærmekjortel lave til ham“ (1 Mos 37,3), en klædning for en prins (2 Sam 13,18) og en indikation af Jakobs hemmelige intention om at ophøje Josef, Rakels første søn, til status som førstefødt.

Fremtiden bekræftede Jakobs ønsker, for Josef kom til sidst til at modtage den førstefødtes rettigheder (1 Krøn 5,2). Det er derfor ikke så mærkeligt, at Josefs brødre hadede ham så meget og ikke var i stand til at føre en venlig samtale med ham (1 Mos 37,4).

Ud over det fortalte Josef sin far om de onde ting, hans brødre gjorde (1 Mos 37,2). Ingen bryder sig om en sladrehank.

Så da Josef fortalte sine drømme og antydede, at Gud ville placere ham i en højere stilling, og at de, hans brødre, skulle komme til at bøje sig for ham, kom de til at hade ham endnu mere. Disse drømmes sande profetiske karakter understreges af det faktum, at de gentages (1 Mos 41,32). Selv om Jakob åbenlyst irettesatte sin søn (1 Mos 37,10), huskede han denne hændelse, mediterede over dens betydning og ventede på opfyldelsen af den (1 Mos 37,11). Kendsgerningen er, at han måske dybt i sit hjerte troede, at der var noget om disse drømme. Og han havde ret, selv om han ikke på det tidspunkt kunne vide det.

`Til eftertanke. Læs Matt 20,26-27. Hvilket vigtigt princip fremhæves her, og hvordan kan vi lære at vise dette princip i vores eget liv?`