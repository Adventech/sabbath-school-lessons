---
title:  Juda og Tamar
date:  07/06/2022
---

Historien om Tamar er ikke malplaceret her. Denne begivenhed følger kronologisk efter salget af Josef i Egypten (1 Mos 38,1). Dette stemmer overens med, at Juda havde forladt sine brødre. Det antyder, at han ikke var enig med dem. Desuden deler teksten i dette kapitel en række fælles ord og motiver med det foregående kapitel, og det indeholder den samme teologiske lektie: en ond handling bliver vendt til en positiv begivenhed, som hænger sammen med frelse.

`Læs 1 Mos 38. Sammenlign Judas opførsel med den kana’anæiske kvinde Tamars. Hvem af de to er mest retfærdig og hvorfor?`

Juda finder sig en kana’anæisk hustru (1 Mos 38,2) og får tre sønner med hende, Er, Onan og Shela. Juda giver kana’anæeren Tamar som hustru til Er, sin førstefødte, for at sikre en god stamtavle. Da Er og Onan bliver dræbt af Gud på grund af deres ondskab, lover Juda sin yngste søn Shela til Tamar.

Men da Juda efter nogen tid synes at have glemt sit løfte, og han tager hen for at finde trøst, efter at hans hustru er død, beslutter Tamar sig for at spille skøge for at tvinge ham til at holde sit løfte. Og fordi Juda ikke har kontanter til at betale skøgen, som han ikke genkender, lover han at sende hende en ged fra sin flok senere.

Men Tamar forlanger, at han giver hende en øjeblikkelig garanti for sin betaling og foreslår hans seglring og snor og stav. Tamar bliver gravid efter dette specielle møde. Og da hun senere bliver beskyldt for at være skøge, viser hun anklageren Juda hans seglring og snor og stav. Juda forstår og undskylder.

Resultatet af denne historie er, at Peres bliver født. Hans navn betyder ”at bryde igennem“. Ligesom Jakob blev han født sidst, men blev i realiteten den første, og han bliver nævnt i frelsens historie som en af Davids forfædre (Ruth 4,18-22) og dermed også en af Jesu forfædre (Matt 1,3). Tamar er den første af fire kvinder, efterfulgt af Rahab (Matt 1,5), Ruth (Matt 1,5-6) og Urias’ hustru (Matt 1,6), som i Jesu slægtstavle går forud for Maria, Jesu mor (Matt 1,16).

Vi kan drage følgende lærdom fra denne historie: på samme måde som Gud frelste Tamar ved sin nåde og forvandlede ondt til godt, vil han frelse sit folk ved Jesu kors. Og med hensyn til Josef, vil han vende Josefs vanskeligheder til redning for Jakob og hans sønner.