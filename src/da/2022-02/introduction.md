### Bogen om begyndelsen

Første Mosebog handler om Jesus: Jesus vores skaber, Jesus vores opretholder, Jesus vores frelser. Flere tusinde år efter, at Moses skrev teksten i Første Mosebog, går apostlen Johannes tilbage i tiden, gengiver patriarkens egne ord og åbenbarer Jesus’ rolle i skabelsen: ”I begyndelsen var Ordet, og Ordet var hos Gud, og Ordet var Gud. Han var i begyndelsen hos Gud. Alt blev til ved ham, og uden ham blev intet til af det, som er. I ham var liv, og livet var menneskers lys“ (Joh 1,1-4).

Hvad skrev Johannes? ”I begyndelsen“ blev alt til. Alt det, der ikke eksisterede, blev til ved Jesus. Hele skaberværket – fra galakserne, der farer gennem kosmos i ufattelige spiraler af ild og lys, til den sirlige DNA, der mirakuløst er vævet ind i cellerne, og til kvantebølger – blev til ved Jesus og opretholdes af ham. Første Mosebog er den første historie i Skriften om både dette skaberværks tilblivelse og frelse. I denne bog finder vi verdens eneste ”officielle“ beskrivelse af vores oprindelse.

Genesis er det engelske navn for Første Mosebog og kommer fra det græske ord genesis, som betyder ”begyndelse“. Det svarer til det hebraiske bere’shit, ”i begyndelsen“, som er det første ord i bogen og dermed også det første ord i hele Bibelen. Genesis giver os grundvolden, det fundament, som hele resten af Bibelen hviler på. Og fordi den er først og så grundlæggende for alt det, der følger efter, er Første Mosebog sandsynligvis den mest citerede af alle Bibelens bøger.

Første Mosebog er vigtig, fordi den mere end noget andet værk er den bog, der hjælper os til at forstå, hvem vi er som mennesker. Denne sandhed er særlig vigtig i en tid, hvor vi mennesker kun  betragtes som en tilfældig tilblivelse i et rent materialistisk univers. Eller som en fysiker udtrykker det, er vi mennesker ”organiseret mudder“. Det er til en vis grad rigtigt, men for denne fysiker er mennesket kun blevet organiseret ved naturens love. Første  Mosebog åbenbarer derimod vores sande oprindelse. Vi blev fuldkomment og bevidst skabt i Guds billede i en fuldkommen verden. Første Mosebog forklarer også syndefaldet – det vil sige, hvorfor vores verden ikke længere er fuldkommen, og hvorfor vi mennesker heller ikke er det. Men Første Mosebog giver os også trøst gennem Guds løfte om frelse i en verden, som i sig selv og af sig selv ikke kan tilbyde andet end lidelse og død.

Med sine dramatiske beretninger om mirakler (skabelse, fødsler, regnbue) og dom (syndfloden, Sodoma og Gomorra), som vidner om Guds hellige nærvær, er Første Mosebog ærefrygtindgydende. Men Første Mosebog er også en bog med gribende beretninger om kærlighed (Jakob og Rakel), om had (Jakob og Esau), om fødsel (Isak, Jakob, Jakobs sønner), om død (Sara, Rakel, Jakob, Josef), om mord (Kain, Simeon, Levi), og om tilgivelse (Esau og Jakob, Josef og hans brødre). Det er også en instruktionsbog med lektioner i etik (Kain, Babel), om tro (Abraham, Jakob), og om håb og løftet om frelse (slangens hoved skal knuses, Det lovede land).

I løbet af dette kvartal kommer vi ikke kun til at læse og studere Første Mosebog. Vi kommer til at glæde os over dens smukke beretninger og lære, hvordan vi bedre kan vandre med skabelsens herre, Abrahams, Isaks og Jakobs Gud.

De geografiske bevægelser i bogen – fra Eden til Babel, til Det lovede land, til Egypten, til udsigt til Det lovede land – minder os om vores nomaderejse og styrker vores håb om det virkelige Lovede land, den nye himmel og den nye jord. Når vi følger disse personer på Første Mosebogs sider, vil vi opdage, at uanset hvor anderledes tid, sted, kultur og omstændigheder er, ligner deres historier ofte vores.

_Jacques B. Doukhan, DHL, ThD, er professor emeritus  i hebraisk og gammeltestamentlig eksegese ved  syvendedags adventisternes teologiske seminarium  ved Andrews University i Berrien Springs, Michigan, USA. Dr. Doukhan har en jødisk baggrund, er uddannet rabbiner og har to doktorgrader i Det Gamle Testamente. Han har skrevet adskillige både faglige og populære bøger, bl.a. om forholdet mellem kristne og jøder. Han var i en række år  redaktør af tidsskriftet ”Shabbath Shalom“ og er i dag chefredaktør for den kommende nye internationale SDA bibelkommentar._
