---
title:  Morijabjerget
date:  15/05/2022
---

`Læs 1 Mos 22,1-12 Hebr 11,17. Hvad var meningen med denne prøve? Hvilke åndelige lærdomme kan vi drage fra denne ufattelige begivenhed?`

1 Mos 22 er blevet en klassiker i verdenslitteraturen og har inspireret ikke kun teologer, men også filosoffer og kunstnere. Men det er svært at forstå meningen med Guds prøve. Denne guddommelige befaling modsiger de senere bibelske forbud mod menneskeofringer (3 Mos 18,21), og den gik tilsyneladende imod Guds løfte om en evig pagt gennem Isak (1 Mos 15,5).

Hvad var så Guds hensigt med at kalde Abraham til at gøre dette? Hvorfor skulle han testes på en så drastisk måde?

Den bibelske opfattelse af ”prøve“ eller ”test“ (nissah på hebraisk) indbefatter to modsatte ideer. Den henviser til tanken om dom, dvs. en bedømmelse for at finde ud af, hvad der gemmer sig i den prøvedes hjerte (5 Mos 8,2; sml. 1 Mos 22,12). Men den inde-bærer også forvisningen om Guds nåde over for den, der bliver prøvet (2 Mos 20,18-20).

I dette tilfælde fører Abrahams tro på Gud ham til et punkt, hvor han risikerer at miste sin ”fremtid“ (hans eftertid). Alligevel vil han, fordi han stoler på Gud, gøre det, Gud beder ham om, uanset hvor vanskeligt det er at forstå. Og trods alt, hvad er tro, hvis det ikke er at gøre, hvad vi ikke kan se eller til fulde forstå?

Bibelsk tro handler ikke så meget om vores evne til at give til Gud og ofre til ham, selv om det utvivlsomt spiller en rolle (Rom 12,1), som det handler om vores evne til at stole på ham og modtage hans nåde samtidigt med, at vi forstår, hvor ufortjent den er.

Denne sandhed blev stadfæstet i det, der fulgte. Alle Abrahams gerninger, hans mange nidkære aktiviteter, hans smertefulde rejse sammen med sin søn, selv hans villighed til at adlyde og ofre Gud det bedste, han havde, kunne ikke frelse ham. Hvorfor ikke? Fordi Herren selv havde sørget for en vædder til det påtænkte offer. Det pegede frem til hans eneste håb om frelse, nemlig Jesus.

På dette tidspunkt må Abraham have forstået nåden. Det er ikke vores gerninger for Gud, der frelser os. Det er Guds gerning for os (Ef 3,8; Rom 11,33), uanset hvor meget vi ligesom Abraham er kaldt til at arbejde for Gud. Den sandhed illustreres tydeligt af Abrahams handlinger (Jak 2,2-23).

`Til eftertanke. Hvad siger beretningen om Abraham og Isak på Morijabjerget til dig personligt om din tro, og hvordan du viser den?`