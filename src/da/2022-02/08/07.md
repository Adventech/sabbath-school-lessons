---
title:  Til videre studium
date:  20/05/2022
---

Fordi Abraham var en usædvanlig profet, med hvem Gud delte sine planer, kom Gud ind i Abrahams menneskelige sfære og delte i nogen grad sin plan om frelse gennem ofringen af sin søn.

”Isak var et billede på Guds søn, som blev bragt som et offer for verdens synder. Gud ville indprente Abraham evangeliet om menneskenes frelse. For det formål og for at gøre sandheden til en virkelighed for ham og prøve hans tro, krævede han, at Abraham skulle dræbe sin elskede Isak. Al den sorg og sjælekval, som Abraham led gennem denne mørke og frygtelige prøvelse, havde til hensigt at give ham en dyb forståelse for Guds plan for at frelse den faldne menneskehed. Gennem sin egen erfaring gik det op for ham, hvor ufattelig stor den evige Guds selvfornægtelse var, da han overgav sin egen søn til døden for at frelse menneskene fra total ødelæggelse. For Abraham kunne ingen mental tortur måle sig med det, han gennemgik, da han adlød den guddommelige befaling om at ofre sin søn“ (Ellen White, Testimonies for the Church, 3. bd., s. 369; Vejledning for Menigheden, bd. 1. s. 295).

”Abraham var blevet en gammel mand og ventede snart at dø; men der var endnu en handling, han skulle udføre for at sikre opfyldelsen af løftet til sin efterslægt. Gud havde udset Isak til at være Abrahams efterfølger som Guds lovs bevarer og fader til det udvalgte folk; men han var endnu ugift. Indbyggerne i Kana’an var afgudsdyrkere, og Gud havde forbudt sit folk at indgå ægteskab med dem, dan han vidste, at sådanne ægteskaber ville føre til frafald. Patriarken frygtede virkningerne af den fordærvelige indflydelse, der omgav hans søn…. For Abraham var valget af en hustru til hans søn en meget alvorlig sag. Det var ham magtpåliggende, at Isak giftede sig med en kvinde, der ikke ledte ham bort fra Gud…. Isak stolede på sin faders visdom og kærlighed, og han var tilfreds med at overlade sagen til ham, idet han også troede på, at Gud selv ville lede i valget“ (Ellen White, Patriarker og Profeter, s. 85).

**Spørgsmål til drøftelse**:

`1.	Drøft Abrahams villighed til at ofre Isak. Prøv at forestille jer den tro, som denne beretning beskriver. Hvad er det i denne beretning, som er både overraskende og foruroligende?`

`2.	Tal om den frie vilje. Hvorfor giver vores tro ingen mening, hvis vi ikke har en fri vilje til at vælge? Hvilke eksempler har vi i Bibelen på fri vilje og hvordan Gud i sidste ende opnår sin vilje på trods af de forkerte valg, som mennesker tager?`