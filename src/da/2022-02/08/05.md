---
title:  En hustru til Isak
date:  18/05/2022
---

`Læs 1 Mos 24. Hvorfor er det så vigtigt for Abraham, at hans søn ikke gifter sig med en kana’anæisk kvinde?`

De to beretninger om Saras død og Isaks ægteskab hænger sammen. På grund af Guds løfte om, at Abrahams efterkommere skulle eje dette land, havde han ønsket at købe et stykke jord, hvor han kunne begrave sin hustru. På samme måde insisterede han nu på, at Isak ikke skulle slå sig ned uden for Det Lovede Land (1 Mos 24,7). At Isak bragte sin hustru til Saras telt og bemærkningen om, at Rebekka trøstede ham efter ”sin mors død“ (1 Mos 24,67), peger tilbage til Saras død og viser den smerte, Isak oplevede, da han mistede sin mor.

Historien er fyldt med bøn og bønnesvar og rig på lærdom om Guds ledelse og menneskers frihed. Den begynder med Abrahams bøn. Han sværger en ”ed ved Herren, himlens og jordens Gud“ (1 Mos 24,3). Denne bøn er først og fremmest en anerkendelse af Gud som skaber (1 Mos 1,1; 1 Mos 14,19), og den indeholder en direkte forbindelse til Abrahams efterkommeres og Messias’ fødsel.

Omtalen af ”sin engel“ og ”Herren, himlens Gud“ (1 Mos 24,7) peger tilbage på Herrens engel, som kom fra himlen for at redde Isak fra at blive slagtet (1 Mos 22,11). Den Gud, som styrer universet, Herrens engel, som greb ind for at redde Isak, vil lede i spørgsmålet om Isaks ægteskab.

Men Abraham er klar over muligheden for, at kvinden ikke vil svare på Guds kald. Selv om Gud er mægtig, tvinger han ikke menneskene til at adlyde ham. Selv om det er Guds plan, at Rebekka skal følge med Eliezer, har hun sin frihed til at vælge. Det vil sige, at der var en mulighed for, at denne kvinde ikke ønskede at komme, og hvis det var tilfældet, ville hun ikke blive tvunget til det.

Vi ser her endnu et eksempel på det store mysterium om, hvordan Gud giver os mennesker en fri vilje, friheden til at vælge, og denne frihed vil han ikke tage fra os. Hvis han gjorde det, ville viljen jo ikke være fri. Men på en eller anden måde, på trods af menneskenes frie vilje og de mange frygtelige valg, som mennesker foretager med denne frihed til at vælge, kan vi stadigvæk stole på, at Guds kærlighed og godhed til sidst vil sejre.

`Til eftertanke. Hvordan kan profetier som fx Dan 2 bekræfte for os, at Gud har den endelige kontrol på trods af alle de ting, der sker, som ikke er efter hans vilje?`