---
title:  Gud bringer løsningen
date:  16/05/2022
---

`Læs 1 Mos 22,8.14.18. Hvordan opfyldte Gud sit løfte om at bringe løsningen? Hvad sørgede han for?`

Da Isak stillede spørgsmål mht. offerdyret, gav Abraham et fascinerende svar: ”Gud vil selv udse sig et offerlam“ (1 Mos 22,8). Den hebraiske udsagnsform kan faktisk også betyde ”Gud vil se sig selv som offerlam.“ Udsagnsordet yir’eh lo, at ”bringe“ eller ”se“ bruges her på en måde, der kan betyde ”bringe sig selv“ (eller bogstaveligt ”se sig selv“).

Vi får altså her præsenteret essensen af frelsesplanen, hvor Herren selv lider og selv betaler prisen for vores synder!

`Læs Joh 1,1-3 Rom 5,6-8. Hvordan hjælper disse vers os til at forstå, hvad der skete på korset, noget, som forud forkyndes i ofringen på Morijabjerget?`

På Morijabjerget, længe før korset, pegede vædderen, ”som hang fast med hornene i det tætte krat“ (1 Mos 22,13), direkte hen til Jesus. Han er den, som ”viser sig“, som Abraham senere forklarer: ”Bjerget, hvor Herren viser sig“ (1 Mos 22,14). Jesus selv havde peget på Abrahams profetiske udtalelse her, da han som et ekko af Abrahams udtalelse sagde: ”Abraham, jeres fader, jublede over at skulle se min dag, og han fik den at se og glædede sig“ (Joh 8,56).

”Det var for at give Abraham et indtryk af evangeliets virkelighed og for at sætte hans tro på en prøve, at Gud befalede ham at dræbe sin søn. Den smerte, han gennemgik i den frygtelige prøvelses mørke dage, blev tilladt, for at han af egen erfaring kunne forstå noget af storheden i det offer, den evige Gud bragte for menneskenes forløsning“ (Ellen White, Patriarker og Profeter, s. 77).

`Til eftertanke. Hvordan hjælper denne begivenhed os til bedre at forstå, hvad der skete på korset, og hvad Gud har lidt i vores sted? Hvordan er vores respons på det, han har gjort for os?`