---
title:  En hustru til Abraham
date:  19/05/2022
---

`Læs 1 Mos 24,6 - 25,8. Hvad er betydningen af disse afsluttende begivenheder i Abrahams liv?`

Efter Saras død giftede Abraham sig igen. Ligesom Isak blev han trøstet efter Saras død (1 Mos 24,67). Mindet om Sara har givetvis stadigvæk været levende i patriarkens sind, ligesom det var for hans søn.

Hans nye hustrus identitet er uklar. Men det faktum, at historieskriveren sammenkobler Keturas sønner med Hagars sønner uden at nævne Keturas navn, antyder, at Ketura, som foreslået af nogle forskere, kunne være et andet navn for Hagar. Det er også betydningsfuldt, at Abraham opfører sig over for Keturas sønner på samme måde, som han gjorde over for Hagars søn. Han sender dem bort for at undgå en negativ åndelig indflydelse og for at skabe et tydeligt skel mellem sin søn med Sara og sine andre sønner.

Han gav også alt, hvad han ejede til Isak (1 Mos 25,5), mens han gav sine medhustruers sønner gaver (1 Mos 25,6). Betegnelsen ”medhustruer“ kan også betyde, at Keturas status, ligesom Hagars, var medhustru. Den mulige identifikation af Ketura med Hagar kan også forklare den skjulte henvisning til Saras minde som en indledning til hans ægteskab med Ketura/Hagar.

Det er interessant, at 1 Mos 25,1-4.12-18 giver en liste over de børn, Abraham havde med Ketura og en liste over Ismaels børn. Hensigten med slægtstavlen efter Abrahams ægteskab med Ketura, som fødte ham seks sønner, i modsætning til hans to andre sønner (Isak og Ismael), er måske at give umiddelbare beviser på Guds løfte om, at Abraham skulle blive far til mange folk.

Den anden slægtstavle handler om Ismaels efterkommere, som også udgjorde 12 stammer (sml. 1 Mos 17,20), ligeom det kom til at være for Jakob (1 Mos 35,22-26). Men Guds pagt skulle være forbeholdt Isaks efterkommere (1 Mos 17,21), ikke Ismaels. Det er en pointe, som Skriften gør meget tydelig.

Meddelelsen om Abrahams død, som er klemt ind imellem de to slægtstavler (1 Mos 25,7-11), vidner også om Guds velsignelse. Den åbenbarer opfyldelsen af Guds løfte til Abraham mange år tidligere om, at han skulle komme til at dø ”i en høj alder“ (1 Mos 15,15), ”gammel og mæt af dage“ (sml. Præd 6,3).

I sidste ende holdt Gud sit løfte om nåde mod sin trofaste tjener Abraham, hvis tro i Skriften beskrives som et stort, måske til og med det bedste eksempel i Det Gamle Testamente på frelse af tro (se Rom 4,1-12).