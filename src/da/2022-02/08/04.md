---
title:  Saras død
date:  17/05/2022
---

I 1 Mos 22,23 får vi meldingen om Rebekkas fødsel, som lægger op til det fremtidige ægteskab mellem Isak og Rebekka (1 Mos 24). På samme måde lægger meldingen om Saras død og begravelse (1 Mos 23) op til Abrahams fremtidige ægteskab med Ketura (1 Mos 25,1-4).

`Læs 1 Mos 23. Hvilken rolle spiller beretningen om Saras død og begravelse i opfyldelsen af Guds løfte til Abraham?`

Omtalen af Saras død direkte efter beretningen om ofringen af Isak antyder, at det kan have påvirket hende stærkt, at hendes søn næsten døde. På en måde var Sara også involveret i ”prøven“ sammen med sin mand, ligesom hun var det i hans rejser og hans af og til manglende tro (1 Mos 12,11-13).

Sara var ikke den slags kvinde, som var tavs i vigtige anliggender eller på områder, der gjorde hende urolig (sml. 1 Mos 16,3-5; 1 Mos 18,15; 1 Mos 21,9-10). Hendes fravær, hendes tavshed og til og med tidspunktet for hendes død kort efter den dramatiske hændelse siger mere om hendes betydning, end hvis hun fysisk havde været med. Det faktum, at Saras høje alder omtales (1 Mos 23,1) som en genklang af Abrahams høje alder (1 Mos 24,1), viser også hendes betydning i historien, for Sara er faktisk den eneste kvinde i Det Gamle Testamente, hvis alder opgives. At der fokuseres så meget på købet af Saras begravelsesplads (det fylder næsten hele kapitlet) i stedet for på hendes død, understreger forbindelsen til Det Lovede Land.

Detaljen om, at Sara døde ”i Kana’an“ (1 Mos 23,2), understreger, at Saras død var rodfæstet i Guds løfte om landet. Sara er den første i Abrahams klan, der dør og bliver begravet i Det Lovede Land. Abrahams bekymring for sig selv som ”fremmed og tilflytter“ (1 Mos 23,4) og hans vedholdende argumentation med hittitterne viser, at han ikke kun var interesseret i at købe en gravplads. Han var først og fremmest optaget af at få en fast bopæl i landet.

`Til eftertanke. Læs 1 Mos 23,6. Hvad fortæller det om, hvilket ry Abraham havde? Hvorfor er det vigtigt i forståelsen af, hvad han blev brugt af Gud til at gøre?`