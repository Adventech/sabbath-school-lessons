---
title:  Abram og Lot
date:  03/05/2022
---

`Læs 1 Mos 13,1-18. Hvad fortæller denne beretning om Abrams og Lots personlig-heder og deres karakterstyrke?`

Abram vender tilbage til, hvor han var før, som om rejsen til Egypten kun var en uheldig omvej. Guds historie med Abram begynder igen, hvor den var standset efter hans første tur til Det Lovede Land. Abrams første opholdssted er Betel (1 Mos 13,3), ligesom det var under hans første tur til landet (1 Mos 12,3-6). Abram har angret og er sig selv igen: han er Abram, troens mand.

Abrams forbindelse med Gud ses allerede i hans forhold til andre, nemlig på den måde, han løser problemet med sin nevø Lot med hensyn til fordelingen af landet. Det er Abram selv, der foreslår en fredelig løsning og lader Lot vælge først (1 Mos 13,9-10). Det var både generøst og venligt og viser, hvilken slags person Abram var.

Det faktum, at Lot valgte den nemmeste og bedste del for sig selv, den vandrige Jordandal (1 Mos 13,10-11), uden at bekymre sig om sine fremtidige naboers ondskab (1 Mos 13,13), siger noget om hans grådighed og karakter.

Abrams valg var derimod baseret på tro. Abram valgte ikke landet, men det blev givet til ham af Guds nåde. I modsætning til Lot så Abram først på landet, da Gud opfordrede ham til det (1 Mos 13,14). Først da Abram var skilt fra Lot, talte Gud igen til ham (1 Mos 13,14). Dette er faktisk den første omtale af, at Gud talte til Abram efter kaldet om at forlade Ur. ”Efter at Lot og Abram var gået hver til sit, sagde Herren til Abram: ‘Se ud over landet, derfra hvor du står, mod nord og syd, mod øst og vest. Hele det land, du ser, vil jeg give dig og dine efterkommere for evigt’“ (1 Mos 13,14-15). Derefter inviterede Gud Abram til at ”drage omkring“ i landet som en overtagelseshandling. ”Drag nu omkring i landet, så langt og bredt det er, for jeg giver det til dig“ (1 Mos 13,17).

Men Herren gør det meget klart, at han, Gud, giver det til Abram. Det er en gave, en nådens gave, som Abram skal modtage i tro, en tro, der fører til lydighed. Det er alene Guds gerning, der vil få alt det til at ske, som han her lover Abram (se 1 Mos 13,14-17).

`Til eftertanke. Hvordan kan vi lære at være venlige og gavmilde mod andre, selv om de ikke er sådan mod os?`