---
title:  Abrahams afrejse
date:  01/05/2022
---

`Læs 1 Mos 12,1-9. Hvorfor kaldte Gud Abram til at forlade sit land og sit folk? Hvordan var Abrams reaktion?`

Sidste gang Gud som omtalt i Skriften havde talt til et menneske, var det til Noa for efter syndfloden at forsikre Noa om, at Gud ville oprette en pagt med alle levende væsener (1 Mos 9,15-17), og at der aldrig igen ville komme en verdensomspændende oversvømmelse. Guds nye ord, denne gang til Abram, forbindes igen til dette løfte: gennem Abram skal alle jordens slægter velsignes.

Opfyldelsen af profetien begynder med, at Abraham forlader fortiden. Abram forlod alt det, han kendte, sit land, sin familie og til og med en del af sig selv. Det var en intens rejse. Det ser vi i gentagelsen af nøgleordet ”gå“ (på dansk: ”drag“), som benyttes syv gange i denne sammenhæng. Først skulle Abram forlade sit land, ”Ur i Kaldæa“, som lå i Babylonien (1 Mos 11,31; Es 13,19). Kaldet til at ”drage ud af Babylon“ har en lang historie hos de bibelske profeter (Es 48,20; Åb 18,4).

Abrams afrejse gælder også hans familie. Abram må forlade sin arv og meget af det, han havde lært og tilegnet sig gennem arv, uddannelse og indflydelse. Men Guds kald til at gå indbefatter endnu mere. Den bogstavelige oversættelse af det hebraiske udtryk lek leka, ”Gå!“ betyder ”gå selv“ eller ”gå for dig selv“. På dansk er dette udtryk oversat med flere led: ”forlad … og drag!“ Abrams afrejse fra Babylon indbefatter mere end hans omgivelser eller endog hans familie. Det hebraiske udtryk antyder en understregning af ham selv. Abram skal forlade sig selv, skal fjerne den del af sig selv, som indeholder hans babyloniske fortid.

Abraham opgiver sin tilværelse i Babylon for at nå ”et land“, som Gud vil vise ham. Samme sprogbrug anvendes igen i forbindelse med ofringen af Isak (1 Mos 22,2), for at henvise til Morija bjerg, hvor Isak skal ofres, og hvor templet i Jerusalem senere vil blive bygget (2 Krøn 3,1). Guds løfte handler ikke kun om et fysisk hjemland, men om verdens frelse. Denne tanke bliver bekræftet i Guds løfte om, at alle jordens slægter skal velsignes (1 Mos 12,2-3). Udsagnsordet barak, ”velsigne“, forekommer fem gange i dette afsnit. Denne universelle velsignelse skal ske gennem Abrams ”afkom“ (1 Mos 22,18; 1 Mos 26,4; 1 Mos 28,14) og bliver i sidste ende opfyldt i Jesus Kristus (ApG 3,25).

`Til eftertanke. Er der noget, Gud beder dig om at opgive? Har du fået et kald fra Gud, som kræver, at der er noget, du giver slip på?`