---
title:  Tiende til Melkisedek
date:  05/05/2022
---

`Læs 1 Mos 14,18-24 Hebr 7,1-10. Hvem var Melkisedek? Hvorfor gav Abraham tiende til denne præst, som synes at dukke op ud af det blå?`

Den pludselige opdukken af den mystiske Mekisedek er ikke malplaceret. Efter at Abram er blevet takket af de kana’anæiske konger, takker han nu denne præst. Hans taknemmelighed vises ved, at han giver ham tiende.

Melkisedek kom fra byen Salem, som betyder ”fred“. Det er et meget passende navn efter krigens uro. Ordet tsedek, som indgår som en del i navnet Melkisedek og betyder ”retfærdighed“, står i kontrast til Sodomas konges navn Bera (”i ondskab“) og Gomorras konge Birsha (”i ondskabsfuldhed“). Disse navne var sandsynligvis tilnavne for det, de repræsenterede (1 Mos 14,2).

Melkisedek dukker op efter skiftet fra den vold og ondskab, som de kana’anæiske konger repræsenterede. Dette afsnit indeholder også den første bibelske henvisning til ordet ”præst“ (1 Mos 14,18). Forbindelsen mellem Melkisedek og ”Gud den Højeste“ (1 Mos 14,18), som Abram kalder sin egen Gud (1 Mos 14,22), viser tydeligt, at Abram opfattede ham som præst for den Gud, Abram tjente. Men Melkisedek må ikke identificeres som Kristus. Han var Guds repræsentant blandt menneskene på den tid.

Melkisedek gør praktisk tjeneste som en præst. Han serverer ”brød og vin“, hvilket ofte indebærer brugen af friskpresset druesaft (5 Mos 7,13; 2 Krøn 31,5), og genfindes i forbindelse med at give tiende (5 Mos 14,23). Og i tillæg velsigner Melkisedek Abram (1 Mos 14,19).

”Og Abram gav ham tiende af det alt sammen“ (1 Mos 14,20) som et svar til Gud, ”skaberen af himmel og jord“ (1 Mos 14,19). Denne titel hentyder til introduktionen i skabelsesberetningen (1 Mos 1,1), hvor udtrykket ”himmel og jord“ betyder helhed eller ”alt“. Tienden opfattes som et udtryk for taknemmelighed mod skaberen, som ejer alt (Hebr 7,2-6; sml. 1 Mos 28,22). Paradoksalt opfattes tienden af giveren ikke som en gave til Gud, men som en gave fra Gud, for Gud er den, der til at begynde med giver os alt.

`Til eftertanke. Hvorfor er det en stærk indikation på tro og også med til at forstærke vores tro, at vi giver tiende?`