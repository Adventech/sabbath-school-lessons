---
title:  Egyptens fristelser
date:  02/05/2022
---

`Læs 1 Mos 12,10-20. Hvorfor forlod Abram Det Lovede Land for at drage til Egypten? Hvordan opførte Farao sig sammenlignet med Abram?`

Det er lidt ironisk, at Abram, som netop er ankommet til Det Lovede Land, nu beslutter sig for at forlade det og drage til Egypten, fordi ”der blev hungersnød i landet“ (1 Mos 12,10). Der findes gode beviser i gamle egyptiske tekster for, at folk fra Kana’an kom til Egypten i tider med hungersnød. I egypteren Merikares undervisning, en tekst, som blev samlet under Det Mellemste Rige (2060-1700), er de mennesker, der kom fra Kana’an, identificeret som ”elendige asiater“ (aamu), og denne asiat er beskrevet som ”stakkels … han mangler vand … han bor ikke på et enkelt sted, mad styrer hans ben“ (Miriam Lichtheim, Ancient Egyptian Literature, Volume I: The Old and Middle Kingdoms, s. 103-104).

Egypten var en fristelse, som ofte var et problem for israelitterne i oldtiden (4 Mos 14,3; Jer 2,18). Derfor blev Egypten et symbol på, at mennesker stolede på mennesker i stedet for på Gud (2 Kong 18,21; Es 36,6.9). I Egypten, hvor man dagligt kunne se vand, var tro ikke nødvendig, for jordens løfte om afgrøde var umiddelbart synlig. Sammenlignet med hungersnødens land lød Egypten som et godt sted at opholde sig på trods af, hvad Gud havde sagt.

Den Abram, som nu forlader Kana’an, står i stærk kontrast til den Abram, som forlod Ur. Da han forlod Ur, beskrives han som en troens mand, der handlede på Guds kald. Nu forlader han Det Lovede Land på eget initiativ, beregnende, manipulerende og som en uetisk politiker, der stoler på sig selv.

”Under sit ophold i Egypten viste Abraham, at han ikke var fri for menneskelig svaghed og ufuldkommenhed. Ved at skjule, at Sara var hans hustru, viste han, at han ikke stolede på Guds omsorg. Han viste mangel på den ophøjede tro og det mod, som hans liv ellers frembød så mange smukke eksempler på“ (Ellen White, Patriarker og Profeter, s. 64).

Selv en stor Guds mand kan begå fejl, og han bliver ikke forladt af Gud. Når Det Nye Testamente taler om Abraham som et eksempel på frelse af nåde, betyder det lige netop det: nåde. For hvis det ikke var af nåde, ville Abraham, ligesom os, ikke have noget håb.

`Til eftertanke. Hvordan viser denne beretning, hvor let det er for selv trofaste kristne at forlade den rette vej? Hvorfor er ulydighed aldrig et godt valg?`