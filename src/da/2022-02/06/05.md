---
title:  Babel-koalitionen
date:  04/05/2022
---

`Læs 1 Mos 14,1-17. Hvilken betydning har det, at denne krig finder sted lige efter, at Det Lovede Land var blevet givet til Abram? Hvad lærer denne historie os om Abram?`

Dette er den første krig, der omtales i Bibelen. En koalition af fire hære fra Mesopotamien og Persien mod en anden koalition af fem kana’anæiske hære, deriblandt Sodomas og Gomorras konger, tyder på, at det var en stor konflikt. Baggrunden var, at de kana’anæiske folk havde gjort oprør mod de babyloniske overherrer. Selv om beretningen omtaler en specifik historisk konflikt, giver timingen af denne ”globale“ krig, begivenheden en særlig åndelig betydning.

At så mange folkegrupper fra landet Kana’an var involveret antyder, at striden drejede sig om herredømmet over landet. Det er ironisk, at Abrams lejr, som har haft stor interesse for sagen, fordi han var den eneste sande ejer af landet, som den eneste magt i hvert fald i begyndelsen, forbliver uden for konflikten.

Begrundelsen for Abrams neutralitet er, at for Abram var Det Lovede Land ikke opnået gennem krigsmagt eller kloge politiske strategier. Abrams rige var en gave fra Gud. Den eneste grund til, at Abram blander sig, er hans nevø Lots skæbne, for han var blevet taget til fange under stridighederne (1 Mos 14,12-13).

”Abraham, der boede i fred ved Mamres lund, hørte af en af flygtningene beretningen om slaget og den ulykke, der var overgået hans nevø. Han havde ikke næret uvenlige tanker på grund af Lots utaknemmelighed. Al hans kærlighed til ham blev vakt, og han besluttede at redde ham. Først af alt søgte Abraham vejledning hos Gud og forberedte sig derefter til krig“ (Ellen White, Patriarker og Profeter, s. 67).

Men Abram konfronterer ikke hele koalitionen. I hvad der må have været en hurtig og natlig kommando-operation angreb han kun den lejr, hvor Lot blev holdt som fange. Lot blev reddet og sammen med ham Sodomas konge. Abraham, Guds trofaste tjener, udviste stort mod og tapperhed. Hans indflydelse i området voksede utvivlsomt, fordi folk så, hvordan han var, og lærte mere om den Gud, han tjente.

`Til eftertanke. Hvilken indflydelse har vores handlinger på andre? Hvilket budskab sender vi om vores tro gennem det, vi gør?`