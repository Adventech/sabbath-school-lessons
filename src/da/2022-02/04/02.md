---
title:  Forberedelser for vandfloden
date:  17/04/2022
---

`Læs 1 Mos 6,13-7,10. Hvilken lærdom kan vi drage fra denne fantastiske beskrivelse af menneskehedens tidlige historie?`

Ligesom Daniel var Noa en profet, der forudsagde verdens ende. Det hebraiske ord for ”ark“ (tevah) (1 Mos 6,14) er det samme sjældne låneord fra egyptisk, som blev brugt for den ”sivkurv“, som den lille Moses blev holdt skjult i og reddet, så han kunne frelse Israel fra Egypten (2 Mos 2,3). Mange har også i arkens generelle struktur set paralleller til pagtens ark i tabernaklet (2 Mos 25,10). På samme måde, som arken under vandfloden vil sikre menneskehedens overlevelse, peger pagtens ark, som er et tegn på Guds nærvær midt iblandt sit folk (2 Mos 25,22), på Guds frelsende gerning for sit folk.

Sætningen: ”Noa gjorde, ganske som Gud havde befalet ham“ (1 Mos 6,22), afslutter det forberedende afsnit. Udsagnsordet ’asah, ”gjorde“, som henviser til Noas handlinger, er det samme udsagnsord ’asah, ”lav“ (en ark) i Guds befaling, som startede afsnittet (1 Mos 6,14), og det gentages fem gange (1 Mos 6,14-16). Dette ekko mellem Guds befaling og Noas respons antyder Noas absolutte lydighed mod det, Gud havde befalet ham at gøre, at ’asah. Det er interessant, at denne sætning også bruges i forbindelse med bygningen af pagtens ark (2 Mos 39,32.42; 2 Mos 40,16).

”Gud gav Noa de nøjagtige mål på arken og tydelig og detaljeret vejledning med hensyn til dens bygning. Menneskelig visdom kunne ikke have konstrueret et skib med så stor styrke og holdbarhed. Gud lagde planen, og Noa var bygmesteren“ (Ellen White, Patriarker og Profeter, s. 48).

Igen bekræfter parallellen mellem de to ”arker“ deres fælles frelsende funktion. Noas lydighed beskrives altså som en del af Guds frelsesplan. Noa blev frelst, fordi han havde den tro, som gjorde, hvad Gud befalede ham at gøre (se Hebr 11,7). Han var et tidligt eksempel på en tro, som viste sig i lydighed, og som er den eneste form for tro, der tæller (Jak 2,20).

Selv om Noa ”fandt nåde for Herrens øjne“ (1 Mos 6,8), var det som svar på denne nåde, som allerede var vist ham, at Noa trofast og lydigt handlede på Guds befaling. Sådan bør det være for os alle.

`Til eftertanke. Læs 2 Pet 2,5-9. Hvorfor blev kun Noas familie frelst? Hvad kan vi lære af beretningen om Noa med hensyn til vores opgave om at advare verden om den kommende dom?`