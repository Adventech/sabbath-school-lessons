---
title:  Pagten 1. del
date:  20/04/2022
---

Nu var øjeblikket kommet, da den lovede pagt skulle opfyldes. ”Men med dig vil jeg oprette min pagt. Du skal gå ind i arken sammen med dine sønner, din kone og dine svigerdøtre“ (1 Mos 6,18). I modsætning til den guddommelige trussel om at ødelægge (1 Mos 6,17), er denne pagt et løfte om liv.

`Læs 1 Mos 8,20. Hvad var det første, Noa gjorde, da han var kommet ud af arken. Hvorfor gjorde han det?`

Adam og Eva tilbad Gud på den første sabbat lige efter de seks skabelsesdage. Nu tilbad Noa Gud umiddelbart efter syndfloden, som i sig selv var endnu en skabelsesbegivenhed. Men der er en forskel mellem de to begivenheder. I modsætning til Adam og Eva, som tilbad Herren direkte, var Noa nødt til at ty til et offer. Dette er første gang i Skriften, at et alter omtales. Noas offer er et ”brændoffer“ (’olah), den ældste og mest almindelige form for offer. For Noa var dette offer et takkeoffer (sml. 4 Mos 15,1-11), som blev givet for at udtrykke hans taknemmelighed til Skaberen, som havde frelst ham.

`Læs 1 Mos 9,2-4. Hvordan påvirkede syndfloden menneskenes føde? Hvilket princip ligger bag Guds restriktioner?`

På grund af syndfloden var planteføde ikke længere tilgængelig på samme måde som tidligere. Derfor tillod Gud menneskene at spise kød af dyr. Denne ændring i kosten førte til en ændring i forholdet mellem mennesker og dyr i modsætning til, hvordan det havde været efter den oprindelige skabelse. I skabelsesberetningen delte mennesker og dyr den samme planteføde og truede ikke hinanden. I verden efter syndfloden medførte drab af dyr til føde for menneskene, at der opstod frygt og rædsel (1 Mos 9,2). Så snart de var begyndt at spise hinanden, stod dyr og mennesker uden tvivl i et andet forhold til hinanden, end de havde haft i Edens have.

Men Guds tolerance havde to restriktioner. For det første var ikke alle dyr egnet til føde. Dette var underforstået i forskellen mellem ”rene og urene“ dyr, som var en del af skabelsesordenen (se 1 Mos 8,19-20; sml. 1 Mos 1,21.24). Den anden restriktion var udtrykkelig og ny. De måtte ikke spise blod, for livet er i blodet (1 Mos 9,4).