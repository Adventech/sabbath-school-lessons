---
title:  Pagten 2. del
date:  21/04/2022
---

`Læs 1 Mos 8,21-9,1. Hvilken betydning har det, at Gud lover, at han aldrig mere vil udrydde alt levende? Hvordan opfylder Guds velsignelse dette løfte?`

Guds løfte om at bevare liv var en nådeshandling. Det var ikke et resultat af menneskelig fortjeneste. Gud besluttede at bevare liv på jorden på trods af menneskenes ondskab (1 Mos 8,21). I 1 Mos 8,22 står der bogstaveligt: ”alle jordens dage“, som vil sige, at så længe denne jord eksisterer, vil årstiderne skifte, og livet vil blive opretholdt. Kort sagt har Gud ikke opgivet sit skaberværk.

Faktisk tager den næste tekst, som taler om Guds velsignelse, os tilbage til den oprindelige skabelse med dens velsignelse (1 Mos 1,22.28; 1 Mos 2,3). På en måde gav Herren menneskeheden en chance til at starte forfra, en ny begyndelse.

`Læs 1 Mos 9,8-17. Hvilken betydning har regnbuen? Hvilken sammenhæng er der mellem dette ”pagtstegn“ (1 Mos 9,13) og sabbatten, som er det andet pagtstegn?`

Udtrykket ”oprette en pagt“ gentages tre gange (1 Mos 9,9.11.17), og markerer klimaks i opfyldelsen af Guds oprindelige løfte (1 Mos 6,18). Hele syndflodsberetningen er fortalt på en måde, så den danner en parallel til de seks dage i skabelsesugen. Afsnittet i 1 Mos 9,8-17 er fortalt som en parallel til den syvende dag, sabbatten. Ligesom sabbatten er regnbuen et tegn på pagten (1 Mos 9,13.14.16; sml. 2 Mos 31,12-17). Og ligesom sabbatten har regnbuen også en universel rækkevidde. Den gælder for hele verden. Sabbatten er som et tegn på skabelsen for alle mennesker allevegne. På samme måde er løftet om, at der ikke igen vil komme en verdensomspændende oversvømmelse, også for alle allevegne.

`Til eftertanke. Næste gang du ser en regnbue, tænk over alle Guds løfter til os. Hvorfor kan vi have tillid til disse løfter, og hvordan viser regnbuen, at vi kan stole på dem?`