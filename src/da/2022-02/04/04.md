---
title:  Syndflodens afslutning
date:  19/04/2022
---

1 Mos 7,22-24 beskriver de overvældende og omfattende følger af vandene, hvor ”alle levende væsener på jorden blev udslettet“ (1 Mos 7,23). ”Vandet steg over jorden i hundrede og halvtreds dage“ (1 Mos 7,24). Det er på baggrund af denne totale udryddelse og håbløshed, at Gud huskede (”glemte ikke“) Noa (1 Mos 8,1). Denne sætning er placeret midt i teksten om syndfloden og indikerer dermed, at denne tanke er det centrale budskab i syndflodsberetningen.

`Læs 1 Mos 8,1. Hvad vil det sige, at Gud ”huskede“ eller ikke glemte Noa?`

Udsagnsordet zakhar, ”at huske“ betyder, at Gud ikke havde glemt, og det er mere end kun en mental proces. I den bibelske sammenhæng betyder ”den Gud, som husker“ opfyldelsen af hans løfter og henviser ofte tilbage til frelse (se 1 Mos 19,29). I forbindelse med syndfloden betyder ”Gud huskede“, at vandene standsede (1 Mos 8,2), og at Noa snart kunne forlade arken (1 Mos 8,16).

Selv om der ikke endnu er givet nogen direkte befaling om at forlade arken, tager Noa initiativet og udsender først en ravn og dernæst en due for at teste forholdene. Og endelig, da duen ikke kommer tilbage, forstår han, at ”vandet var tørret bort fra jorden, og da han fjernede overdækningen på arken og kiggede ud, så han, at jorden var tør“ (1 Mos 8,13).

Noas erfaring er rig på praktiske lærdomme. På den ene side lærer det os at stole på Gud, selv om han endnu ikke taler direkte, og på den anden side fornægter tro ikke værdien af at tænke og undersøge. Tro udelukker ikke pligten til at tænke, søge, overveje og se om det, vi har lært, er sandt.

Alligevel går Noa ikke ud af arken, før Gud til sidst siger, at han skal (1 Mos 8,15-19.) Det vil sige, at selv om han ved, at det er trygt at forlade arken, stoler han på Gud og venter på Guds signal, før han går ud af arken. Han ventede tålmodigt i arken. ”Ligesom han var gået ind på Guds befaling, ventede han nu på en særlig befaling til at gå ud. Til sidst steg en engel ned fra himmelen, åbnede den massive dør og bød patriarken og hans husstand gå ud på jorden og tage alt levende med sig“ (Ellen White, Patriarker og Profeter, s. 54).

`Til eftertanke. Læs 1 Mos 8,1; 1 Mos 19,29 og Sl 106,4. Hvad betyder udtrykket ”Gud husker“ eller ”Gud glemmer ikke“, og hvad fortæller det dig? Hvordan har Gud vist, at han ”husker“ dig?`