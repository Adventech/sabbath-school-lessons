---
title:  Syndfloden
date:  18/04/2022
---

Udsagnsordet ’asah, ”at lave, gøre“, som bruges om Noas handlinger, er også et nøgleord i skabelsesberetningen i Første Mosebog (1 Mos 1,7.16.25-26.31; 1 Mos 2,2). Noas lydighedshandlinger mod Gud minder altså læseren om Guds skabelseshandlinger. Syndfloden handler ikke kun om, at Gud straffer menneskene, men også om, at Gud frelser os.

`Læs 1 Mos 7. Hvorfor minder beskrivelsen af syndfloden om beskrivelsen af skabelsen? Hvad kan vi lære af parallellen mellem disse to begivenheder?`

En nøje læsning af teksten, som beskriver syndfloden, viser, at den har mange ord og udtryk tilfælles med skabelsesberetningen: ”syv“ (1 Mos 7,2.3.4.10; sml. 1 Mos 2,1-3); ”han og hun“ (1 Mos 7,2.3.9.16; sml. 1 Mos 1,27); ”alle slags“ (1 Mos 7,14; sml. 1 Mos 1,11.12.21.24.25); ”dyr“, ”fugle“, ”krybdyr“ (1 Mos 7,8.14.21.23; sml. 1 Mos 1,24.25); og ”livsånde“ (1 Mos 7,15.22; sml. 1 Mos 2,7).

Beretningen om syndfloden ligner altså lidt på skabelsesberet-ningen. Dette ekko fra skabelsesberetningerne er med til at vise, at den Gud, som skabte, er den samme som den Gud, som ødelægger (5 Mos 32,39). Men disse genklange udtrykker også et budskab om håb – syndfloden er en ny skabelse. Mennesket føres ud af vandet til en ny tilværelse.

Vandenes bevægelse viser, at denne begivenhed faktisk omgør eller modvirker skabelseshandlingen i 1 Mos 1. I modsætning til 1 Mos 1, som beskriver en adskillelse af vandet under hvælvingen fra vandet over hvælvingen (1 Mos 1,7) indebærer syndfloden, at de samles igen, idet de bryder ud over deres grænser (1 Mos 7,11).

Denne proces sender et modstridende budskab: Gud er nødt til at ødelægge det, der er, for bagefter at give plads til en ny skabelse. Skabelsen af den nye jord kræver, at den gamle jord ødelægges. Syndflodens beretning forkynder også verdens fremtidige frelse ved dagenes ende: ”Og jeg så en ny himmel og en ny jord. For den første himmel og den første jord forsvandt, og havet findes ikke mere“ (Åb 21,1; sml. Es 65,17).

`Til eftertanke. Hvad i vores liv har brug for at blive ødelagt, så vi kan skabes på ny (se Rom 6,1-6)?`