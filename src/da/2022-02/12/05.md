---
title:  Bægeret til at tage varsler med
date:  15/06/2022
---

`Læs 1 Mos 44. Hvorfor lagde Josef bægeret til at tage varsler med i Benjamins sæk og ikke i en af de andre brødres sække?`

Denne beretning er en parallel til den foregående. Ligesom tidligere giver Josef detaljerede befalinger, og igen fylder han brødrenes sække med mad. Men denne gang tilføjer Josef en mærkelig ordre. Han beder sine hushovmester om, at han skal lægge hans sølvbæger i Benjamins sæk.

Begivenhederne udvikler sig derfor på en ny måde. På den tidligere rejse vendte brødrene tilbage til Kana’an for at tage Benjamin med, men nu er de nødt til at vende tilbage til Egypten for at stå til regnskab for Josef. I den foregående situation fandt alle brødrene det samme i deres sække, men denne gang er Benjamin fremhævet som den, der har Josefs drikkebæger. Benjamin, som havde været hædersgæsten og derfor også havde haft adgang til Josefs drikkebæger, bliver nu uventet mistænkt og anklaget for at have stjålet det værdifulde bæger. Han skal kastes i fængsel.

At Josef havde et bæger til at tage varsler med betyder ikke, at han troede, at det havde en særlig kraft. Josef ”havde aldrig påstået, at han havde overnaturlige evner, men han havde ikke noget imod, at de troede, at han kunne læse deres livs hemmeligheder“ (Ellen White, Patriarker og Profeter, s. 116).

Det magiske bæger var for Josef et påskud til at henvise til det overnaturlige og dermed vække brødrenes skyldfølelse mod Gud. Sådan fortolker Juda Josefs underforståede budskab, for han henviser til, at Gud har fundet dem skyldige (1 Mos 44,16). Tyveri af det værdifulde bæger ville retfærdiggøre en streng straf og dermed teste de andre brødres holdning.

Brødrenes stærke følelser og reaktion er betydningsfuld. De står sammen i deres smerte og frygt for Benjamin, som nu vil være lige så tabt som Josef og som ham blive slave i Egypten, selv om han er ligeså uskyldig, som Josef havde været. Dette er grunden til, at Juda foreslår, at han bliver slave ”i stedet for“ Benjamin (1 Mos 44,33), ligesom vædderen blev ofret ”i stedet for“ den uskyldige Isak (1 Mos 22,13). Juda tilbyder sig selv som et offer, en stedfortræder, hvis hensigt netop er at bære den ”ulykke“, som ville ramme hans far (1 Mos 44,34).

`Til eftertanke. Hvorfor var Juda villig til at træde i Benjamins sted? Hvad lærer hans holdning os om Bibelens syn på frelse? Se Rom 5,8.`