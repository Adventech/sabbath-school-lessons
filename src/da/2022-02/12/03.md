---
title:  Josef møder sine brødre
date:  13/06/2022
---

`Læs 1 Mos 42. Hvad skete der, og hvordan viser det Guds ledelse på trods af menneskers ondskab og ondsindethed?`

Hungersnøden tvinger Jakob til at sende sine sønner til Egypten for at købe korn. Det er ironisk, at det er Jakob, som tager initiativ til dette projekt (1 Mos 42,1). Denne uheldige gamle mand, som er offer for omstændigheder, der ligger uden for hans kontrol, sætter uden at vide det en kæde af begivenheder i gang, som vil føre til, at han bliver genforenet med den søn, han i så lang tid havde sørget over.

Guds ledelse frem til dette møde understreges på to måder. For det første ses resultatet som en opfyldelse af Josefs drømme. Begivenheden, som var forudsagt i Josefs profetiske drømme: ”jeres neg … bøjede sig for“ mit neg (1 Mos 37,7), finder nu sted. Josef identificeres som ”landets hersker“ (1 Mos 42,6) og ”herre i landet“ (1 Mos 42,30.33). Josefs magtfulde stilling står i stærk kontrast til hans brødre, som i deres nød ”kastede sig til jorden for ham“ (1 Mos 42,6), de samme brødre, som havde hånet Josef på grund af hans drøm og ikke troede på dens opfyldelse (1 Mos 37,8).

For det andet kan dette skæbnebestemte møde ses som et svar på brødrenes oprindelige hån. De sproglige og tematiske ekkoer mellem de to begivenheder understreger, at der findes retfærdig gengældelse. Sætningen ”de sagde til hinanden“ (1 Mos 42,21) blev også brugt, da de begyndte at lægge planer imod Josef (1 Mos 37,19). Brødrenes ophold i forvaring (1 Mos 42,17) er et ekko af Josefs ophold i fængsel (1 Mos 40,3-4). Faktisk forbinder Josefs brødre selv det, der nu sker med dem, med det, de gjorde mod deres bror måske 20 år tidligere. ”De sagde til hinanden: ‘Vi bliver straffet på grund af vores bror. Vi så, hvor ulykkelig han var, da han bad os om nåde, men vi ville ikke høre på ham. Derfor er denne ulykke kommet over os’“ (1 Mos 42,21).

Rubens ord: ”Nu bliver der krævet hævn for hans blod“ (1 Mos 42,22), er et ekko af hans advarsel fra dengang: ”I må ikke udgyde blod“ (1 Mos 37,22), og udtalelsen forstærker forbindelsen mellem det, de nu står overfor, og det, de havde gjort.

`Til eftertanke. Det fleste af os har sikkert gjort noget, vi er kede af. Skal vi, så vidt det er muligt, kompensere for det, vi har gjort? Hvordan hænger det sammen med at tage imod Guds løfte om tilgivelse gennem Jesus (se Rom 5,7-11)?`