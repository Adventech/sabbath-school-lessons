---
title:  ”Jeg er jeres bror Josef“
date:  16/06/2022
---

`Læs 1 Mos 45. Hvilken lektie om kærlighed, tro og håb finder vi i denne beretning?`

Det var i det øjeblik, hvor Juda talte om den ”ulykke“, som ville ramme ’avi, ”min far“ (1 Mos 44,34), at Josef ”råbte“ (1 Mos 45,1) og ”gav sig til kende“ for sine brødre. Dette udtryk, som ofte bruges for at henvise til Guds selvåbenbaring (2 Mos 6,3; Ez 20,9), antyder, at det også er Gud, som har givet sig til kende eller vist sig her. Det vil sige, at Gud har vist, at hans vilje råder på trods af menneskelige svagheder.

Josefs brødre kan ikke fatte, hvad de hører og ser. Så Josef bliver nødt til at gentage: ”Jeg er jeres bror Josef“ (1 Mos 45,4). Først anden gang, når de hører ham sige: ”som I solgte til Egypten“ (1 Mos 45,4), tror de ham.

Dernæst siger Josef: ”Gud har sendt mig“ (1 Mos 45,5). Denne henvisning til Gud har en dobbelt hensigt. Ikke alene skal det forsikre brødrene om, at Josef ikke nærer hårde følelser mod dem. Det er også en dybtfølt bekendelse af tro og et udtryk for håb. Det, de havde gjort, var nødvendigt, for at de kunne ”overleve i stort antal“ og blive holdt ”i live som en rest“ (1 Mos 45,7).

Dernæst beder Josef sine brødre om at skynde sig hjem til deres far, så han kan komme til Egypten. Han tilføjer en mere nøjagtig beskrivelse af ”Gosen“, det sted, de skal ”bosætte“ sig. Gosen var kendt for sine frodige marker, ”alt godt i Egypten“ (1 Mos 45,18.20). Han sørger også for transport. Han sender vogne med fra Egypten, og det vil til sidst overbevise Jakob om, at hans sønner ikke løj for ham om det, de netop havde oplevet (1 Mos 45,27). Jakob accepterer denne synlige demonstration som et synligt tegn på, at Josef er i live, og det er nok til, at han ”livede op“ (sml. 1 Mos 37,35 og 1 Mos 44,29).

Nu er alt godt. Alle Jakobs 12 sønner er i live. Jakob bliver nu kaldt Israel (1 Mos 45,28), og Guds ledelse har vist sig på en mægtig måde.

`Til eftertanke. Josef var venlig og nådig mod sine brødre. Det havde han råd til at være. Hvordan kan vi lære at være venlige og nådige mod dem, hvis ondskab mod os ikke ender så godt, som det gjorde for Josef?`