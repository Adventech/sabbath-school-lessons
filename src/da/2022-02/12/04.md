---
title:  Josef og Benjamin
date:  14/06/2022
---

Det var ikke let for Jakob at lade Benjamin rejse. Han var den af Rakels sønner, han havde tilbage. Han havde allerede mistet Josef og var bange for også at miste ham (1 Mos 43,6-8). Det var kun, da der ikke fandtes mere mad (1 Mos 43,2), og da Juda havde lovet at garantere Benjamins hjemkomst (1 Mos 43,9), at Jakob til sidst gik med til endnu et besøg i Egypten og lod Benjamin rejse sammen med sine brødre.

`Læs 1 Mos 43. Hvilken virkning havde Benjamins tilstedeværelse på begiven-hederne?`

Benjamins tilstedeværelse dominerede begivenhederne. Da alle brødrene stod foran Josef, var Benjamin den eneste, som Josef så. Han er den eneste, som bliver omtalt som ”bror“ og han bliver omtalt ved navn, mens alle de andre brødre bliver omtalt som ”mænd“.

Josef omtaler Benjamin som ”min søn“. Dette udtryk er en bekræftelse på særlig hengivenhed (1 Mos 43,29; sml. 1 Mos 22,8). Josefs velsignelse omtaler ”nåde“. Det minder om hans bøn om nåde fra sine brødre, som ikke blev givet (1 Mos 42,21). Josef viser den nåde over for Benjamin, som hans brødre ikke havde vist over for ham.

Mens Josefs brødre frygter, at de vil blive kastet i fængsel på grund af de penge, der var returneret til dem, forbereder Josef en stor fest for dem på grund af Benjamins tilstedeværelse. Det var, som om Benjamin havde en frelsende indflydelse på hele situationen. Brødrene bliver anbragt rundt om bordet efter deres alder, hvorved datidens æresbegreber overholdes; men Benjamin, den yngste, får fem gange så meget som de andre brødre. Men denne forfordeling generer dem ikke, som det havde været tilfældet, da Josef var sin fars yndling så mange år tidligere, og som havde ført til deres frygtelige handling mod deres halvbror og deres egen far (1 Mos 37,3-4).

”Ved denne gunstbevisning håbede Josef at finde ud af, om den yngste bror blev betragtet med samme misundelse og had, som de havde vist ham. Da brødrene stadig troede, at Josef ikke forstod deres sprog, talte de frit med hinanden. Derved fik han rig lejlighed til at lære deres virkelige følelser at kende. Men han ønskede at sætte dem yderligere på prøve, og inden de rejste, befalede han, at hans eget drikkebæger af sølv skulle skjules i den yngstes sæk“ (Ellen White, Patriarker og Profeter, s. 115).