---
title:  Menneskenes skæbne
date:  07/04/2022
---

`Læs 1 Mos 3,15-24. Hvad skete der med Adam og Eva som en følge af syndefaldet?`

Guds dom over slangen er direkte betegnet som en forbandelse (1 Mos 3,14), men det er Guds dom over menneskene ikke. Den eneste gang ordet ”forbande“ igen bruges, handler det om ”agerjorden“ (1 Mos 3,17). Gud havde altså andre planer for manden og kvinden end for slangen. De blev tilbudt et håb, som han ikke fik.

Kvindens synd er en følge af hendes forbindelse med slangen, og derfor er der en forbindelse mellem Guds dom over kvinden og dommen over slangen. 1 Mos 3,16 følger ikke alene direkte efter 1 Mos 3,15, men parallellerne mellem de to profetier antyder klart, at profetien om kvinden i 1 Mos 3,16 må læses i forbindelse med den messianske profeti i 1 Mos 3,15. Guds dom over kvinden, også lidelserne i forbindelse med hendes svangerskab, må derfor forstås ud fra frelsens positive perspektiv (sml. med 1 Tim 2,14-15).

Fordi mandens synd skyldes, at han lyttede til kvinden i stedet for at lytte til Gud, bliver jorden, som han er taget fra, forbandet (1 Mos 3,17). Som en følge deraf bliver manden nødt til at arbejde hårdt (1 Mos 3,17-19) og vil til sidst vende tilbage til jorden, som han var taget af (1 Mos 3,19). Det var aldrig meningen, at det skulle ske. Det var aldrig en del af Guds oprindelige plan.

Det er værd at lægge mærke til, at midt i Adams håbløse udsigt til død ser han håb om liv ved, at kvinden skal få børn (1 Mos 3,20). Selv midt under dødsdommen ser han håbet om liv.

Vores første forældre havde levet i paradiset og havde ikke haft nogen som helst grund til at tvivle på Gud, hans ord eller hans kærlighed til dem. Til trods for deres åbenlyse ulydighed mod Gud var ikke alt håb ude. Som enhver kærlig forælder havde Gud kun ønsket det bedste for sine skabninger, ikke ondt. Men nu, hvor de har lært det onde at kende, vil han gøre alt for at redde dem fra det.

`Til eftertanke. Vi har en tendens til at opfatte kundskab som noget, der i sig selv er godt. Men hvorfor er det ikke altid tilfældet? Tænk over nogle ting, som det er bedre for os ikke at have kundskab om.`