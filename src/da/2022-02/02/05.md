---
title:  Slangens skæbne
date:  06/04/2022
---

”Jeg sætter fjendskab mellem dig og kvinden, mellem dit afkom og hendes: Hendes afkom skal knuse dit hoved, og du skal bide hendes afkom i hælen“ (1 Mos 3,15).

`Læs 1 Mos 3,15 Rom 16,20 Hebr 2,14 Åb 12,17. Hvad siger Herren til slangen, og hvilket håb ligger der i oven-stående vers?`

Gud begynder sin dom med slangen, fordi slangen startede hele dramaet. Slangen er også det eneste væsen, som bliver forbandet i denne beretning.

Vi når her en slags ”baglæns“ skabelse. Skabelsen førte til liv, glæde over det gode, og velsignelser. Dommen fører til død, ondskab og forbandelser, men også til håb og løftet om frelse. Knyttet til det dystre billede af den knuste slange, som æder støv (1 Mos 3,14), lyser håbet om menneskehedens frelse, som fremstilles i form af en profeti. Selv før fordømmelsen af Adam og Eva, som umiddelbart følger, giver Herren mennesket håbet om frelse (1 Mos 3,15). Det har ganske vist syndet, og vi kommer til at lide på grund af denne synd; og det er sandt, at vi også kommer til at dø på grund af synden. Men på trods af alt dette er der afgørende håb, håbet om frelse.

`Til eftertanke. Sammenlign teksen fra Første Mosebog med teksterne fra Det Nye Testamente. Hvordan åbenbares både frelsesplanen og den store strid i disse tekster?`

Læg mærke til parallellerne mellem 1 Mos 3,15 og Åb 12,17: slangen (dragen), fjendskab (slangen rasede); afkom (børn); og kvinden i Eden og kvinden i Åb 12,17. Krigen, den store strid, som med syndefaldet fik indpas i Eden, vil fortsætte til tidens ende. Men løftet om Satans nederlag blev allerede givet i Eden. Hans hoved skulle knuses. Dette tema bliver åbenbaret i større detaljer i Johannes’ Åbenbaring, som beskriver hans endelige ødelæggelse (Åb 20,10).

Lige fra begyndelsen er menneskeheden blevet givet håb om, at der vil være en udvej ud af den forfærdelige tilstand, som kom af at kende ondt. Det er et håb, som vi alle kan få del i nu.

`Tænk over, hvor opmuntrende det er, at i Edens have, hvor synd og det onde på jorden begyndte, der begyndte Gud også at åbenbare sin frelsesplan.`