---
title:  At gemme sig for Gud
date:  05/04/2022
---

`Læs 1 Mos 3,7-13. Hvorfor følte Adam og Eva behov for at gemme sig for Gud? Hvorfor spurgte Gud: ”Hvor er du?“ Hvordan forsøgte Adam og Eva at retfærdiggøre deres handlinger?`

Efter at Adam og Eva havde syndet, følte de sig nøgne, fordi de havde mistet deres herlighedsklædning, som genspejlede Guds nærvær (se Sl 8,6; sml. med Sl 104,1-2). Guds billede var blevet påvirket af synd. Det hebraiske udsagnsord ’asah, som bruges i 1 Mos 3,7 til at beskrive, at Adam og Eva lavede noget for at tildække sig, er indtil da i Første Mosebog kun brugt om Gud som skaber (1 Mos 1,7.16.25 osv.). Det er, som om de erstattede skaberen i deres forsøg på at dække over deres synd. Paulus kalder en sådan handling for retfærdiggørelse af lovgerninger (Gal 2,16).

Da Gud nærmede sig, stillede han et retorisk spørgsmål: ”Hvor er du?“ (1 Mos 3,9). Det samme sker overfor Kain (1 Mos 4,9). Gud kender selvfølgelig svaret på disse spørgsmål. De blev stillet for at hjælpe de skyldige til at se, hvad de havde gjort og lede dem til anger. Fra det øjeblik mennesket syndede, arbejdede Herren for at frelse og forløse det.

Faktisk minder hele scenen om en undersøgende dom, som begynder med, at dommeren forhører den skyldige (1 Mos 3,9) forud for kendelsen (1 Mos 3,14-19). Men han gør det også for at fremkalde anger, som i sidste ende vil føre til frelse (1 Mos 3,15). Dette tema ser vi overalt i Bibelen.

Som det er så almindeligt med syndere, forsøgte det første menneskepar allerførst at undgå anklage ved at skyde skylden på andre. Adam besvarer Guds spørgsmål med, at det var kvinden, som Gud havde givet ham (1 Mos 3,12), som fik ham til det. Det var hendes skyld, og dermed også Guds skyld, ikke hans egen.

Eva svarede, at det var slangen, som forledte hende. Det hebraiske ord nasha’ – ”forlede“ (i 1 Mos 3,13) betyder at give folk et falsk håb og få dem til at tro, at de gør det rigtige (jf. 2 Kong 19,10; Es 37,10; Jer 49,16).

Adam giver kvinden skylden og siger, at hun gav ham frugten. Det var der en vis sandhed i. Eva giver slangen skylden og siger, at han forledte hende. Der er også en vis sandhed i det. Men i sidste ende var de begge skyldige.

`Til eftertanke. Hvorfor er det så let for os også at give andre skylden for det forkerte, vi gør?`