---
title:  Til videre studium
date:  08/04/2022
---

Tænk over forbindelsen mellem ”livets træ“ og ”træet til kundskab om godt og ondt“. Begge træer er placeret ”midt i haven“ , men de har mere tilfælles end den geografiske placering (1 Mos 2,9). Mennesket mistede adgangen til livets træ og kunne ikke længere leve evigt, fordi det spiste af frugten fra træet til kundskab om godt og ondt og var ulydigt mod Gud. At der var to træer viser, at mennesket havde et valg. Deri ligger et vigtigt princip. Moralske og åndelige valg har indflydelse på det fysiske liv. Salomo instruerede sin søn om dette: ”Min søn, glem ikke min belæring, lad dit hjerte holde mine bud; for et langt liv og mange leveår og stor lykke giver de dig“ (Ordsp 3,1-2). Det er interessant, at i det fremtidige himmelske Jerusalem, finder vi kun livets træ, ”i midten“ af byen (Åb 22,2). Alle beboere har på dette tidspunkt truffet deres valg.

”Da Gud skabte Eva, planlagde han, at hun hverken skulle være manden overlegen eller underlegen, men at hun i alle ting skulle være hans lige. Det hellige par skulle ikke have nogen interesser uafhængigt af hinanden; alligevel havde de hver især en individualitet både i tanke og handling. Men efter at Eva syndede, og fordi hun var den første til at overtræde Guds bud, sagde Gud til hende, at Adam skulle herske over hende. Hun skulle være manden underdanig, og dette var en del af forbandelsen. Ofte har forbandelsen gjort kvindens situation frygtelig og hendes liv en byrde. Den overlegenhed, som Gud har givet manden, er af manden blevet misbrugt på mange måder ved despotisk brug af magt. Evig visdom udtænkte frelsesplanen, som giver menneskeheden en ny prøvetid ved at give dem en ny chance“ (Ellen White, Testimonies for the Church, 3. bd., s. 484; Vejledning for Menigheden, 1. bd., s. 342.

**Spørgsmål til drøftelse**:

`1.	Gud konfronterede Adam i Eden og stillede ham spørgsmål ikke alene for at stadfæste hans skyld, men også for at lede ham til anger. Vi ser, at Gud konfronterer mennesker på samme måde også i beretningen om Kain (1 Mos 4,9-10), syndfloden (1 Mos 6,5-8), Babelstårnet (1 Mos 11,5) og Sodoma og Gomorra (1 Mos 18,21). Hvordan åbenbares tanken om en undersøgende dom i disse hændelser?`

`2.	Hvorfor troede Eva, at det ville give hende visdom at spise af træet til kundskab om godt og ondt? Hvordan kan vi i vores sammenhæng undgå at begå den samme fejl, dvs. åbent at trodse Guds ord i håbet om noget ”bedre“ end det, Gud har tilbudt os?`