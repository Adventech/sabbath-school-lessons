---
title:  Slangen
date:  03/04/2022
---

`Læs 1 Mos 3,1-2 2 Kor 11,3 Åb 12,7-9. Hvem er slangen, og hvordan bedrager han Eva?`

Teksten begynder med slangen. Sætningsbygningen antyder en særlig betoning. ”Slangen“ er det første ord i sætningen. Desuden er ”slangen“ i bestemt form, som viser, at dette er en velkendt figur, som om læseren allerede ved, hvem det er. At dette væsen er virkeligt bliver altså bekræftet allerede i det første ord i kapitlet.

Skriften identificerer selvfølgelig slangen som Guds fjende (Es 27,1) og kalder ham tydeligt og klart ”Djævelen og Satan“ (Åb 12,9). I Mellemøsten i oldtiden opfattede man slangen som en personificering af det ondes magt.

”For at kunne gennemføre sit værk uden at blive afsløret valgte Satan at anvende slangen som sit redskab – en forklædning, der passede godt til formålet med hans bedrag. Slangen var dengang et af de klogeste og smukkeste dyr på jorden. Den havde vinger, og når den fløj gennem luften, så den strålende smuk ud med en glans som skinnende guld“ (Ellen White, Patriarker og Profeter, s. 27).

Når Bibelen taler om Djævelen, uanset i hvilken form han viser sig, er det ikke kun et billede. I Skriften beskrives Satan som et bogstaveligt væsen, ikke kun et retorisk symbol eller et abstrakt princip, som betegner det onde som sådan eller menneskehedens mørke side.

Slangen præsenterer sig ikke selv som en Guds fjende. Tværtimod. Slangen henviser til Guds ord, som han gentager og tilsyneladende støtter. Vi kan altså lige fra begyndelsen se, at Satan synes om at citere Gud. Og som det senere vil vise sig, citerer han gerne direkte fra Guds ord (Matt 4,6).

Læg mærke til, at slangen ikke med det samme begynder at argumentere med kvinden. Han stiller hende et spørgsmål, som giver det indtryk, at han tror på det, Gud har sagt til dem. Han siger trods alt: ”Har Gud virkelig sagt…“ (1 Mos 3,1). Lige fra begyndelsen kan vi altså se, hvor snu og bedragerisk dette væsen var. Og som vi skal se, så virkede det.

`Til eftertanke. Hvis Satan var i stand til at bedrage den syndfrie Eva i Eden, hvor meget mere sårbare er vi så ikke? Hvad er vores bedste forsvar imod hans bedrag?`