---
title:  Bedrageren bedrages
date:  24/05/2022
---

`Læs 1 Mos 29,1-30. Hvordan og hvorfor tillader Gud, at Laban bedrager? Hvad lærte Jakob af denne erfaring?`

Det allerførste, Jakob ser, da han når sit bestemmelsessted, er en sten. Måske er det et hint, som refererer tilbage til stenen i Betel, et tegn på Guds tilstedeværelse (1 Mos 28,18-19). Det er denne sten, som giver Jakob mulighed for at møde Rakel. Når han får at vide fra hyrderne, at Rakel kommer med sine får for at give dem vand, beder han dem om at vælte stenen væk. Men de nægter, og det giver Jakob anledning til at gøre det selv og til at introducere sig for Rakel.

Rakel reagerer med at skynde sig hjem til sin familie. Dette første møde mellem Jakob og Rakel var afgørende: ”Jakob var forelsket i Rakel“ i så stor grad, at de syv år, han arbejdede for Laban for at få Rakel, føltes ”kun som nogle få dage, fordi han elskede hende.“

Men efter disse syv år bliver Jakob bedraget. På bryllupsnatten er det Lea, den ældste datter, ikke Rakel, Jakob finder i sin seng. Ved at udnytte fordelen af forvirringen omkring festen og Jakobs intense følelser og sårbarhed lykkedes det for Laban at narre ham. Det er interessant, at Jakob bruger det samme grundord for ”narre“ (1 Mos 29,25), som Isak havde brugt for at beskrive Jakobs opførsel over for sin far og sin bror (1 Mos 27,35).

Læg mærke til, at den samme tanke er indeholdt i lex talionis (gengældelsens lov) ”øje for øje, tand for tand“ (2 Mos 21,24; sml. 1 Mos 9,6), som tvinger gerningsmanden til at identificere sig med sit offer ved at gerningsmanden må lide det samme, som offeret har lidt. På lignende måde bliver Jakob nu udsat for det samme, som han havde gjort mod andre.

Nu forstår Jakob, hvad det vil sige at være offer for bedrag. Det er ironisk, at Gud lærer Jakob om hans eget bedrag gennem Labans bedrag mod ham. Selv om Jakob som ”bedrager“ (1 Mos 27,12) godt er klar over, hvad det vil sige at bedrage, bliver han overrasket, når han selv er offer for bedrag og spørger: ”Hvorfor har du narret mig?“ (1 Mos 29,25). Spørgsmålet viser, at han godt ved, at det er forkert at bedrage.

`Til eftertanke. Selv om Jakob var en bedrager, blev han selv bedraget. Hvordan kan vi lære at stole på Gud, selv når vi ser, at retfærdighed ikke indtræffer, når mennesker gør ondt og slipper af sted med det, eller at uskyldige lider?`