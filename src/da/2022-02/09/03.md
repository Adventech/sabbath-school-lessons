---
title:  Jakobsstigen
date:  23/05/2022
---

Så snart Esau opdager, at Jakob har modtaget sin fars velsignelse, forstår han, at han er blevet bedraget og fortrængt af sin bror (1 Mos 27,36), og han ønsker at slå ham ihjel (1 Mos 27,42). Rebekka bliver bekymret og ønsker at forhindre denne forbrydelse, som ville få fatale følger for begge hendes sønner (1 Mos 27,45). Med Isaks støtte (1 Mos 28,5) råder hun Jakob til at flygte til hendes familie (1Mos 27,43). På sin vej i landflygtighed møder Jakob Gud i en drøm på det sted, som kommer til at blive kaldt Betel, ”Guds hus“, og der aflægger han en ed.

`Læs 1 Mos 28,10-22 1 Mos 11,1-9. Sammenlign de to tekster. Hvordan er Betel forskellig fra Babel? Hvad kan vi lære om vores forhold til Gud fra Jakobs erfaring i Betel i modsætning til det, der skete i Babel?`

I sin drøm så Jakob en meget speciel stige, som er forbundet med Gud. Det samme hebraiske udsagnsord natsav er brugt både om stigen, der ”stod“ (1 Mos 28,12) og om Herren, der ”stod“ (1 Mos 28,13) foran Jakob. Det er, som om stigen og Herren er det samme.

Der er en forbindelse mellem stigen og forsøget i Babel på at nå himlen. Stigen når ligesom Babelstårnet ”himlens port“. Babelstårnet repræsenterer menneskers anstrengelser for at stige op og nå Gud, mens stigen i Betel understreger, at adgang til Gud kun kan opnås ved, at Gud kommer til os, ikke ved nogen menneskelig anstrengelse.

Med hensyn til ”stenen“, som Jakob stillede som hovedgærde, og hvor han fik sin drøm, så blev den symbolet på beth-El, ”Guds hus“ (1 Mos 28,17); sml. 1 Mos 28,22), som peger frem til templet, helligdommen, centret for Guds frelsende gerning for menneskeheden.

Men Jakob begrænser ikke sit udtryk for tilbedelse og sin ærefrygt over det, der skete, til det åndelige og det mystiske. Han ønskede at reagere på en håndfast, ydre måde. Så han beslutter sig for at ”give tiende“ til Gud, ikke for at opnå Guds velsignelse, men som en taknemlig respons for Guds gaver, som han allerede havde fået. Her møder vi endnu en gang tanken om tiende, længe før Israel opstår som en nation.

`Til eftertanke. Læs 1 Mos 28,22 igen. ”Tienden“ tages fra ”alt, hvad du giver mig.“ Hvilken vigtig pointe finder vi i det, Jakob siger om tiende?`