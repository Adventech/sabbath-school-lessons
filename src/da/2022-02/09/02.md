---
title:  Jakob og Esau
date:  22/05/2022
---

`Læs 1 Mos 25,21-34. Sammenlign Jakob og Esaus forskellige personligheder. Hvilke egenskaber havde Jakob, som gjorde ham værdig til Isaks velsignelse?`

Vi forstår, at lige fra fosterstadiet i deres mors liv var Jakob og Esau forskellige og kæmpede imod hinanden. Esau beskrives som en barsk jæger, der holdt til på steppen, mens Jakob var en ”fredsommelig“ mand, som sad i teltet og mediterede. Det hebraiske ord tam, som oversættes med ”fredsommelig“ eller ”ordentlig“, er det samme ord, der oversættes med ”retsindig“ om Job (Job 8,20) og ”retfærdig“ om Noa (1 Mos 6,9).

Forskellen i deres karakterer blev mere tydelig senere i deres liv (1 Mos 27,1-28,5). Når Esau træt og sulten kommer hjem, tilbereder Jakob en ret linser for ham. For Esau er den øjeblikkelige synlige og fysiske nydelse af mad (1 Mos 25,30) vigtigere end den fremtidige velsignelse, der følger med førstefødselsretten (sml. Hebr 12,16-17).

”De løfter, der var givet til Abraham og bekræftet til hans søn, var det store mål for Jakobs og Rebekkas længsler og håb. Både Esau og Jakob kendte disse løfter. De havde lært at betragte førstefødselsretten som noget meget vigtigt; for den indbefattede ikke alene verdslig rigdom, men også en åndelig ret. Den, der fik den, skulle være sin families præst, og verdens forløser skulle være af hans slægt“ (Ellen White, Patriarker og Profeter, s. 89).

I modsætning til sin bror regner Jakob velsignelsens fremtidige, åndelige mening for betydningsfuld. Men senere, efter sin mors tilskyndelse (se 1 Mos 27), bedrager Jakob åbenlyst og med vilje sin far og bruger til og med Guds navn, ”Herren din Gud“ (1 Mos 27,20) for at gennemføre sit snyderi. Han udfører dette frygtelige bedrag for at opnå noget, han ved er godt.

Følgerne var tragiske og tilføjede nye lag af dysfunktion til en allerede dysfunktionel familie.

`Til eftertanke. Jakob ønskede sig noget godt, værdifuldt og beundringsværdigt. Hans holdning var helt anderledes end Esaus. Men han benyttede bedrag, og han løj for at få det. Hvordan kan vi undgå at falde i en lignende fælde, hvor vi gør noget ondt for at opnå et godt resultat?`