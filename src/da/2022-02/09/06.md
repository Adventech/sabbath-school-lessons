---
title:  Jakob rejser
date:  26/05/2022
---

Jakob havde narret sin far og sin bror for at få førstefødselsretten. Han stjal den velsignelse, som Isak havde tænkt at give til sin ældste søn. Men i denne beretning forbliver Jakob passiv over for Laban og tjente ham trofast. Jakob ved godt, at han er blevet narret af sin svigerfar. Alligevel lader han det ligge. Det er svært at forstå Jakobs passive holdning, når man tænker på hans temperament. Jakob kunne have gjort oprør eller i det mindste modsat sig Laban eller forhandlet med ham. Men det gjorde han ikke. Han gjorde, hvad Laban bad ham om, uanset hvor uretfærdigt det var.

Da Rakels første søn Josef blev født, nåede Jakob endelig til det fjortende år af sin ”tjeneste“ for Laban og overvejede at forlade Laban for at vende tilbage til Det Lovede Land. Men Jakob var bekymret over, hvorvidt han kunne ”sørge for sig eget hus“.

`Læs 1 Mos 30,25-31. Hvad sker der, og hvilke argumenter bruger Jakob? Hvordan reagerer Laban?`

Det havde været en meget lang omvej for Jakob, som til at begynde med var rejst hjemmefra simpelthen for at finde sig en hustru. Det havde sikkert ikke været hans oprindelige hensigt at blive væk fra sit hjemland så længe, men begivenhederne holdt ham væk i mange år. Nu var det blevet tid til at vende hjem, og tænk, hvilken familie han vil komme hjem med!

Men hvorfor forlod Jakob ikke Laban tidligere? Jakobs unaturlige føjelighed antyder, at han måske var forandret. Han havde forstået troens lektie. Det var kun, da Gud talte til ham, at Jakob besluttede sig for at tage af sted.

Gud åbenbarer sig for Jakob som ”Betels Gud“ og befaler ham at forlade Labans hus og vende tilbage til sit ”fædreland“ (1 Mos 31,13). Gud bruger de samme ord, som da han kaldte Abram til at forlade sit land og sin slægt (1 Mos 12,1). Labans og Labans sønners holdning (se 1 Mos 31,1-2) hjalp ham også til at se, at det var på tide at tage af sted.

”Jakob ville være rejst fra sin listige slægtning længe før, hvis han ikke havde frygtet at møde Esau. Nu følte han sig truet af Labans sønner, der betragtede hans rigdom som deres egen og måske ville prøve at tilegne sig den med magt“ (Ellen White, Patriarker og Profeter, s. 97).

Derfor tog han sin familie og sine ejendele og rejste og begyndte på den måde en ny fase af den store saga om Guds pagtsfolk.