---
title:  Familiens velsignelse
date:  25/05/2022
---

De sidste syv år af Jakobs landflygtighed var en byrde, men det var også de mest frugtbare år. Jakob fik 11 af sine 12 børn, som skulle blive stamfædre til Guds folk.

Denne periode udgør centrum af beretningen om Jakob (1 Mos 25,19-35,26) og begynder og slutter med nøgleudtrykket ”åbnede hendes moderliv“, først om Lea (1 Mos 29,31), så om Rakel (1 Mos 30,22). Hver gang bliver denne udtalelse efterfulgt af fødsler, og det viser, at disse fødsler er et resultat af Guds mirakuløse indgriben.

`Læs 1 Mos 29,31-30,22. Hvordan skal vi i dag forstå betydningen af, hvad der sker her?`

Gud åbnede Leas moderliv, og hun fik sønnen Ruben, hvis navn indeholder udsagnsordet ra’ah, som betyder at ”se“. Fordi Gud ”så“, at hun ikke var elsket af Jakob (1 Mos 29,31), var dette barn en trøst for hende i hendes smerte og lidelse.

Desuden giver hun sin anden søn navnet Simeon, som inde-holder udsagnsordet shama’, ”hørt“, fordi Gud havde hørt, hvor dybt og smertefuldt hun var blevet ydmyget, og havde haft med-lidenhed med hende, ligesom han havde hørt Hagars lidelse (1 Mos 29,33).

Leas søn ”Simeon“ minder også om Hagars søn ”Ismael“, som betyder ”Gud vil høre“ (se 1 Mos 16,11). Da Leah fødte sin sidste søn, kaldte hun ham Juda, som betyder ”lovprisning“. Lea henviser ikke længere til sin smerte og heller ikke til sin velsignelse. Hun fokuserer alene på Gud og priser ham for hans nåde.

Det er mærkeligt, at det kun er, når Lea ikke længere kan få børn, at Gud ”husker“ Rakel og åbner Rakels moderliv (1 Mos 30,22). Rakel, den elskede hustru, var nødt til at vente i syv år efter sit bryllup og 14 år efter sin forlovelse med Jakob, før hun fik sin første søn (1 Mos 29,18.27; sml. 1 Mos 30,25). Hun gav ham navnet Josef for at vise, at Gud havde ”’fjernet [’asaf] min vanære’“ og vil ”’give mig endnu [yasaf] en søn’“ (1 Mos 30,23-24). Uanset hvor forkerte nogle af disse handlinger var, og selv om Gud ikke anerkendte dem, kunne han dog bruge dem til at skabe et folk af Abrahams efterkommere.

`Til eftertanke. Hvordan viser denne historie, at Guds hensigter vil ske i himlen og på jorden på trods af menneskelige svagheder og fejl?`