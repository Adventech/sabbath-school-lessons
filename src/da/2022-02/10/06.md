---
title:  Rakels død
date:  02/06/2022
---

`Læs 1 Mos 35,15-29. Hvilke andre sorger oplever Jakob i sin dysfunktionelle familie?`

Ligeså snart Jakob forlader Betel, markerer tre begivenheder, der er nært forbundet med hinanden, den sidste del af hans rejse mod Det Lovede Land: Jakobs sidste søn blev født, Rakel døde, og Ruben, Jakobs første søn med Lea, lå med sin fars medhustru. Selv om teksten ikke siger noget om det, kan det skyldes, at han på en eller anden måde ønskede at besudle Jakobs sidste søns fødsel og ydmyge Rakels minde. Men vi ved det ikke.

Jakobs sidste søns fødsel er kædet sammen med Betlehem (1 Mos 35,19), som ligger inden for grænserne af Det Lovede Land. Denne fødsel er altså den første opfyldelse af Guds løfte for Israels fremtid. Jordemoderen taler profetisk til Rakel med de samme ord, som Gud brugte for at berolige Abraham: ”Du skal ikke være bange“/”Frygt ikke“ (1 Mos 35,17; sml. 1 Mos 15,1).

Det er betydningsfuldt, at Jakob ændrer det navn, den døende Rakel havde givet sin søn. Ben-Oni betyder ”min ulykkes søn“ og betegner Rakels smerte, hvorimod Benjamin betyder ”min højre hånds søn“. Måske indikerer dette navn den sydlige retning for at udtrykke håbet om Det Lovede Land og alt det, Gud sagde, at han ville gøre for sit folk, efter at de havde slået sig ned der. Når man i datiden skulle finde verdenshjørnerne, vendte man sig mod solens opgang i øst, og den højre hånd betegnede derfor syd.

Det var i denne periode Ruben lå med Bilha, sin fars medhustru og også Rakels trælkvinde (1 Mos 35,25; 1 Mos 30,3). Det er forbløffende, at Jakob ikke reagerer på denne skandaløse handling, selv om han får det at vide (1 Mos 35,22). Måske har Jakob i denne periode af sit liv tillid til, at Gud vil opfylde sit ord på trods af den synd og ondskab, som foregår omkring ham.

Netop denne lektie i tro er underforstået i listen over Jakobs 12 sønner, der bliver Israels forfædre (1 Mos 35,22-26). Vi skal se, at de ikke var de mest beundringsværdige eller venlige mennesker, men på trods af de mange problemer, dysfunktion og direkte ondskab, skulle Guds vilje opfyldes gennem denne familie, uanset hvor dårligt den fungerede.

`Til eftertanke. På trods af menneskers fejl vil Guds endelige hensigt blive opfyldt. Forestil dig, hvordan det hele ville gå, hvis mennesker samarbejdede med og adlød Gud. Ville det betyde, at Guds vilje kunne gennemføres med langt mindre lidelse og forsinkelse?`