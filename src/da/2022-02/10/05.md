---
title:  Dominerende afgudsdyrkelse
date:  01/06/2022
---

`Læs 1 Mos 34,30-35,15. Hvad kan vi af disse begivenheder lære om sand tilbedelse?`

Umiddelbart efter Jakobs klage over, at hans fred med kana’anæerne er blevet kompromitteret (1 Mos 34,30), og efter at hans to sønner er blevet irettesat (1 Mos 34,31), beder Gud ham om at forlade Sikem og vende tilbage til Betel for at forny sin pagt. Og Gud siger til ham, at når han kommer til Betel, skal han bygge et alter der.

I mellemtiden er det første, der omtales efter Guds befaling, at Jakob siger til sine folk, at de skal fjerne alle de kana’anæiske afguder, som var blevet taget, da de plyndrede Sikem, og de husguder, som Rakel havde stjålet (1 Mos 31,19.32). Alt dette er også vigtigt i forbindelse med pagten med Gud.

De havde beholdt og sandsynligvis også tilbedt disse afguder på trods af Jakobs overgivelse til Gud. Det var ikke nok for Jakob at forlade Sikem for at undgå kana’anæernes indflydelse. Han var nødt til at fjerne afguderne fra sin egen lejr og fra sit folks hjerter.

Omvendelsesprocessen består af mere end en fysisk flytning fra et sted til et andet, eller en flytning fra en kirke til en anden. Det vigtigste er, at vi ved Guds nåde fjerner afgudsdyrkelsen fra vores hjerter, uanset hvor vi bor, for vi er i stand til at gøre næsten hvad som helst til en afgud.

Da Jakob adlød og fulgte Guds befaling, greb Gud endelig ind, og ”en gudsrædsel“ (1 Mos 35,5) kom over alle de omkringboende folk, så de ikke turde angribe Jakob. Jakob var nu rede til at tilbede ”sammen med alle sine folk“ (1 Mos 35,6). Dette indikerer, at familien var forenet igen. Jakob kaldte stedet El-Betel som et minde om sin drøm om stigen. Det var et tegn på den genetablerede forbindelse mellem himmel og jord, som i nogen tid havde været brudt.

Denne gang lægges der vægt på Betels Gud i stedet for på selve stedet. Denne personlige note ser vi igen, når Gud minder Jakob om hans navn ”Israel“ (1 Mos 35,10) med det dobbelte løfte, som denne velsignelse angiver. Jakobs velsignelse betyder for det første frugtbarhed, løftet om Messias i hans slægt samt en mængde folkeslag (1 Mos 35,11). For det andet peger den frem til Det Lovede Land (1 Mos 35,12).

`Til eftertanke. Hvordan kan afgudsdyrkelse finde vej ind i vores liv, uden at vi er klar over det, og hvad kan vi gøre ved det?`