---
title:  Han kæmpede med Gud
date:  29/05/2022
---

Snart efter sin rejse væk fra Laban får Jakob en ny erfaring med Gud. Han ved, at hans bror Esau kommer imod ham med ”fire hundrede mand“ (1 Mos 32,7). Derfor beder Jakob inderligt til Herren, selv om han erkender, at han ”er for ringe til al den godhed og trofasthed, du har vist din tjener“ (1 Mos 32,11). Jakob havde virkelig fået en bedre forståelse af, hvad nåde var.

Og hvordan svarede Gud?

`Læs 1 Mos 32,23-32 Hos 12,3-4. Hvad er den åndelige betydning af denne fantastiske historie?`

Jakob er forståeligt nok meget urolig over, hvad der foregik. Efter at have gjort, hvad han kunne for at beskytte sin familie, slår han lejr for natten. Og der bliver han pludselig angrebet af ”en mand“ (1 Mos 32,25). Dette er et udtryk, som kan have en særlig overtone og angive guddommeligt nærvær (se Es 53,3). Daniel brugte det for at henvise til den himmelske præst Mikael (Dan 10,5). Det var også det ord, Josva brugte til at beskrive føreren ”for Herrens hær“, den person, som Josva ligesom Moses tilbad, nemlig Herren, Jahve (Jos 5,13-15; 2 Mos 3,5-6.14).

Under kampen må det være blevet tydeligt for Jakob, at han kæmpede med Gud selv. Det viser hans udtalelse: ”Jeg slipper dig ikke, før du velsigner mig“ (1 Mos 32,27). Men at han så lidenskabeligt klynger sig til Gud og nægter at give slip viser også hans inderlige ønske om tilgivelse og at få det rette forholdt til sin Gud.

”Den fejl, der havde medført Jakobs synd, da han ved et bedrag skaffede sig førstefødselsretten, stod nu ganske klart for ham. Han havde ikke stolet på Guds løfter, men havde ved sine egne anstrengelser forsøgt at fremskynde det, som Gud ville have gjort til sin tid og på sin måde“ (Ellen White, Patriarker og Profeter, s. 100).

Beviset på, at han var blevet tilgivet, var ændringen af hans navn fra et, der mindede om hans synd, til et navn, der fejrede hans sejr. Englen sagde: ”Du skal ikke længere hedde Jakob, men Israel, for du har kæmpet med Gud og mennesker, og du har sejret“ (1 Mos 32,29).

`Til eftertanke. Har du erfaring med at kæmpe med Gud? Hvad betyder det, og hvorfor kan det fra tid til anden være vigtigt for os at have en sådan erfaring?`