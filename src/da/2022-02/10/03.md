---
title:  Brødrene mødes
date:  30/05/2022
---

Fra Penuel, ”Guds ansigt“ (se 1 Mos 32,31), stedet, hvor Jakob havde haft sin erfaring med Gud, bevæger han sig nu for at møde sin bror. Efter 20 års adskillelse ser Jakob Esau komme med fire hundrede mand (1 Mos 33,1. Jakob er bekymret og forbereder sig og sin familie på, hvad der kan ske.

`Læs 1 Mos 33. Læg specielt mærke til vers 10. I 1931-oversættelsen står der: ”Da svarede Jakob: ‘Hvis jeg har fundet nåde for dine øjne, så tag imod min gave! Da jeg så dit åsyn, var det jo som Guds åsyn, og du har taget venligt imod mig.’“ Hvilken forbindelse er der mellem Jakobs oplevelse, når han ser Guds ansigt ved Penuel, og når han ser sin brors ansigt? Hvad fortæller denne lighed os om vores forhold til Gud og til vores ”brødre“, hvem de så end er?`

Jakob bøjer sig syv gange for sin bror som han flere gange kalder ”herre“, og han identificerer sig selv som hans ”tjener“ (1 Mos 33,5; sml. 1 Mos 32,5.19.21). Og når han bøjer sig for Esau, gør han tydeligt det modsatte af, hvad hans fars velsignelse havde sagt: ”folk skal kaste sig ned for dig“ (1 Mos 27,29).

Det er, som om det er Jakobs hensigt at betale det, han skylder sin bror, og give den velsignelse tilbage, som han havde stjålet fra ham. Da Esau så sin bror, løb han imod alle forventninger hen til Jakob, og i stedet for at dræbe ham, kyssede han ham, ”og de græd“.

Senere kommenterede Jakob over for Esau: ”Da jeg så dit åsyn, var det jo som Guds åsyn.“ Begrundelsen for Jakobs usædvanlige udtalelse er, at han har forstået, at Esau har tilgivet ham. Det hebraiske udsagnsord ratsah, ”tage venligt imod“ (1 Mos 33,10) er et teologisk udtryk, som henviser til et hvilket som helst offer, som Gud ”tager imod“ ”med velbehag“, og det tilkendegiver dermed guddommelig tilgivelse (3 Mos 22,27; Amos 5,22).

Jakobs erfaring med Guds tilgivelse i Penuel, hvor han så Guds ansigt, gentages nu i hans erfaring med sin brors tilgivelse. Han beskriver det, som om han så Guds ansigt. Jakob oplever Penuel for anden gang – den første havde beredt ham for den anden. Jakob er blevet tilgivet af Gud og af sin egen bror. Nu må han mere end tidligere virkelig have forstået, hvad nåde er.

`Til eftertanke. Hvad har du lært om nåde, ikke bare ved, at Gud har tilgivet dig, men ved at andre mennesker har tilgivet dig?`