---
title:  Krænkelsen af Dina
date:  31/05/2022
---

Efter at Jakob er blevet genforenet med sin bror, ønsker han i fred at slå sig ned i Kana’an. Ordet shalem, ”i god behold“ (1 Mos 33,18), kommer af ordet shalom, ”fred“. Det er første gang, at dette beskriver hans rejse.

Efter at have købt et stykke jord af indbyggerne (1 Mos 33,19) rejser han et alter. Det viser hans tro og erkendelse af, hvor afhængig af Gud han er. Hvert offer, der blev bragt, var en tilbedelseshandling.

Men for første gang i sit liv oplever Jakob/Israel nogle af de problemer, det medfører at slå sig ned i landet. Ligesom Isak gjorde med Abimelek ved Gerar (1 Mos 26,1-33), forsøger Jakob at finde et bosted sammen med kana’anæerne.

`Læs 1 Mos 34. Hvad kuldkastede hans planer om en fredelig tilværelse?`

Beretningen om denne slibrige hændelse fremhæver dobbelttydigheden i de involverede personer og deres handlinger. Den sensuelle Sikem, som voldtog Dina, beskrives også som oprigtig, og han elskede Dina og ønskede at rette op på situationen. Han er til og med villig til at gennemgå pagtsritualet, omskærelsen.

Vi møder så Simeon og Levi, som præsenterer sig som forsvarere af Gud og hans bud og modsætter sig ægteskab med kana’anæerne (5 Mos 7,3). Men de benytter løgn og list (1 Mos 34,13) og er parate til at slå ihjel og plyndre (1 Mos 34,25-27). Deres handlinger var ikke alene afskyelige, (hvorfor ikke kun straffe den ene mand, som havde forsyndet sig?), men kunne skabe endnu flere problemer.

Jakob var kun optaget af at holde fred. Da man fortæller ham, at Dina var blevet voldtaget, siger han ingenting (1 Mos 34,5). Men da han hører, hvad hans sønner har gjort, irettesætter han dem åbenlyst på grund af, hvad der kunne ske: ”I styrter mig i ulykke ved at lægge mig for had hos landets indbyggere, kana’anæerne og perizzitterne. Vi er jo kun få. Samler de sig mod mig, slår de mig, så både jeg og mit hus bliver udryddet“ (1 Mos 34,30).

`Til eftertanke. Igen og igen ser vi i disse beretninger bedrag og svig blandet med venlighed og nåde. Hvad fortæller det os om menneskets natur?`