---
title:  Kains straf
date:  13/04/2022
---

`Læs 1 Mos 4,9-16. Hvorfor spørger Gud: ”Hvor er din bror Abel?“ Hvilken sammenhæng er der mellem Kains synd og det, at han blev ”fredløs og flygtning … på jorden“?`

Guds spørgsmål til Kain er et ekko af hans spørgsmål til Adam i Eden: ”Hvor er du?“ Dette ekko antyder forbindelsen mellem synden i Eden og Kains synd. Kains synd var en følge af Adams synd.

Men Kain er ikke villig til at indrømme sin synd. Han benægter den. Det gjorde Adam ikke, selv om han forsøgte at lægge skylden på andre. Kain derimod trodser Gud direkte, og Gud tøver ikke med at stille ham ansigt til ansigt med hans ugerning. Da Gud stiller det tredje spørgsmål: ”Hvad er det, du har gjort?“ venter han ikke på et svar. Han minder Kain om, at han kender alt, for Abels blod råber til ham fra jorden (1 Mos 4,10). Dette er et billede på, at Gud kender til drabet og vil reagere på det. Abel er i jorden. Dette giver os en direkte forbindelse tilbage til syndefaldet og til, hvad Gud havde sagt ville ske med Adam (se 1 Mos 3,19).

`Læs 1 Mos 4,14. Hvilken betydning ligger der i, at Kain siger: ”Jeg må skjule mig for dig“?`

Det var, fordi jorden havde ”drukket“ Abels blod, at den nu igen blev forbandet (1 Mos 4,12). Som en følge deraf bliver Kain dømt til at være en flygtning, langt borte fra Gud. Kun da Kain hørte Guds dom, erkendte han betydningen af Guds nærhed, for uden den frygter han for sit liv. Men selv efter Kains koldblodige drab af sin bror og hans efterfølgende trods viser Herren ham barmhjertighed. Og selv om Kain ”forlod Herren“ (1 Mos 4,16), sørgede Gud alligevel for en form for beskyttelse for ham. Vi bliver ikke fortalt, hvad det ”mærke“ (1 Mos 4,15) bestod af, som Gud satte på Kain, men hvad det end var, så blev det udelukkende givet på grund af Guds nåde imod ham.

`Til eftertanke. Tænk over udtrykket ”at skjule mig for dig“. Hvad er skjult for Guds ansigt? Hvad er den eneste måde, hvorpå vi som syndere kan undgå den tragiske situation?`