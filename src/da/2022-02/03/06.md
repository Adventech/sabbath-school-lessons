---
title:  Menneskenes ondskab
date:  14/04/2022
---

`Læs 1 Mos 4,17-24. Hvilken arv gav Kain til sine efterkommere, og hvordan banede hans ugerning vejen for menneskehedens voksende ondskab?`

Kains sønnesøn Lemek omtaler Kains ugerning i forhold til sin egen. Sammenligningen mellem Kains forbrydelse og Lemeks forbrydelse er oplysende. Mens Kain var tavs om sin eneste nedskrevne forbrydelse, lader det til, at Lemek pralede af sin og udtrykte den i poesi (1 Mos 4,23-24). Mens Kain bad om Guds nåde, siges der intet om, at Lemek bad om det. Mens Kain bliver hævnet syv gange af Gud, tror Lemek, at han vil blive hævnet syvoghalvfjerds gange (se 1 Mos 4,24). Det antyder, at han er meget godt klar over sin skyld.

Kain er også monogam (1 Mos 4,17). Lemek introducerer flerkoneri, for Skriften siger tydeligt, at han ”tog sig to koner“ (1 Mos 4,19). Denne intensivering og forherligelse af ondskab påvirker med sikkerhed den næste generation af kainittere.

Umiddelbart efter omtalen af denne ondskabsfulde episode i Kains familie, gengiver den bibelske tekst en ny begivenhed, som indleder en anden slægt, der står i modsætning til Kains. ”Adam lå igen med sin kone“ (1 Mos 4,25), og resultatet var Sets fødsel. Eva giver ham navnet Set for at indikere, at Gud har ”givet en anden søn i stedet for Abel“.

Historien bag navnet Set går faktisk forud for Abel. Navnet Set er afledt af det hebraiske udsagnsord ’ashit, ”Jeg sætter fjendskab“ (1 Mos 3,15), som introducerer profetien om Messias. Den messianske sæd vil føres videre gennem Sets slægt. Den bibelske tekst giver dernæst en optegnelse af den messianske slægtslinje, som begynder med Set (1 Mos 5,3) og indbefatter Enok (1 Mos 5,24) og Metusalem og ender med Noa (1 Mos 6,8).

Udtrykket ”gudssønnerne“ (1 Mos 6,2) henviser til Sets slægtslinje, for de er udvalgt til at bevare Guds billede (1 Mos 5,1.4). Modsat synes ”menneskedøtrene“ (1 Mos 6,2) at have en negativ biklang. Dermed sættes efterkommerne efter dem, der er i Guds billede, i kontrast til dem, der er i menneskenes billede. Og det var under disse ”menneskedøtres“ indflydelse, at gudssønnerne ”tog sig alle de koner, de havde lyst til“ (1 Mos 6,2). Det antyder, hvilken forkert retning menneskeheden var på vej hen.

`Til eftertanke. Læs 1 Mos 6,1-5. Hvilket mægtigt vidnesbyrd om syndens ødelæggende magt! Hvorfor må vi med Guds hjælp gøre alt, vi kan for at fjerne synd fra vores liv?`