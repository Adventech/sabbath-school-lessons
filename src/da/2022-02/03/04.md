---
title:  Ugerningen
date:  12/04/2022
---

`Læs 1 Mos 4,3-8 1 Joh 3,12. Hvilken proces førte til, at Kain slog sin bror ihjel?`

Kains reaktion var dobbelt: ”Så blev Kain meget vred og gik med sænket hoved“ (1 Mos 4,5). Kains vrede var tilsyneladende rettet både mod Gud og Abel. Han var vred på Gud, fordi han mente, at han blev uretfærdigt behandlet, og vred på Abel, fordi han var misundelig på sin bror. Misundelig på grund af hvad? Kun ofringen? Der foregik tydeligvis mere bagved scenen, end der fortælles i disse få vers. Men uanset eventuelle andre problemer, så var Kain deprimeret over, at hans offer ikke blev modtaget.

Guds to spørgsmål i 1 Mos 4,6 hænger sammen med Kains tilstand. Læg mærke til, at Gud ikke anklager Kain. Ligesom til Adam stillede han spørgsmål, ikke fordi han ikke kendte svarene, men fordi han ønskede, at Kain skulle betragte sig selv og dermed forstå årsagen til sin egen tilstand. Og som altid forsøger Gud at redde sine faldne mennesker, selv når de åbenlyst svigter ham. Efter at have stillet disse spørgsmål, rådgiver Gud Kain.

Først af alt formaner Gud Kain til at gøre ”det gode“, til at gøre det, der er ret. Det er et kald til anger og til at ændre holdning. Gud lover Kain, at han vil blive ”modtaget“ og tilgivet. På en måde siger han, at Kain kan blive modtaget af Gud, men det skal gøres på Guds betingelser, ikke på Kains egne.

På den anden side siger Gud, at ”hvis du ikke gør det gode, lurer synden ved døren. Den vil begære dig, men du skal herske over den“ (1 Mos 4,7). Guds råd har åbenbaret syndens årsag, og den findes hos Kain selv. Igen rådgiver Gud Kain og forsøger at lede ham på den vej, han bør følge.

Guds andet råd handler om den holdning, han skal have til denne synd, som lurer ved døren, og som ”begærer dig“. Gud anbefaler selvkontrol: ”Du skal herske over den.“ Det samme princip finder vi hos Jakob, når han forklarer, at ”når man fristes, er det ens eget begær, der drager og lokker én“ (Jak 1,14). Evangeliet tilbyder os løftet om både tilgivelse af vores synd og sejr over den. (Se 1 Kor 10,13). Til syvende og sidst havde Kain ingen andre at skyde skylden på end sig selv. Og sådan er det vel for de fleste af os.

`Til eftertanke. Tænk ud fra denne historie over menneskenes frihed. Hvorfor har Gud valgt ikke at tvinge nogen til at adlyde ham?`