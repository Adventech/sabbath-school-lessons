---
title:  Kain og Abel
date:  10/04/2022
---

`Læs 1 Mos 4,1-2. Hvad siger teksten om disse to mænds fødsel?`

Den første begivenhed, der gengives af den bibelske forfatter umiddelbart efter Adams uddrivelse af Edens have, er en fødsel. I den hebraiske sætning i 1 Mos 4,1 er ordet ”Herren“ (Jahve) direkte knyttet til ordene ”en mand“. En grammatisk korrekt oversættelse af teksten kunne være: ”Jeg har fået en mand, det er Herren.“

Denne bogstavelige oversættelse antyder, at Eva huskede den messianske profeti i 1 Mos 3,15 og troede, at hun havde født sin frelser, Herren.

”Frelserens komme blev forudsagt i Edens Have. Da Adam og Eva havde hørt dette løfte, så de hen til dets snarlige opfyldelse. De tog med glæde mod deres førstefødte søn og håbede, at han var befrieren“ (Ellen White, Jesu Liv, s. 23).

Kain indtager faktisk hovedrollen i beretningen. Han er ikke alene den førstefødte, en søn, som forældrene næsten ”tilbad“. I kapitlet er han den eneste, som taler i teksten i Første Mose-bog. Eva kommenterede begejstret Kains fødsel, men hun siger ingenting om Abels fødsel, i hvert fald ikke noget, der er gengivet i teksten. Forfatteren siger ganske enkelt: ”dernæst fødte hun“ (1 Mos 4,2).

Navnet Kain kommer fra det hebraiske udsagnsord qanah, som betyder ”at anskaffe“ og antyder, at man anskaffer sig og bliver ejer af noget værdifuldt og mægtigt. På den anden side betyder det hebraiske navn Hebel, Abel på dansk, vindpust (Sl 62,10; Sl 144,4), og indikerer flygtighed, tomhed. Det samme ord, hebel (Abel) bruges igen og igen i Prædikerens bog for ”tomhed“. Uden at læse mere ind i disse korte beskrivelser, end de indeholder, kan det måske være, at Adams og Evas håb kun byggede på Kain, fordi de troede, at han, og ikke hans bror, var den lovede Messias.

`Til eftertanke. Hvilke ting i tilværelsen er måske kun hebel (vindpust), selv om vi tillægger dem stor betydning? Hvorfor er det vigtigt at kende forskel på det, der betyder noget, og det, der ikke gør det?`