---
title:  De to ofringer
date:  11/04/2022
---

Kontrasten mellem Kain og Abel, som den ses i deres navne, handlede ikke kun om deres personligheder. Den viste sig også i deres valg af beskæftigelse. Mens Kain var ”agerdyrker“ (1 Mos 4,2), et erhverv, der krævede hårdt fysisk arbejde, var Abel ”fårehyrde“

(1 Mos 4,2), som krævede følsomhed og omsorg.

Kain producerede frugt. Abel passede får. Disse to erhverv forklarer ikke kun forskellen på deres to ofre, frugt fra Kain og får fra Abel. Det forklarer også de to forskellige psykologiske holdninger og indstillinger i forbindelse med ofringerne. Kain arbejdede på at ”anskaffe“ de frugter, han dyrkede, mens Abel var omhyggelig med at ”passe“ de får, han havde fået.

`Læs 1 Mos 4,1-5 Hebr 11,4. Hvorfor tog Herren imod Abels offer, men ikke Kains? Hvordan skal vi forstå det, der skete?`

”Uden blodsudgydelse kunne der ikke opnås syndsforladelse, og de skulle vise deres tro på Kristi blod som den lovede soning ved at bringe de førstefødte af deres hjorde som et offer. Derudover skulle jordens førstegrøde frembæres for Herren som et takoffer“ (Ellen White, Patriarker og Profeter, s. 37).

Abel fulgte Guds forskrifter og bragte et afgrødeoffer i tillæg til dyret, som blev ofret som brændoffer, men det nægtede Kain at gøre. Han ofrede ikke et dyr, men kun en ”offergave af jordens afgrøde“. Det var en åbenlys ulydighedshandling, som stod i modsætning til hans brors holdning. Denne beretning er ofte blevet betragtet som et klassisk eksempel på frelse ved tro (Abel og hans blodige offer) i modsætning til et forsøg på at opnå frelse ved egne gerninger (Kain og hans offer af den afgrøde, han havde dyrket).

Selv om disse ofringer havde åndelig betydning, indeholdt de ingen magisk betydning. De var altid kun symboler eller billeder. De pegede hen til den Gud, som sørgede for, at synderen ikke kun havde det nødvendige til livets opretholdelse, men også kunne få frelse.

`Til eftertanke. Læs Mika 6,7 og Es 1,11. På hvilken måde kan vi anvende princippet i disse tekster i vores liv og i vores tilbedelse?`