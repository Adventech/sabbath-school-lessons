---
title:  Til videre studium
date:  15/04/2022
---

Den gentagne sætning ”Enok vandrede med Gud“ (1 Mos 5,22.24) betyder et intimt og dagligt fællesskab med Gud. Enoks personlige forhold til Gud var så specielt, at ”Gud havde taget ham bort“ (1 Mos 5,24). Dette udtryk er enestående i Adams slægtstavle og understøtter ikke tanken om et øjeblikkeligt nyt liv i Paradis efter døden for dem, der vandrer med Gud. Læg mærke til, at Noa også vandrede med Gud (1 Mos 6,9), og han døde ligesom alle de andre mennesker, også Adam og Metusalem. Det er også interessant at bemærke, at der ikke gives nogen begrundelse for at retfærdiggøre den særlige nåde, Enok blev vist.

”Enok blev en retfærdighedens forkynder, som fortalte menneskene, hvad Gud havde åbenbaret for ham. De, der frygtede Herren, opsøgte denne hellige mand for at få del i hans undervisning og hans bønner. Han arbejdede også offentligt og bragte Guds budskab til alle, der ville lytte til advarslen. Hans anstrengelser begrænsedes ikke til Sets børn. I det land, hvor Kain havde forsøgt at flygte bort fra Guds ansigt, forkyndte Guds profet de vidunderlige syner, han havde set. Han sagde: ‘Se, Herren kommer omgivet af sine titusinder af hellige for at holde dom over alle og straffe enhver sjæl for alle de ugudelige gerninger, de har begået, og for alle de hårde ord, disse ugudelige syndere har talt imod ham’ (Jud 14-15)“ (Ellen White, Patriarker og Profeter, s. 44).

**Spørgsmål til drøftelse**:

`1.	Hvorfor slog Kain sin bror ihjel? Læs følgende udtalelse af Elie Wiesel: ”Hvorfor gjorde han det? Måske ønskede han at forblive alene, være enebarn og efter sine forældres død være den eneste mand. Alene ligesom Gud og måske alene i Guds sted … Kain slog ihjel for at blive Gud … Ethvert menneske, som regner sig selv for at være Gud, ender med at myrde mennesker“ (Messengers of God: Biblical Portraits and Legends (New York: Random House, 1976), s. 58). Det kan være, vi ikke myrder nogen. Men kan det være, at vi alligevel genspejler Kains holdning?`

`2.	Sammenlign menneskenes livslængde før syndfloden (1 Mos 5) med patriarkernes. Hvordan kan vi forklare denne forkortelse af menneskenes leveår? Hvordan modsiger denne degeneration moderne darwinisme?`