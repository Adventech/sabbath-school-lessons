---
title:  Jakob bosætter sig i Egypten
date:  20/06/2022
---

På trods af at Jakob havde fået at vide, at Josef var i live i Egypten, gav Herren ham alligevel ”et nattesyn“ (1 Mos 46,2), hvor han befalede ham at tage af sted. Jakob forlod Det Lovede Land og rejste til Egypten, et land, som senere af alle steder associeres med det ene sted, som Guds folk ikke ønsker at rejse til (5 Mos 17,16).

`Læs 1 Mos 47. Hvilke åndelige sandheder og principper finder vi i denne fortælling?`

”Josef tog fem af sine brødre med sig og forestillede dem for Farao, for at de af ham skulle modtage den jord, der skulle være deres fremtidige hjem. Af taknemmelighed mod førsteministeren ville Farao have beæret dem ved at udnævne dem til embedsmænd; men Josef, der var tro mod tilbedelsen af Gud, prøvede at skåne sine brødre for de fristelser, de ville være udsat for ved et hedensk hof. Derfor rådede han dem til åbent at fortælle, hvad deres beskæftigelse var, når kongen spurgte om det. Jakobs sønner fulgte dette råd og tilføjede omhyggeligt, at de var kommet for at opholde sig i landet for en tid, ikke for at tage fast bopæl. På denne måde sikrede de sig ret til at rejse, hvis de ville. Kongen lod dem bosætte sig i ’den bedste del af landet’, i Gosens land“ (Ellen White, Patriarker og Profeter, s. 118).

I sin visdom opfordrede Farao ikke tilflytterne til at lade sig forsørge af deres værts gavmildhed. Han spurgte til deres ”levevej“ (1 Mos 47,3), for at de lettere kunne tilpasse sig deres nye omgivelser. Han var også ivrig efter at bruge deres ekspertise og foreslog, at de skulle tjene ham ved at ”have opsyn med“ hans kvæg (1 Mos 47,6).

Og så siger teksten, at Jakob, som var en udlænding, af lavere rang og fremmed, mødte dette lands hersker og ”velsignede [hilste] Farao“ (1 Mos 47,7), det mægtige Egyptens hersker. Udsagnsordet ’amad lifney, ”forestillede“ eller ”stillede frem foran“ (1 Mos 47,7) bliver normalt brugt i en præstelig sammenhæng (3 Mos 14,11). Når vi ved, at i det gamle Egypten havde Farao status som den øverste præst, betyder det, at i åndelig forstand stod Jakob højere end den øverste præst i Egypten og højere end Farao selv.

`Til eftertanke. Hvordan bør vi behandle andre mennesker, uanset vores status i tilværelsen, i lyset af, at vi er ”et kongeligt præsteskab, et helligt folk, et ejendomsfolk“ (1 Pet 2,9)? Hvilke forpligtelser lægger vores tro på os?`