---
title:  Jakob rejser til Josef
date:  19/06/2022
---

`Læs 1 Mos 46. Hvilken betydning har det, at Jakob forlader Kana’an?`

Da Jakob forlod Kana’an, var han fyldt med håb. Forsikringen om, at han ikke længere vil lide sult, og de gode nyheder om, at Josef er i live, må have givet ham den nødvendige styrke til at forlade Det Lovede Land.

Jakobs afrejse minder om Abrahams erfaring, selv om der i Abrahams tilfælde var tale om en rejse til Det Lovede Land. Jakob fik det samme løfte, som Abraham fik fra Gud, nemlig at Gud ville gøre ham til ”et stort folk“ (1 Mos 46,3; sml. 1 Mos 12,2). Guds kald minder også om Guds pagt med Abraham. I begge tilfælde benytter Gud den samme forsikring: ”Du skal ikke være bange“ (1 Mos 46,3; sml. 1 Mos 15,1), som indebærer løftet om en strålende fremtid.

Den omfattende liste med navne på Israels børn, som rejste til Egypten, indbefattet hans døtre (1 Mos 46,7), minder om Guds løfte til Abraham om frugtbarhed, selv på et tidspunkt, hvor han ikke havde nogen børn. Tallet ”halvfjerds“ (1 Mos 46,7), som indbefattede Jakob, Josef og hans to sønner, udtrykker tanken om helhed. Det var ”hele Israel“, som rejste til Egypten. Det er også betydningsfuldt, at tallet 70 svarer til tallet på folkeslagene på jorden (1 Mos 10). Det antyder, at alle folkeslagenes skæbne også stod på spil i forbindelse med Jakobs rejse.

Denne kendsgerning vil blive endnu tydeligere mange år senere efter korset og den mere omfattende åbenbaring af frelsesplanen, som selvfølgelig gjaldt for alle mennesker allevegne, ikke kun for Abrahams børn.

Uanset, hvor interessante beretningerne om denne familie, Abrahams efterkommere, er, og uanset hvilke åndelige lærdomme vi kan hente fra dem, er disse beretninger med i Guds Ord, fordi de indgår i frelsens historie. De er en del af Guds plan om at bringe frelse til så mange som muligt på denne faldne planet.

`Til eftertanke. Der er ingen forskel på jøder og grækere; alle har den samme Herre, rig nok for alle, som påkalder ham, for ‘enhver, som påkalder Herrens navn, skal frelses’“ (Rom 10,12-13). Hvad siger Paulus her, som viser, at evangeliet gælder for alle mennesker? Og hvad siger disse ord til os om, hvad vi som en kirke må gøre for at bringe evangeliet til så mange som muligt?`