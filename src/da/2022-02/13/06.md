---
title:  Håbet om Det Lovede Land
date:  23/06/2022
---

`Læs 1 Mos 49,29 - 50,21. Hvilket vigtigt tema om håb finder vi i afslutningen af Første Mosebog?`

Afslutningen af Første Mosebog er opbygget omkring tre begivenheder, som er fulde af håb.

Først bringes håbet om, at Israel vil vende tilbage til Det Lovede Land. Moses, bogens forfatter, beskriver Jakobs og Josefs død og begravelse som begivenheder, der peger frem til Det Lovede Land. Umiddelbart efter Jakobs velsignelser og profetier om ”Israels stammer, tolv i alt“ (1 Mos 49,28), tænker Jakob på sin død og befaler sine sønner at begrave ham i Kana’an, i Makpelas hule, hvor Sara var begravet (1 Mos 49,29-31). Beskrivelsen af begravelsesfølget på vej til Kana’an bliver en forløber for Israels udgang af Egypten flere hundrede år senere.

For det andet møder vi håbet om, at Gud vil vende ondt til noget godt. Efter Jakobs død og begravelse var Josefs brødre bekymret for deres fremtid. De var bange for, at Josef nu ville hævne sig. De kom til Josef og kastede sig ned for ham, villige til at blive hans tjenere (1 Mos 50,18). Det er en scene, der minder os om Josefs drømme. Josef beroligede dem og sagde til dem: ”Frygt ikke!“ (1 Mos 50,19), en sætning, der henviser til fremtiden (1 Mos 15,1), for det, der var udtænkt som ondt imod ham, havde Gud vendt til det gode (1 Mos 50,20). Gud havde ledet begivenhedernes gang til frelse for dem (1 Mos 50,19-21; sml. 1 Mos 45,5.7-9). Det viser, at selv om mennesker svigter mange gange, vil Guds vilje ske til sidst.

For det tredje er der håbet om, at Gud vil frelse den faldne menneskehed. Beretningen om Josefs død i det sidste vers i Første Mosebog handler om mere end kun Josefs død. Mærkeligt nok befaler Josef ikke, at hans ben skal begraves. I stedet peger han frem til en tid, ”når Gud tager sig af jer, skal I bringe mine ben med op herfra“ (1 Mos 50,25). Og det skete mange år senere i lydighed mod hans ord (se 2 Mos 13,19). I sidste ende er håbet om Det Lovede Land, Kana’an, et symbol, en forløber for det ultimative håb om frelse, genoprettelse, et nyt Jerusalem i en ny himmel og en ny jord. Det er det ultimative håb for os alle, et håb, som blev sikret gennem Shilos død.

`Til eftertanke. Læs Åb 21,1-4. Hvordan repræsenterer disse vers det allerstørste håb, vi kan have? Hvilket håb ville vi have uden dette løfte andet en døden som afslutningen på alle vores problemer?`