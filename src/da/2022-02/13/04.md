---
title:  Jakob velsigner Josefs sønner
date:  21/06/2022
---

Da Jakob nærmede sig sin død, huskede han sin tidligere tilbagekomst til Betel (1 Mos 35,1-15), hvor Gud endnu engang havde givet ham løftet om det land, som var givet til Abraham (1 Mos 17,8) som ”evig ejendom” (1 Mos 48,4). Håbet om Det Lovede Land var en trøst, som styrkede hans håb, idet han følte døden nærme sig. Jakob kaldte Josefs to sønner, som var født i Egypten, til sig og velsignede dem, men han gjorde det i forbindelse med det fremtidige løfte om sit eget afkom,

`Læs 1 Mos 48. Hvorfor velsignede Jakob Josefs to sønner og ikke de andre sønnesønner?`

Josefs to sønner, Manasse og Efraim, er de eneste af Jakobs sønnesønner, som han velsignede. Dermed blev de ophøjet fra status som sønnesønner til sønner (1 Mos 48,5). Selv om Jakobs velsignelse indeholder en forrang for den yngste (Efraim) frem for den ældste (Manasse), drejer Jakobs velsignelse sig i bund og grund om Josef (1 Mos 48,15).

Hvad vi ser her er et personligt vidnesbyrd om Guds trofasthed mod dem i fortiden og hans løfte for dem for fremtiden. Jakob omtaler Abrahams og Isaks Gud (1 Mos 48,15), som havde sørget for mad og beskyttelse for dem. Det er den samme Gud, som ”har udfriet mig fra alt ondt“ (1 Mos 48,16). Han er Betels Gud (Luz = Betel) (1 Mos 31,13; 1 Mos 48,3), som han havde kæmpet med (1 Mos 32,29), og som forandrede hans navn fra Jakob til Israel (1 Mos 32,26-29).

Ved at henvise til alle disse erfaringer, hvor Gud forvandlede noget ondt til noget godt, udtrykker Jakob sit håb om, at Gud ikke alene vil tage sig af hans sønnesønner, ligesom han havde taget sig af Jakob selv og Josef. Men Jakob tænker også på fremtiden, hvor hans efterkommere skal vende tilbage til Kana’an. Dette håb ses tydeligt i hans omtale af Sikem (1 Mos 48,22), som ikke kun var et stykke land, han havde købt (1 Mos 33,19), men også var det sted, hvor Josefs ben ville blive begravet (Jos 24,32), og hvor landet ville blive fordelt mellem Israels stammer (Jos 24,1). Midt i alt det, der skete, huskede Jakob Guds løfter, som sagde, at gennem hans slægt skulle ”alle jordens slægter velsignes“ (1 Mos 12,3).

`Til eftertanke. Læs ApG 3,25-26. Hvordan blev løftet i 1 Mos 12,3 ifølge Peter opfyldt? Hvordan får vi del i denne velsignelse?`