---
title:  Tegnet på pagten med Abraham
date:  10/05/2022
---

`Læs 1 Mos 17,1-19 Rom 4,11. Hvilken åndelig og profetisk betydning har omskærelses-ritualet?`

Abrams mangel på tro, som vi så det i den foregående beretning (1 Mos 16), afbrød Abrams åndelige rejse med Gud. I den periode var Gud tavs. Og nu taler Gud for første gang igen til Abram. Gud genoptager forbindelsen med Abram og fører ham tilbage til det punkt, hvor han indgik en pagt med ham (1 Mos 15,18).

Men denne gang giver Gud ham tegnet på den pagt. Omskærelsens betydning er længe blevet diskuteret af forskere. Ritualet med omskærelse involverer, at der flyder blod (se 2 Mos 4,25). Omskærelsen kan derfor have en forbindelse med ofringer og være med til at understrege, at retfærdighed blev tilregnet ham (sml. Rom 4,11).

Det har også betydning, at denne pagt, tilkendegivet gennem omskærelse, beskrives med udtryk, der peger tilbage til den første messianske profeti (sml. 1 Mos 17,7 og 1 Mos 3,15). Parallellen mellem de to tekster antyder, at Guds løfte til Abram handler om langt mere end et folks fysiske fødsel. Det indeholder også det åndelige løfte om frelse for alle folk på jorden. Og løftet om ”en evig pagt“ (1 Mos 17,7) henviser til det messianske afkoms gerning, Kristi offer, som sikrer evigt liv for alle, som tager imod det i tro og alt, som troen indbefatter (sml. Rom 6,23; Tit 1,2).

Det er interessant, at dette løfte om en evig fremtid er indeholdt i ændringen af Abrams og Sarajs navne. Abram og Saraj henviste kun til deres nuværende status: Abram betyder ”ophøjet fader“, og Saraj betyder ”min prinsesse“ (Abrams prinsesse). Men ændringen af deres navne til Abraham og Sara henviser til fremtiden. Abraham betyder ”fader til mange folk“, og Sara betyder ”prinsessen“ (for alle). På samme måde, og ikke uden en vis ironi, er Isaks navn (”han skal le“) en påmindelse om Abrahams latter (den første latter omtalt i Bibelen, 1 Mos 17,17), som er en skeptisk eller måske en forundret latter. Selv om Abraham måske inderst inde troede på det, Gud tydeligt havde lovet ham, så kæmpede han stadig med at vise fuld tillid i sine handlinger.

`Til eftertanke. Hvordan kan vi lære at blive ved med at tro også i situationer, hvor vi kæmper med tvivl, ligesom Abraham gjorde? Hvorfor er det vigtigt ikke at give op, selv om vi tvivler?`