---
title:  Abrahams tro
date:  08/05/2022
---

`Læs 1 Mos 15,1-21 Rom 4,3-4.9.22. Hvordan viser Abram, hvad det vil sige at leve af tro? Hvad var meningen med det offer, som Gud bad Abram om at bringe?`

Guds første respons til Abrams bekymring med hensyn til en arving (1 Mos 15,1-3) var, at han ville få en søn af sit ”eget kød og blod“ (1 Mos 15,4). Den samme sprogbrug finder vi hos profeten Natan, når han omtaler den fremtidige messianske konge (2 Sam 7,12). Abram blev overbevist og ”troede Herren“ (1 Mos 15,6), fordi han forstod, at opfyldelsen af Guds løfte ikke var afhængig af hans egen retfærdighed, men af Guds (1 Mos 15,6; sml. Rom 4,5-6).

Denne opfattelse er meget usædvanlig, ikke mindst i datidens kultur. I de gamle egypteres religion blev dommen for eksempel vurderet ud fra antallet af menneskets egne retfærdige gerninger i sammenligning med gudinden Maats retfærdighed. Man skulle med andre ord gøre sig fortjent til ”frelse“.

Dernæst opstiller Gud en offerceremoni, som Abram skal udføre. Grundlæggende peger offeret frem til Kristi død for vore synder. Mennesker frelses af nåde, Guds retfærdigheds gave, som symboliseres gennem disse ofre. Men denne specielle ceremoni giver Abram nogle helt specielle budskaber. At rovfuglene slog sig ned på de døde offerdyr (1 Mos 15,9-11) betyder, at Abrams efterkommere skulle blive slaver i en periode på ”fire hundrede år“ (1 Mos 15,13), eller fire generationer/slægtled (1 Mos 15,16). I det fjerde slægtled skulle Abrams efterkommere ”vende tilbage hertil“ (1 Mos 15,16).

Den sidste scene i offerceremonien er dramatisk. ”En rygende ovn og en flammende fakkel (kom) til syne og bevægede sig frem mellem de overskårne dyr“ (1 Mos 15,17). Dette usædvanlige under er et tegn på, at Gud forpligter sig på at opfylde sit pagtsløfte om at give Abrams efterkommere landet (1 Mos 15,18).

Det Lovede Lands grænser, ”fra Egyptens flod til den store flod, Eufratfloden“ (1 Mos 15,18), minder os om Edens haves grænser (sml. 1 Mos 2,13-14). Denne profeti handler derfor om mere end blot udgangen af Egypten og et fædreland for Israel. I denne profetis fjerne horisont, hvor Abrahams efterkommere overtager Kana’ans land, dukker tanken om Guds folks frelse ved verdens ende op. En dag vil de vende tilbage til Edens have.

`Til eftertanke. Hvordan kan vi lære fortsat at fokusere på Kristus og hans retfærdighed som vores eneste håb om frelse? Hvad sker der, hvis vi begynder at tælle vores gode gerninger?`