---
title:  Abrahams tvivl
date:  09/05/2022
---

`Læs 1 Mos 16,1-16 Gal 4,21-31. Hvilken betydning har det, at Abram beslutter sig for at tage Hagar som medhustru på trods af Guds løfte til ham? Hvordan repræsenterer de to kvinder to holdninger i forhold til tro?`

Da Abram tvivlede (1 Mos 15,2), gjorde Gud det tydeligt klart for ham, at han ville få en søn. Ti år senere er Abram stadig uden en søn. Abram synes at have mistet sin tro. Han tror ikke længere, at det vil være muligt for ham at få en søn med Saraj. Saraj betragter situationen som håbløs og tager på egen hånd et initiativ. Hun tilskynder Abram til at følge en skik, som var almindelig på den tid i Mellemøsten: benyt en surrogatmor. Hagar, Sarajs trælkvinde, bliver udvalgt til denne opgave. Og det virker. Ironisk nok synes denne strategi at være mere effektiv end troen på Guds løfter.

Afsnittet, der beskriver Sarajs forhold til Abram, indeholder et ekko fra historien om Adam og Eva i Edens have. De to tekster har en række fælles motiver: Saraj er ligesom Eva aktiv, Abram er ligesom Adam passiv, og der er mange fælles udsagnsord og udtryk: ”lyttede til din kvinde/gjorde som Saraj sagde“, ”tage“ og ”give“. Parallellerne i de to beretninger antyder Guds utilfredshed med det, der blev gjort.

Apostlen Paulus henviser til denne beretning for at understrege sin pointe om nåde i modsætning til gerninger. I begge beretninger er resultatet det samme. Det, som mennesker gør, kan give umiddelbar gevinst, også selv om det er mod Guds vilje, men det vil føre til store problemer i fremtiden. Bemærk, at Guds handlinger ikke er direkte omtalt i denne del af beretningen. Sara taler om Gud, men hun taler aldrig med ham – og Gud taler ikke til nogen af dem. Det er bemærkelsesværdigt, at Gud ikke er der, især efter hans intense tilstedeværelse i det foregående kapitel.

Men så viser Gud sig for Hagar, dog først efter, at hun har forladt Abrams hus. Denne uventede tilsynekomst afslører Guds nærvær på trods af menneskelige forsøg på at handle uden ham. ”Herrens engel“ (1 Mos 16,7) er en titel, som ofte forbindes med Herren, Jahve (se 1 Mos 18,1.13.22). Denne gang er det Gud, der tager initiativet og fortæller Hagar, at hun skal føde en søn, Ismael, hvis navn betyder ”Herren hører“. Det er ironisk, at beretningen ender med tanken om at ”høre“ (shama’), som et ekko af beretningens begyndelse, hvor Abram ”lyttede til“ (shama’) Sarajs stemme.

`Til eftertanke. Kan vi se os selv i Abrams manglende tro på, at Gud holder ord?`