---
title:  Lot i Sodoma
date:  12/05/2022
---

`Læs 1 Mos 18,16 - 19,29. Hvordan påvirker Abrahams profetiske gave hans ansvar over for Lot?`

Abraham er netop blevet forsikret om Guds løfte om en søn. Men i stedet for at nyde denne gode nyhed bliver han involveret i en intens argumentation med Gud om Lots skæbne i Sodoma. Abraham er ikke kun en profet, som Gud åbenbarer sin vilje for, men han er også en profet, som går i forbøn. Det hebraiske udtryk ”blev stående foran Herren“ er et idiomatisk udtryk for at bede. Faktisk købslår Abraham med Gud om at redde Sodoma. Han begynder med 50 retfærdige og går helt ned til 10. Gud ville have reddet Sodomas indbyggere, hvis der havde været 10 retfærdige.

I beretningen om de to engles besøg hos Lot kan vi se, hvor onde og fordærvede indbyggerne var blevet. Det var virkelig et ondt sted, hvor man efterlignede mange af de omkringliggende folkeslag. Det var en af grundene til, at de til sidst blev uddrevet af landet (se 1 Mos 15,16).

”Og nu nærmede Sodomas sidste nat sig. Hævnens skyer kastede allerede deres skygger over byen, der var bestemt til undergang. Men menneskene lagde ikke mærke til det. Mens engle nærmede sig for at ødelægge byen, drømte menneskene om velstand og fornøjelser. Den sidste dag var ligesom enhver anden, der var kommet og gået. Aftenen sænkede sig over et landskab, der var præget af skønhed og tryghed. Den uforlignelige egn lå badet i den nedgående sols stråler. Aftenens kølighed havde lokket byens indbyggere ud, og de forlystelsessyge skarer gik frem og tilbage, opsat på at nyde hvert minut“ (Ellen White, Patriarker og Profeter, s. 79).

Det endte med, at Gud kun reddede Lot, hans hustru og hans to døtre (1 Mos 19,15), næsten halvdelen af det minimum på 10. Svigersønnerne, som ikke tog Lots advarsel alvorligt, forblev i byen (1 Mos 19,14).

Og så blev det smukke landskab ødelagt. Det hebraiske udsagnsord hapak, ”ødelægge“ eller ”vende“ findes flere gange i dette afsnit (1 Mos 19,21.25.29), og beskriver Sodomas ødelæggelse (5 Mos 29,23; Amos 4,11). Tanken er, at landet var blevet ”vendt om“ eller ”vendt på hovedet“ (se fx også 1 Kong 22,34; 2 Kong 21,13 for betydningen af dette ord). På samme måde som syndfloden ”vendte“ den oprindelige skabelse (1Mos 6,7), ”vendte“ ødelæggelsen af Sodoma Edens have (1 Mos 13,10). I Sodomas ødelæggelse har vi også et fortilfælde på ødelæggelsen af jorden ved verdens ende (se Jud 7).