---
title:  Løftets søn
date:  11/05/2022
---

Den sidste scene med omskærelse indbefattede alle, ikke kun Ismael, men alle af mandkøn i Abrahams husholdning blev omskåret (1 Mos 17,23-27. Ordet kol, ”alle“ gentages fire gange (1 Mos 17,23.27). Det er på denne omfattende baggrund, at Gud viser sig for Abraham og bekræfter løftet om en søn, Isak.

`Læs 1 Mos 18,1-15 Rom 9,9. Hvad kan vi lære af beretningen om Abrahams gæstfrihed? Hvordan vil du forklare Guds respons på denne gæstfrihed?`

Det fremgår ikke tydeligt, om Abraham vidste, hvem disse fremmede var (Hebr 13,2). Han sad ”i teltåbningen på den varmeste tid af dagen“, og fordi besøgende er sjældne i ørkenen, var han sandsynligvis ivrig efter at møde dem. Abraham løb dem i møde, selv om han var 99 år gammel. Han kaldte en af de tre personer Adonai, ”min Herre“, som er en titel, der ofte bruges om Gud (1 Mos 20,4; 2 Mos 15,17). Han fór omkring for at forberede et måltid for dem. Han stod ved siden af dem for at sørge for alle deres behov, parat til at betjene dem.

Abrahams opførsel over for himmelske gæster bliver et inspi-rerende forbillede på gæstfrihed (Hebr 13,2). Faktisk udtrykker Abrahams ærbødige holdning en gæstfrihedsfilosofi. At vise respekt og omsorg for fremmede er ikke kun en venlig høfligheds-gestus. Bibelen understreger, at det er en religiøs pligt, som om Gud selv havde befalet (sml. Matt 25,35-40). Ironien er, at Gud snarere bliver identificeret med de sultne og nødlidende fremmede end med den gavmilde og rundhåndede, som tager imod dem.

Guds indgriben i menneskenes tilværelse viser hans nåde og hans kærlighed til menneskene. Guds besøg peger frem til Kristus, som forlod sit himmelske hjem og blev en menneskelig tjener for at nå alle mennesker (Fil 2,7-8). Når Gud viser sig i denne situation, er det et udtryk for, at hans løfte er sikkert (1 Mos 18,10). Han ser Sara, som gemmer sig ”bag ham“ (1 Mos 18,10), og kender hendes inderste og mest intime tanker (1 Mos 18,12). Han ved, at hun lo, og ordet ”lo“ er Guds sidste ord. Hendes skepsis bliver det område, hvor han vil opfylde sit ord.

`Til eftertanke. Tænk over følgende udsagn, og hvad det kan sige os: ”Gud bliver snarere identificeret med de sultne og nødlidende fremmede end med den gavmilde og rundhåndede, som tager imod dem.“`