---
title:  Pagten med Abraham
date:  07/05/2022
---

> <p>Ugens vers</p>
> ”Abram svarede: ‘Gud Herre, hvad kan du give mig, når jeg må gå barnløs bort, og Eliezer skal være min arving’“ (1 Mos 15,2).

**Introduktion**

I Første Mosebog 15 kommer vi til det afgørende øjeblik, hvor Gud formaliserer sin pagt med Abraham. Pagten med Abraham er den anden pagt i Første Mosebog, efter pagten med Noa.

Ligesom pagten med Noa, indbefatter pagten med Abraham også andre folkeslag, for i sidste ende er pagten med Abraham en del af den evige pagt, som tilbydes alle mennesker (1 Mos 17,7; Hebr 13,20).

Denne episode i Abrahams liv er fyldt med frygt og latter. Abram er bange (1 Mos 15,1); det er også Sara (1 Mos 18,15) og Hagar (1 Mos 21,17). Abram ler, (1 Mos 17,17); det samme gør Sara (1 Mos 18,12) og Ismael (1 Mos 21,9). Disse kapitler er fyldt med menneskelig følsomhed og varme. Abram føler stærkt for de onde sodomitters frelse. Han har omsorg for Sara, Hagar og Lot, og han viser gæstfrihed over for tre fremmede (1 Mos 18,6).

Det er i denne sammenhæng, at Abram, hvis navn indebærer ædelhed og agtværdighed, får sit navn ændret til Abraham, som betyder ”fader til en mængde folkeslag“ (1 Mos 17,5). I dette navn ser vi et udtryk for, at Gud har et universelt sigte og gennem pagten med Abraham planlægger at velsigne alle folk.

**Ugens tekster**

- 1 Mos 15-19,29
- Rom 4,3-4.9.22
- Gal 4,21-31
- Rom 4,11
- Rom 9,9
- Amos 4,11