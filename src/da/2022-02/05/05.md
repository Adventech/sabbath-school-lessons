---
title:  ”Lad os stige derned“
date:  27/04/2022
---

`Læs 1 Mos 11,5-7 Sl 139,7-12. Hvorfor kom Gud ned til jorden i denne situation? Hvad skete der, som udløste denne reaktion fra Guds side?`

Det er ironisk, at selv om menneskene forsøgte at nå op, var Gud nødt til at komme ned til dem. At Gud stiger ned, bekræfter hans overherredømme. Gud vil altid være uden for menneskenes rækkevidde. Enhver menneskelig anstrengelse for at nå op til ham og møde ham i himlen er forgæves og latterlig. Derfor var Jesus nødt til at komme ned til os for at frelse os. Der var ingen anden måde, hvorpå det kunne ske.

Den store ironi i beretningen om Babelstårnet ser vi i Guds udtalelse: ”for at se byen og tårnet“ (1 Mos 11,5). Gud havde ikke brug for at komme ned for at se (sl. 139,7-12; sml. Sl 2,4), men han gjorde det alligevel. Kendsgerningen understreger Guds engagement med menneskene.

`Læs Luk 1,26-33. Hvad fortæller dette om, at Gud kom ned til os?`

At Gud kom ned minder os også om princippet om retfærdiggørelse af tro og om, hvordan Guds nåde bliver os til del. Uanset hvad vi måtte udrette for Gud, er det stadig nødvendigt for ham at komme ned for at møde os. Det er ikke, hvad vi gør for Gud, som kan bringe os op til ham og give frelse. Faktisk taler teksten i Første Mosebog to gange om, at Gud tager ”ned“. Det giver det indtryk, at Gud var meget intereseret i, hvad der foregik her på jorden.

Ifølge teksten ønskede Gud at gøre en ende på deres dybtgående enhed, som i deres syndige tilstand kun kunne føre til mere og mere ondskab. Derfor valgte han at forvirre deres sprog, og det ville gøre en ende på deres forenede planer.

”Babelstårnets bygmestres planer endte i skam og nederlag. Mindesmærket over deres stolthed blev til et mindesmærke over deres tåbelighed. Og alligevel følger menneskene altid samme kurs – de stoler på sig selv og forkaster Guds lov. Det er det princip, Satan prøvede at gennemføre i Himmelen, og som ledede Kain, da han bragte sit offer“ (Ellen White, Patriarker og Profeter, s. 60).

`Til eftertanke. Hvordan kan vi i beretningen om Babelstårnet se endnu et eksempel på menneskeligt overmod, og hvordan det i sidste ende ikke kan lykkes? Hvilke personlige lærdomme kan vi finde i beretningen?`