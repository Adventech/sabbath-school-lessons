---
title:  De landflygtiges frelse
date:  28/04/2022
---

`Læs 1 Mos 11,8-9 1 Mos 9,1. Sammenlign teksterne med 1 Mos 1,28. På hvilken måde er Guds spredning frelsende?`

Guds hensigt og velsignelse til menneskene var, at de skulle blive ”talrige, og opfylde jorden“ (1 Mos 9,1; sml. 1 Mos 1,28). Men imod Guds plan foretrak Babels bygmestre at holde sammen som ét folk. En af grundene, de gav for at bygge byen, var at de ikke skulle ”blive spredt ud over hele jorden“ (1 Mos 11,4). De nægtede at flytte andre steder hen og troede måske, at de ville blive mægtigere ved at være sammen end ved at blive adskilt og spredt. Og på en måde havde de ret.

Men desværre ønskede de at bruge deres forenede magt til ondt, ikke til det gode. De ønskede at skabe sig et navn. Det er et stærkt udtryk for deres egen arrogance og stolthed. Og når mennesker i åben trods mod Gud ønsker at skabe sig et navn, kan vi være sikre på, at det aldrig ender godt.

Som en dom over deres direkte opsætsighed spredte Gud dem derfor ”ud over jorden“ (1 Mos 11,9), lige netop det, de ikke ønskede skulle ske.

Det er interessant, at navnet Babel, som betyder ”Guds dør“, er beslægtet med balal, som betyder ”at forvirre“ (1 Mos 11,9). Fordi de ønskede at nå Guds ”dør“, fordi de så sig selv som Gud, endte de forvirrede og meget mindre magtfulde end før.

”Menneskene i Babel havde besluttet at oprette en regering uafhængigt af Gud. Der var imidlertid nogle iblandt dem, der frygtede Herren, men som var blevet ført bag lyset af de ugudeliges påstande og draget med ind i deres planer. For disse trofastes skyld udsatte Herren sine straffedomme og gav folket tid til at vise deres sande karakter. Mens den udvikledes, arbejdede Guds sønner på at få dem til at opgive deres forehavende; men folket var fuldstændig enige om at gennemføre deres formastelige foretagende. Hvis de havde fået lov til at fortsætte uhindret, ville de have demoraliseret verden, mens den endnu var i sin barndom. Forbundet var grundlagt på oprør. Det var et rige, der var oprettet med selvophøjelse for øje, og hvor Gud ikke skulle have nogen medbestemmelsesret eller ære“ (Ellen White, Patriarker og Profeter, s. 60).

`Til eftertanke. Hvorfor må vi være forsigtige med at forsøge at ”skabe os et navn“?`