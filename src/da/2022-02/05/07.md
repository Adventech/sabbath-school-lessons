---
title:  Til videre studium
date:  29/04/2022
---

· Ellen White, Patriarker og Profeter, ”Babelstårnet“, s. 58-61.

”Her ville de bygge en by med et tårn af en så kolossal højde, at det blev verdens vidunder. Alt dette blev planlagt for at forhindre folket i at spredes i kolonier. Gud havde befalet, at menneskene skulle sprede sig over hele verden, opfylde og underlægge sig den; men disse Babelbyggere besluttede at bevare deres samfund forenet i én gruppe og at grundlægge et kongedømme, som til sidst skulle omfatte hele jorden. Således ville deres by blive hovedstaden i et verdensomspændende rige. Dets herlighed ville tiltvinge sig hele verdens beundring og hyldest og gøre dets grundlæggere berømte. Det mægtige tårn, der skulle nå til himmelen, var tænkt som et monument over dets bygmestres magt og visdom, og det skulle forevige deres ry til fjerne slægter.

Beboerne på Sinearsletten troede ikke på Guds løfte om, at han ikke ville bringe en vandflod over jorden mere. Mange af dem benægtede Guds eksistens og tilskrev syndfloden naturlige årsager. Andre troede på, at der eksisterede et almægtigt væsen, og at han havde tilintetgjort den verden, der var før syndfloden, og ligesom Kain gjorde de oprør imod ham. Et af deres mål med bygningen af tårnet var at sikre sig i tilfælde af en ny syndflod. Ved at gøre bygningen meget højere, end flodens vand var nået, mente de, at de kunne komme uden for enhver fare. Og når de nåede op til skyerne, håbede de at finde årsagen til syndfloden. Hele foretagendet havde til hensigt at ophøje menneskenes stolthed yderligere og vende fremtidige slægters sind bort fra Gud og lede til afgudsdyrkelse“ (Ellen White, Patriarker og Profeter, s. 59).

**Spørgsmål til drøftelse**:

`1.	Hvilke eksempler kan vi finde fra historien eller nutiden på de problemer, der kan opstå, fordi nogen ønsker at skabe sig et navn?`

`2.	Hvordan kan vi som en kirke undgå at bygge vores eget Babelstårn – bevidst eller ubevidst?`