---
title:  Ét sprog
date:  26/04/2022
---

`Læs 1 Mos 11,1-4. Hvorfor var folkene fra ”hele jorden“ så ivrige efter at opnå enhed?`

Udtrykket ”hele jorden“ henviser til en lille gruppe mennesker, nemlig dem, som var i live efter syndfloden. Formålet med denne samling er tydeligt tilkendegivet: de ønskede at bygge et tårn, som nåede op til himlen (1 Mos 11,4). Deres egentlige hensigt var faktisk at tage Guds, Skaberens egen plads. Det er vigtigt at bemærke, at beskrivelsen af folkets intentioner og handlinger er en genklang af Guds intentioner og handlinger i skabelsesberetningen: ”de sagde“ (1 Mos 11,3-4; sml. 1 Mos 1,6.9.14. etc.); ”lad os“ skabe/bygge/lave (1 Mos 11,3-4; sml. 1 Mos 1,26). Deres intention er tydeligt fremsagt: ”Lad os … skabe os et navn“ (1 Mos 11,4). Dette er et udtryk, som ellers udelukkende bruges om Gud (Es 63,12.14).

Kort sagt havde de, som byggede Babelstårnet, den forkerte ambition, at de kunne erstatte Gud, Skaberen. Og vi ved, hvem der inspirerede dem til det. Se Es 14,14. Mindet om syndfloden har givetvis spillet en rolle i deres projekt. De byggede et højt tårn for at overleve en anden oversvømmelse, hvis der skulle komme sådan en på trods af Guds løfte. Mindet om syndfloden er blevet gemt i babylonisk tradition, dog i en forvrænget udgave, i forbindelse med opførelsen af byen Babel (Babylon). Deres stræben efter at nå himlen og tilrane sig Guds plads vil komme til at kendetegne Babylons indstilling.

Dette er grunden til, at beretningen om Babelstårnet er et så vigtigt tema også i Daniels Bog. Henvisningen til Sinear, som indleder beretningen om Babelstårnet (1 Mos 11,2), dukker op igen i begyndelsen af Daniels Bog for at vise, hvortil Nebukadnesar havde bragt karrene fra templet i Jerusalem (Dan 1,2). Blandt mange andre passager i bogen illustreres Babylons indstilling af episoden, hvor Nebukadnesar rejser en statue af guld, sandsynligvis på det samme sted og på den samme slette som Babelstårnet. I sine syner om endetiden ser Daniel det samme forløb, hvor jordens folkeslag samles for at opnå enhed imod Gud (Dan 2,43; Dan 11,43-45; sml. Åb 16,15-16). Men deres forsøg lykkes ikke, ligesom det heller ikke lykkedes med Babelstårnet.

`Til eftertanke. En berømt fransk forfatter i sidste århundrede sagde, at den store hensigt med menneskeheden var at forsøge ”at være Gud“. Hvad er der med os, lige fra Eva i Edens have (1 Mos 3,5), som får os til at falde for denne fristelse?`