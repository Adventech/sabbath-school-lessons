---
title:  Kams forbandelse
date:  24/04/2022
---

`Læs 1 Mos 9,18-27. Hvad er budskabet i denne mærkelige beretning?`

Noas handling i sin vingård minder om Adam i Edens have. De to beretninger har mange fælles træk: spisning af frugten, som resulterer i nøgenhed. Dernæst en tildækning, en forbandelse og en velsignelse. Noa forbindes igen med sin forfader Adams rødder og fortsætter desværre den forfejlede historie.

At lade frugt gære var ikke en del af Guds oprindelige skaberværk. Noa drak sig beruset, mistede selvkontrollen og blottede sig. At Kam ”så“ sin far nøgen, hentyder til Eva, som også ”så“ det forbudte træ (1 Mos 3,6). Parallellen antyder, at Kam ikke tilfældigt eller hemmeligt eller så sin far nøgen. Han gik omkring og talte om det uden at hjælpe sin far i hans problematiske situation. Brødrenes øjeblikkelige reaktion, hvor de tildækker deres far, står i skarp kontrast til Kam, som havde efterladt ham nøgen. Dette indebærer en ubetinget fordømmelse af Kams handling.

Hvad der står på spil i denne beretning er først og fremmest respekt for ens forældre. At undlade af ære sine forældre, som repræsenterer ens fortid, vil få følger for ens fremtid (2 Mos 20,12; sml. Ef 6,2). Derfor følger der en forbandelse, som vil få indflydelse på Kams og hans søn Kana’ans fremtid.

Det er selvfølgelig en stor teologisk fejl og en moralsk forbrydelse at bruge denne tekst til at retfærdiggøre racistiske teorier. Profetien handler ikke om racer, men gælder Kana’an, Kams søn, og hans efterkommere. Den bibelske forfatter har nemlig nogle af kana’anæernes fordærvede skikke i tanker (1 Mos 19,5-7.31-35).

I tillæg indeholder forbandelsen et løfte om velsignelse, idet der spilles på navnet ”Kana’an“, som er afledt af udsagnsordet kana’, som betyder at ”undertrykke“. Det er ved at undertrykke Kana’an, at Guds folk, Sems efterkommere, kommer ind i Det Lovede Land og baner vej for Messias’ komme. Han vil ”skaffe Jafet plads, så han kan bo i Sems telte“ (1 Mos 9,27). Dette er en profetisk hentydning til udvidelsen af Guds pagt, så den omfatter alle folk, som vil tage imod Israels budskab om frelse til verden (Dan 9,27; Es 66,18-20; Rom 11,25). Kams forbandelse vil faktisk blive en velsignelse for alle folk, også de af Kams og Kana’ans efterkommere, som tager imod den frelse, Herren tilbyder.

`Til eftertanke. Noa, syndflodsberetningens helt, drak sig fuld! Hvad fortæller denne beretning om menneskers fejlbarlighed og vores behov for Guds nåde hvert eneste øjeblik hele livet igennem?`