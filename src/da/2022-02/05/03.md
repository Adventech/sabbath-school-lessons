---
title:  Første Mosebogs slægtstavle
date:  25/04/2022
---

Den kronologiske information om Noas alder får os til at indse, at Noa er et forbindelsesled mellem civilisationerne før og efter syndfloden. De sidste to vers i den foregående beretning (1 Mos 9,28-29) fører os tilbage til det sidste led i Adams slægtstavle (1 Mos 5,32). Adam døde, da Noas far Lemek var 56 år, så Noa har helt sikkert hørt historier om Adam, som han kan have givet videre til sine efterkommere både før og efter syndfloden.

`Læs 1 Mos 10 Luk 3,23-38. Hvilken hensigt har denne slægtstavle i Bibelen?`

De bibelske slægtstavler har tre funktioner. De understreger for det første de bibelske begivenheders historiske natur. Disse begivenheder er knyttet til virkelige mennesker, som levede og døde, og hvis dage er nøjagtigt talte. For det andet viser de kontinuiteten fra forfatterens fortid til hans nutid, og etablerer en klar forbindelse mellem fortid og nutid. For det tredje minder de os om menneskenes skrøbelighed og om de tragiske følger af syndens forbandelse og de dødelige følger for alle de generationer, der er fulgt efter.

Når man tæller efter, finder man, at kapitlet nævner 70 folkeslag. Det peger frem til de 70 medlemmer af Jakobs familie (1 Mos 46,27) og de 70 ældste i Israel i ørkenen (2 Mos 24,9). Forbindelsen mellem de 70 folkeslag og de 70 ældste giver os en ide om Israels opgave til folkeslagene: ”Da den Højeste fordelte folkene, da han skilte menneskene fra hinanden, fastsatte han folkenes områder efter tallet på gudssønnerne [Israels sønner]“ (5 Mos 32,8). På samme måde sendte Jesus 70 disciple ud for at bringe evangeliet til folkene (Luk 10,1).

Slægtstavlerne viser os den direkte forbindelse mellem Adam og patriarkerne. De er alle historiske personer, altså virkelige mennesker, lige fra Adam og fremefter. Slægtstavlerne hjælper os også til at forstå, at patriarkerne havde direkte adgang til vidner, som havde personlige minder fra disse ældgamle begivenheder.

`Til eftertanke. Læs Matt 1,1-17. Hvad siger det om, hvor historiske alle disse personer var? Hvorfor er det vigtigt for vores tro at vide og tro, at de var virkelige mennesker?`