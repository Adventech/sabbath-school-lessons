---
title:  'I Kristus Jesus'
date:   26/11/2017
---

`Læs Rom 8,1. Hvad betyder ”ingen fordømmelse“? Ingen fordømmelse for hvad? Og hvorfor er dette en god nyhed?`

”I Kristus Jesus“ er et almindeligt udtryk i Paulus’ skrifter. At et menneske er ”i“ Kristus Jesus betyder, at vedkommende har taget imod Kristus som sin frelser. Man stoler helt og fuldt på ham, og har besluttet at gøre Kristus’ måde at leve på til ens egen. Resultatet er en nær personlig forbindelse med Kristus.

”I Kristus Jesus“ står i modsætning til ”i kødet“. Det står også i modsætning til den erfaring, der beskrives i detaljer i kapitel 7, hvor Paulus beskriver et menneske under fordømmelse, før det overgiver sig til Kristus, som ”i kødet“ og syndens slave. Det er dømt til at dø (Rom 7,11.13.24). Det tjener ”syndens lov“ (Rom 7,23.25). Et sådant menneske befinder sig i en frygtelig og fortvivlet situation (Rom 7,24).

Men når man overgiver sig til Jesus, sker der en øjeblikkelig forandring i ens forhold til Gud. En person, som tidligere var dømt som lovovertræder, er nu fuldkommen i Guds øjne, som om vedkommende aldrig havde syndet; for Jesu Kristi retfærdighed dækker ham eller hende fuldstændigt. Der er ingen fordømmelse mere, ikke fordi vedkommende er fejlfri, syndfri eller værdig til evigt liv (for det han eller hun ikke!), men fordi Jesu fuldkomne liv går ind i synderens sted. Derfor er der ingen fordømmelse mere. Men de gode nyheder standser ikke der.

`Læs Rom 8,2. Hvad befrier et menneske fra syndens slaveri?`

”Livets ånds lov“ betyder her Kristi plan for at frelse menneskeheden og står i modsætning til ”syndens og dødens lov,“ som blev beskrevet i kapitel 7 som den lov, synden hersker igennem, og resultatet af den er død. Kristi lov bringer i stedet liv og frihed.

**Til at tænke over**

`”Ethvert menneske, som nægter at overgive sig til Gud, er under kontrol af en anden magt. Han tilhører ikke sig selv. Han kan godt tale om frihed, men han lever i det usleste slaveri... Mens han smigrer sig med, at han kun retter sig efter det, hans egen dømmekraft dikterer ham, adlyder han mørkets fyrstes vilje. Kristus kom for at fjerne lænkerne af syndens slaveri fra sjælen.“ (Ellen White, *Jesu liv*, s. 337). Er du en slave, eller er du fri i Kristus? Hvordan kan du vide det med sikkerhed?`
