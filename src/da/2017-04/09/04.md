---
title:  'Kødet eller Ånden?'
date:   28/11/2017
---

`Læs Rom 8,5-6. Tænk over disse vers. Hvad er det grundlæggende budskab i dem? Hvad fortæller de dig om den måde, du lever dit liv på?`

Det græske ord phroneo, der i den danske bibel oversættes med ”vil“, har en stærkere betydning, end det umiddelbart fremgår på dansk. Det indebærer at beslutte sig for, være optaget af, bestræbe sig på.

Den ene gruppe mennesker stræber efter at opfylde deres naturlige lidenskaber; den anden stræber efter at gøre det, Ånden vil, og følge det han siger. Vores holdning afgør vores handlinger; derfor lever og handler de to grupper forskelligt.

`Læs Rom 8,7-8. Hvad er de, som vil det kødelige, ikke i stand til at gøre?`

Når man stræber efter at opfylde de kødelige ønsker, skyldes det i virkeligheden, at man er i en tilstand af fjendskab med Gud. Er man optaget af det, er man ligeglad med at gøre Guds vilje. Han eller hun er måske endda i åbenlyst oprør mod Gud og trodser åbenlyst Guds lov.

Paulus ønsker specielt at understrege, at det er umuligt at holde Guds lov, hvis vi er adskilt fra Kristus. Paulus vender tilbage til dette tema igen og igen: uanset, hvor meget vi forsøger, kan vi ikke holde loven, hvis vi er adskilt fra Kristus.

Paulus’ særlige hensigt var at overbevise jøderne om, at de havde brug for mere end deres ”torah“ (lov). Ved deres opførsel havde de vist, at de på trods af at have modtaget guddommelig åbenbaring var skyldige i de samme synder, som hedningerne var skyldige i (Rom 2). Det, Paulus ønskede at gøre klart for dem, var, at de havde brug for Messias. Uden ham ville de være syndens slaver og ude af stand til at undslippe dens herredømme.

Dette var Paulus’ svar til de jøder, som ikke kunne forstå, hvorfor det, Gud havde givet dem i Det Gamle Testamente, ikke længere var nok til deres frelse. Paulus indrømmede, at det, de havde gjort, var godt, men de havde også brug for at tage imod Messias, som nu var kommet.

**Til at tænke over**

`Tænk over de sidste 24 timer af dit liv. Var dine handlinger kødelige eller åndelige? Hvad fortæller dit svar dig om dig selv? Hvis dine handlinger var kødelige, hvad har dug brug for at forandre, og hvordan kan du gøre det?`
