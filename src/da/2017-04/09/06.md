---
title:  'Den ånd, som giver barnekår'
date:   30/11/2017
---

`Læs Rom 8,15. Hvordan beskriver Paulus det nye forhold i Kristus? Hvilket håb giver dette løfte os? Hvordan gør vi det til en virkelighed i vores liv?`

Det nye forhold beskrives som frihed fra frygt. En slave er bundet i trældom. Han lever i en konstant frygt for sin herre. Og han har ingen udsigt til at få noget igen for sine mange års tjeneste.

Sådan er det ikke med den, der tager imod Jesus Kristus. For det første yder han eller hun frivillig tjeneste. For det andet tjener vedkommende uden frygt; for ”den fuldendte kærlighed fordriver frygten“ (1 Joh 4,18). For det tredje bliver han eller hun som et adopteret barn arving til en arv, der har uendelig stor værdi.

”Trældommens ånd fremkaldes ved, at vi forsøger at leve i overensstemmelse med lovpligtig religion ved at stræbe efter at opfylde lovens krav i egen kraft. Der er kun håb for os, når vi kommer ind under pagten i Abraham, som er nådens pagt af tro på Kristus Jesus.“ (Ellen White kommentar, *The SDA Bible Commentary*, 6. bind, s. 1077).

`Læs Rom 8,16. Hvad giver os vished om, at Gud virkelig har godtaget os som sine børn?`

Ånden vidner i os og bekræfter vores godtagelse. Det er ikke trygt at bygge på følelser alene, men de, som har fulgt Ordets lys, så langt som de har forstået det, vil høre en indre stemme, der bekræfter, at de er blevet accepteret som Guds børn.

Rom 8,17 fortæller os, at vi er arvinger; det vil sige, vi er blevet en del af Guds familie, og som arvinger, som børn, modtager vi en herlig arv fra vores Fader. Vi fortjener den ikke; den gives til os på grund af vores nye status hos Gud, som er blevet givet os alene på grund af hans nåde, som han gjorde tilgængelig gennem Jesu død i vores sted.

**Til at tænke over**

`Hvor nært er dit forhold til Gud? Kender du ham virkelig, eller kender du kun til ham? Hvilke forandringer må du foretage i dit liv for at få et dybere forhold til din Skaber og Frelser? Hvad holder dig tilbage, og hvorfor?`
