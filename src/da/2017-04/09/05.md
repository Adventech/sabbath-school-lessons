---
title:  'Kristus i jer'
date:   29/11/2017
---

Paulus fortsætter sit tema, hvor han opstiller de to muligheder, vi som mennesker har med hensyn til, hvordan vi lever: enten det, Ån- den vil – dvs. Guds Ånd, som vi er blevet lovet - eller det, vores syndige, kødelige natur vil. Den ene vej fører til evigt liv, den anden til evig død. Der findes ingen mellemvej. Eller som Jesus selv udtrykte det: ”Den, der ikke er med mig, er imod mig, og den, der ikke samler med mig, spreder“ (Matt 12,30). Det kan dårligt siges mere tydeligt, mere sort eller hvidt.

`Læs Rom 8,9-14. Hvad loves de, som overgiver sig helt til Kristus?`

Livet ”i kødet“ opstilles i kontrast med livet ”i Ånden“. Livet ”i Ånden“ styres af Guds Ånd, Helligånden. I dette kapitel omtales han som Kristi Ånd, måske i den betydning, at han er Kristi repræsentant, og gennem ham bor Kristus i den troende (Rom 8,9-10).

Paulus vender i disse vers tilbage til den illustration, han brugte i Rom 6,1-11. I dåben bliver ”det legeme, som ligger under for synden“ – det vil sige, det legeme, der var syndens træl – ødelagt. ”Vort gamle menneske er blevet korsfæstet sammen med ham“ (Rom 6,6). Men i dåben er der ikke kun en begravelse, men også en opstandelse, så den, der er blevet døbt, opstår til at leve et nyt liv. Det betyder, at man lader det gamle menneske dø, et valg man selv træffer hver eneste dag og hvert minut. Gud fjerner ikke vores frihed. Selv efter at det gamle menneske er ødelagt, er det stadigvæk muligt at synde. Paulus skrev til kolossenserne: ”Så lad da det jordiske i jer dø“ (Kol 3,5).

Efter omvendelsen vil der altså stadigvæk være en kamp mod synden. Forskellen er, at den, som Ånden bor i, nu har guddommelig kraft til at sejre. Og fordi vedkommende så mirakuløst er blevet befriet fra syndens magt, er han eller hun forpligtet på aldrig mere at tjene synden.

**Til at tænke over**

`Reflekter over tanken om, at Guds Ånd, som oprejste Jesus fra de døde, er den samme, som bor i os, hvis vi vil lade ham gøre det. Tænk over den kraft, der er tilgængelig for os. Hvad forhindrer os i at benytte os af den, som vi burde?`
