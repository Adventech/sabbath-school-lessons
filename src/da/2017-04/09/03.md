---
title:  'Hvad loven ikke kunne'
date:   27/11/2017
---

Uanset, hvor god ”loven“ (ceremoniloven, moralloven, eller begge) er, kan den ikke gøre det for os, som vi har allermest brug for, nemlig give os en mulighed for at blive frelst, et middel til at frelses fra den fordømmelse og død, som synden medfører. Til det har vi brug for Jesus.

`Læs Rom 8,3-4. Hvad gjorde Kristus, som loven på grund af selve sit væsen ikke kan gøre?`

Gud sørgede for en løsning ved at sende ”sin egen søn i syndigt køds lighed,“ og han ”fordømte dermed synden i kødet.“ Kristi inkarnation var et vigtigt led i frelsesplanen. Det er rigtigt at ophøje korset, men i gennemførelsen af frelsesplanen var Kristi liv ”i syndigt køds lighed“ også uhyre vigtigt.

Som et resultat af, hvad Gud har gjort ved at sende Kristus, er det nu muligt for os at opfylde lovens retfærdige krav; det vil sige at gøre det rette, som loven kræver. ”Under loven“ (Rom 6,14) var det umuligt; ”i Kristus“ er det nu muligt.
Men vi må huske, at når vi gør det, loven kræver, betyder det ikke, at vi holder loven godt nok til at fortjene frelse. Det er ikke en mulighed; det har det aldrig været. Det betyder ganske enkelt, at vi lever det liv, Gud gør os i stand til at leve; det betyder et liv i lydighed, hvor vi ”har korsfæstet kødet sammen med lidenskaberne og begæringerne“ (Gal 5,24), et liv, hvor vi genspejler Kristi karakter.

At ”leve“ er i Rom 8,4 oversat fra en fast vending, som betyder at ”vandre/opføre sig.“ ”Kødet“ i samme vers beskriver en uforvandlet person, hvad enten det er før eller efter en kristen overbevisning. At leve i lydighed mod kødet er at være styret af selviske lidenskaber.

At leve i lydighed mod Ånden er derimod at opfylde lovens retfærdige krav. Kun med Helligåndens hjælp kan vi opfylde dette krav. Kun i Kristus er der frihed til at gøre det, loven kræver. Adskilt fra Kristus har vi ikke den frihed. Den, der er syndens slave, finder det umuligt at gøre det gode, som han eller hun vælger at gøre (se Rom 7,15.18).

**Til at tænke over**

`Hvor god er du til at holde loven? Se bort fra tanken om at fortjene frelse ved at holde loven, lever du et liv, hvor lovens retfærdighed opfyldes? Hvis ikke, hvorfor ikke? Hvilke tamme undskyldninger bruger du for at retfærdiggøre din opførsel?`
