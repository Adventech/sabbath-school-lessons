---
title:  'Lovgerninger'
date:   22/10/2017
---

`Læs Rom 3,19-20. Hvad siger Paulus her om loven, hvad den gør, og hvad den ikke gør eller kan gøre? Hvorfor er dette så vigtigt for alle kristne at forstå?`

Paulus benytter udtrykket lov i en bred forstand, sådan som jøderne på hans tid opfattede det. Udtrykket Torah (det hebraiske ord for lov) vil selv i dag af en jøde blive opfattet i første omgang som en betegnelse for Guds undervisning i de fem Mosebøger, men også mere generelt for hele Det Gamle Testamente. Moralloven – plus uddybningen af denne i forskellige vedtægter og kendelser samt ceremonilovens retningslinjer – var en del af denne undervisning. Det er derfor i orden at opfatte lov i forbindelse med Rom 3,19-20 som hele jødedommens system.

At være under loven betyder at være under dens myndighed. Men loven afslører en persons mangler og skyld over for Gud. Loven kan ikke fjerne denne skyld; hvad den kan gøre er at lede en synder til at finde en løsning på problemet.

Når vi i dag, hvor jødisk lov ikke længere indgår som en del af vores liv, anvender Romerbrevet, tænker vi først og fremmest på lov som moralloven. Denne lov kan lige så lidt frelse os, som det jødiske lovsystem kunne frelse jøderne. Det er ikke morallovens opgave at frelse en synder. Dens opgave er at åbenbare Guds karakter og at vise mennesker, hvor de kommer til kort i at genspejle denne karakter.

Uanset hvilken lov det drejer sig om – moralloven, ceremoniloven, civil lov eller alle sammen kombineret - vil lydighed mod en eller alle i sig selv ikke gøre en person retfærdig i Guds øjne. Det var faktisk aldrig lovens hensigt at gøre det. Tvært imod, loven skulle vise os vores mangler og lede os til Kristus.

Loven kan lige så lidt frelse os som en sygdoms symptomer kan helbrede sygdommen. Symptomerne helbreder ikke; de viser, at vi har brug for behandling. Det samme gælder for loven.

**Til at tænke over**

`Hvor god har du været til at holde loven? Hvad bør dit svar sige om, hvor nytteløst det er at forsøge at blive frelst ved at holde loven?`
