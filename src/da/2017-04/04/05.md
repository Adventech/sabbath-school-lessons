---
title:  'Kristi retfærdighed'
date:   25/10/2017
---

I Rom 3,25 uddyber Paulus de gode nyheder om frelsen. Han bruger et sjældent ord, det græske hilasterion, på dansk ”sonoffer“. I Det Nye Testamente forekommer hilasterion kun her og i Hebr 9,5, hvor det oversættes med ”sonedække“. Når ordet bruges i Rom 3,25, hvor det beskriver Guds tilbud om retfærdiggørelse og forløsning i Kristus, repræsenterer det opfyldelsen af alt det, som var symboliseret ved nådestolen/sonedækket i Det Gamle Testamentes helligdom. Det betyder altså, at Jesus ved sin offerdød er blevet vejen til frelse og den, som skaffer forsoning.

Teksten taler også om, at Gud havde ”ladet de tidligere synder ustraffede.“ På grund af vores synd er vi ikke anerkendt af Gud. Vi kan i os selv intet gøre for at fjerne synden. Men i frelsesplanen skaffede Gud en løsning for, hvordan vores synd ved tro på Jesu Kristi blod kunne blive ladet ustraffet.

Det græske ord paresis, der oversættes med ”lade ustraffet“ eller ”båret over med“, betyder egentlig ”forbigå“. At forbigå betyder på ingen måde at ignorere vores synd. Gud kan forbigå vores synder, fordi Kristus har betalt straffen for alle menneskers synder ved sin død. Alle, som tror på ”hans blod“, kan få sine synder forbigået eller ladet ustraffet, for Kristus er allerede død for ham eller hende (1 Kor 15,3).

`Læs Rom 3,26-27. Hvad er Paulus’ pointe i disse vers?`

Den gode nyhed, som Paulus var så ivrig efter at dele med alle var, at retfærdigheden, dvs. Guds retfærdighed, er tilgængelig for menneskene, og at den kommer til os, ikke ved gerninger, ikke ved vores egen fortjeneste, men ved tro på Jesus og det, han har gjort for os.

På grund af Golgatas kors kan Gud erklære syndere retfærdige og stadigvæk betragtes som retfærdig og fair i universets øjne. Satan kan ikke rette en anklagende finger mod Gud; for Himlen har givet det allerstørste offer. Satan havde anklaget Gud for at kræve mere af menneskene, end han selv var villig til at give. Korset tilbageviser denne anklage.

**Til at tænke over**

`Satan forventede formentlig, at Gud ville ødelægge verden efter syndefaldet; i stedet sendte han Jesus for at frelse den. Hvad fortæller det om Guds karakter? Hvilken indflydelse bør vores kundskab om hans karakter have på den måde, vi lever på? Hvad vil du gøre anderledes i de næste 24 timer som en følge af, det du ved om, hvordan Gud er?`
