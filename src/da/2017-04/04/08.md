---
title:  'Aktiviteter og dialog'
date:   27/10/2017
---

**Guds Ord**

* Læs sammen Salme 98,1-3 og Es 56,1. Sammenlign med Rom 3,21.
  * Hvilke ord og udtryk går igen i alle disse tre tekster?
  * Hvad er hovedindholdet i Sl 98,1-3?

` `

**Forstå det bedre**

Martin Luther havde holdt forelæsninger over Salmernes Bog på uni-versitetet i Wittenberg. Da han senere blev sat til at holde en forelæsningsserie om Romerbrevet, gik det ved bibelstudiet op for ham, at Paulus anvendte udtrykket ”Guds retfærdighed“ på samme måde som Det Gamle Testamente. Apostlen talte ikke i Romerbrevet om, hvad de katolske teologer på den tid kaldte den aktive retfærdighed, nemlig den, jeg som menneske udfører. Den retfærdighed, som Paulus henviser til, er for os passiv: den er, hvad Gud giver os. Den indbefatter de handlinger, hvormed Gud i sin nåde befrier sit folk! Dette er den gammeltestamentelige betydning, som Luther ved sit bibelstudium fandt frem til i sit tårnkammer i Wittenberg – ofte kaldt for hans ”tårnoplevelse“.

**Uddybende spørgsmål**

* Hvilke handlinger udfører Gud og har han udført, hvormed han befrier sit folk og giver dem retfærdighed?
  * Prøv at lave en liste over de væsentligste af Guds retfærdighedshandlinger!

` `

* Guds retfærdighed er altså i en vis forstand et paradoks, fordi den er et udtryk for barmhjertighed - han tilgiver sit fok deres synd!
  * Er det retfærdigt at tilgive? Hvis det er, hvordan kan det forklares og forsvares? Hvad er baggrunden for, at Gud kan tilgive syndere?

` `

* Om forsoningen; det er let at komme til at opfatte den juridiske side af frelsesplanen blot som en upersonlig transaktion.
  * Hvad vil du sige til en ikkekristen dansker, der hævder, at Gud simpelthen ”retter bager for smed“ ved Jesu forsoning?
  * Hvordan vil du illustrere, at frelsen er forbundet med et personligt forhold til Gud?

` `

**Personligt kristenliv**

* Tænk over dit kristne liv som en tilgivet synder: Kan du leve med Jesus som din frelser, hvis han ikke også er din Herre?

` `

**Baggrund**

Lutheranere taler ofte om lovens tredje funktion: loven viser os vores synd, og den driver os til at se vores behov for Kristus. Men ud over disse to funktioner er loven også en rettesnor for vores livsførelse. Vi retfærdiggøres ikke ved at overholde den, og fuldkommen overholdelse er allerede for sent. Men tilgivede syndere vil søge at overholde Guds lov, fordi den udtrykker hans væsen og viser, hvad der er sundt og godt.

Læg mærke til, at de ord og vendinger, der beskriver Jesu frelsesgerning, kommer fra tre områder. Forløsning er et handelsudtryk. Retfærdiggørelse er et juridisk udtryk. Når Jesus omtales som stedfortræder, er baggrunden offersystemet, hvor et offerdyr træder ind i stedet for synderen. Det kan skabe forvirring, hvis man ikke er opmærksom på, at Bibelen her bruger forskellige billeder til at beskrive frelsen.

**Ord og udtryk**

Det ord, som er oversat med ”sonoffer“ i Rom 3,25 og ”sonedække“ i Hab 9,5, blev af Luther sat lig med ”nådestolen“, det dække over pagtens ark, som blev bestænket med Jesu blod.

Vendingen ”det salige bytte“ var Luthers udtryk for den kristne hovedtanke, at ligesom Jesus på korset modtog alt det, vi som syndere har gjort os fortjent til, bliver vi af Gud behandlet, som Jesus fortjente det og modtager i vores liv de velsignelser, han fortjente for os: nåde, Helligånden og hjælp i fristelse. Vi kommer med vores synd og skam; han bringer os tilgivelse, fred og nåde.

**Til at tænke over**

”I os selv er vi syndere; men i Kristus er vi retfærdige. Idet han har gjort os retfærdige ved Kristi tilregnede retfærdighed, erklærer Gud os retfærdige og behandler os som retfærdige.“ (Ellen White, *Selected Messages*, 1. bind, s. 394).

* I dette citat definerer Ellen White klart retfærdiggørelse som den retslige frikendelse, men understreger samtidig, at det ikke blot er ord: Gud ikke bare erklærer os retfærdige, han behandler os også som sådanne.

* Hvis Jesus overholdt loven i stedet for os, og ”i stedet for os“ betyder det samme, som da han døde i vores sted, og hvis vi derfor ikke er forpligtede på at lade være med at slå ihjel, stjæle, lyve osv., som tibudslovens anden tavle fortæller os, er det så heller ikke nødvendigt, at vi tror på Gud, sådan som det første bud i loven siger, at vi skal?

` `

**Noter**

``
