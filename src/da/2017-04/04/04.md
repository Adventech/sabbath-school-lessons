---
title:  'Af hans nåde'
date:   24/10/2017
---

`Læs Rom 3,24 og husk, hvad vi indtil nu har studeret i forhold til loven, og hvad den ikke kan gøre. Hvad betyder det, at forløsningen er i Kristus Jesus?`

Hvad mener Paulus, når han i dette vers siger at de ”gøres retfærdige“? Det græske ord dikaioo betyder at ”gøre retfærdig“, at ”erklære som retfærdig“, eller at ”betragte som retfærdig“. Ordet kommer fra den samme rod som dikaiosune, ”retfærdighed“ og ordet dikaioma, ”retfærdighedskrav“. Der er altså en nær sammenhæng mellem retfærdiggørelse og retfærdighed. Dette fremgår ikke altid lige tydeligt på alle sprog. Vi bliver ”retfærdiggjort“, når vi bliver ”erklæret retfærdige“ af Gud.

Før denne retfærdiggørelse er en person uretfærdig og dermed ikke acceptabel for Gud; efter retfærdiggørelsen bliver vedkommende betragtet som retfærdig og dermed acceptabel for ham.

Dette kan kun ske af Guds nåde. Nåde betyder velvilje. Når en synder vender sig til Gud for at blive frelst, er det en nådeshandling at regne eller erklære vedkommende som retfærdig. Det er en ufortjent gunst, og den troende bliver retfærdiggjort uden nogen egen fortjeneste, uden på egne vegne at kunne frembære noget for Gud bortset fra sin egen totale hjælpeløshed. Personen bliver retfærdiggjort ved den forløsning, der er i Jesus Kristus, den forløsning Jesus tilbyder som synderens stedfortræder og sikkerhed.

Retfærdiggørelse beskrives i Romerbrevet som noget, der sker på et bestemt tidspunkt. Det ene øjeblik er synderen udenfor, uretfærdig og ikke anerkendt; den næste øjeblik, efter retfærdiggørelsen, er vedkommende indenfor, anerkendt og retfærdig.
Den, som er i Kristus, betragter retfærdiggørelse som en fortidshandling, der fandt sted, da han eller hun overgav sit liv helt og fuldt til Kristus. Rom 5,1 siger: ”Da vi nu er blevet gjort retfærdige.“

Men hvis den retfærdiggjorte synder falder fra og derefter igen vender tilbage til Kristus, vil retfærdiggørelse igen finde sted. Hvis omvendelse betragtes som en daglig erfaring, kan retfærdiggørelse i en vis forstand betragtes som en gentagen erfaring.

**Til at tænke over**

`Når den gode nyhed om frelsen er så god, hvorfor har mange så svært ved at tage imod den? Hvad kan holde dig tilbage i dit eget liv fra alt det, Herren tilbyder dig?`
