---
title:  'Guds retfærdighed'
date:   23/10/2017
---

”Men nu er Guds retfærdighed åbenbaret uden lov, bevidnet af loven og profeterne“ (Rom 3,21).

`Hvordan skal vi forstå dette vers?`

Denne nye retfærdighed opstilles i kontrast med lovens retfærdighed, som var den retfærdighed, jøderne kendte til. Den nye retfærdighed kaldes ”Guds retfærdighed“; det vil sige, den kommer fra Gud. Det er en retfærdighed, Gud giver, og det er den eneste, han accepterer som sand retfærdighed.

Dette er selvfølgelig den retfærdighed, som Jesus viste i sit liv som menneske – en retfærdighed, han tilbyder alle, som i tro vil tage imod den og gøre den til deres egen, ikke fordi de fortjener den, men fordi de har brug for den.

”Retfærdighed er lydighed mod loven. Loven kræver retfærdighed, som er, hvad synderen skylder loven; men han er ikke i stand til at leve op til det krav. Den eneste måde, hvorved han kan opnå retfærdighed, er ved tro. I tro kan han bringe Kristi fortjeneste frem for Gud, og Herren tilregner synderen sin Søns lydighed. Kristi retfærdighed godtages i stedet for menneskets nederlag, og Gud modtager, tilgiver og retfærdiggør det angrende troende menneske og behandler det, som om det er retfærdig, og elsker det, som han elsker sin egen Søn.“ (Ellen White, *Selected Messages*, 1. bind, s. 367).

`Læs Rom 3,22. Hvordan kan du lære at tage imod denne vidunderlige sandhed i dit eget liv?`

Tro på Jesus Kristus betyder mere end en intellektuel enighed; det er mere end kun en anerkendelse af visse kendsgerninger om Kristi liv og hans død. Sand tro på Jesus Kristus er at tage imod ham som frelser, stedfortræder, sikkerhed og Herre. Det betyder at vælge hans måde at leve på. Det betyder at stole på ham og i tro forsøge at leve i overensstemmelse med hans bud.
