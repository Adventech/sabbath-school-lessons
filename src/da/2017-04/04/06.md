---
title:  'Uden lovgerninger'
date:   26/10/2017
---

`Læs Rom 3,28. Betyder det, at vi ikke behøver at adlyde loven, når den ikke frelser os? Forklar dit svar.`

I den historiske sammenhæng for Rom 3,28 talte Paulus om loven i dens brede forstand inden for det judaistiske system. Uanset hvor samvittighedsfuldt en jøde forsøgte at leve inden for dette system, kunne vedkommende ikke blive retfærdiggjort, hvis han eller hun ikke tog imod Jesus som Messias.

Rom 3,28 er Paulus’ konklusion på hans påstand om, at troens lov udelukker enhver form for selvros. Hvis et menneske retfærdiggøres ved sine egne handlinger, kan det rose sig af det. Men når det bliver retfærdiggjort, fordi det tror på Jesus, tilhører al fortjeneste Gud alene, som retfærdiggør synderen.

Ellen White giver et interessant svar på spørgsmålet: ”Hvad er retfærdiggørelse af tro?“ Hun skrev: ”Det er Guds gerning, hvor han lægger menneskets herlighed i støvet og udretter det for mennesket, som det ikke har kraft til at gøre for sig selv.“ (Ellen White, *Testimonies to Ministers and Gospel Workers*, s. 456).

Lovgerninger kan ikke sone for tidligere synder. Retfærdiggørelse kan ikke fortjenes. Den kan kun modtages i tro på Kristi forsonende offer. Derfor har lovgerninger i den forbindelse intet at gøre med retfærdiggørelse. Retfærdiggørelse uden lovgerninger betyder at blive retfærdiggjort, uden at noget i os selv fortjener den.

Men mange kristne har misforstået og misbrugt denne tekst. De siger, at det eneste man skal gøre er at tro, og de nedtoner betydningen af lydighed, også lydighed mod moralloven. Ved at gøre det, læser de Paulus helt forkert. I Romerbrevet og andre steder lægger Paulus stor vægt på at holde moralloven. Jesus gjorde det; det samme gjorde Jakob og Johannes (Matt 19,17; Rom 2,13; Jak 2,10-11; Åb 14,12). Paulus’ pointe er, at selv om lydighed mod loven ikke er det, der fører til retfærdiggørelse, holder det menneske, der blive gjort retfærdig, stadigvæk Guds lov og er faktisk den eneste, der kan holde loven. Et uomvendt menneske, som ikke er blevet gjort retfærdig, kan aldrig opfylde lovens krav.

**Til at tænke over**

`Hvorfor er det så let at blive fanget i den tanke, at fordi loven ikke frelser os, behøver vi ikke at bekymre os om at holde den? Har du nogen sinde bortforklaret synd ved at påberåbe dig retfærdiggørelse af tro? Samtidigt må vi spørge, hvor vi ville være uden løftet om frelse, selv når vi fristes til at misbruge det?`
