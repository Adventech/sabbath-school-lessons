---
title:  'Forstand med omtanke'
date:   18/12/2017
---

I dette kvartal har vi talt meget om Guds morallovs evige gyldighed og har gentagne gange understreget, at Paulus’ budskab i Romerbrevet ikke indebærer, at de Ti Bud er blevet afskaffet eller på en eller anden måde er blevet gjort ugyldige af troen.
Men det er let at blive så optaget af lovens bogstav, at vi glemmer lovens ånd. Og lovens ånd er kærlighed – kærlighed til Gud og kærlighed til hinanden. Alle og enhver kan påstå, at de elsker, men at vise kærlighed i hverdagen kan være en helt anden sag.

`Læs Rom 12,3-21. Hvordan skal vi elske andre?`

Ligesom i 1 Kor 12 og 13, ophøjer Paulus kærligheden efter at have talt om Åndens gaver. Kærligheden (agape på græsk) er en ypperligere vej. ”Gud er kærlighed“ (1 Joh 4,8). Derfor beskriver kærligheden Guds karakter. At elske er at handle over for andre på samme måde, som Gud handler over for dem og behandle andre, som han behandler dem.

Paulus viser os her, hvordan den kærlighed skal komme til udtryk i praksis. Et vigtigt princip viser sig her, nemlig personlig ydmyghed; villighed til ikke at have ”højere tanker om sig selv, end han bør have“ (Rom 12,3), en villighed til at ”kappes om at vise hinanden agtelse“ (Rom 12,10), og en villighed til ikke at stole ”på jeres egen klogskab“ (Rom 12,16). Kernen i det, Paulus siger, udtrykkes i Kristi egne ord: ”Tag mit åg på jer, og lær af mig, for jeg er sagtmodig og ydmyg af hjertet“ (Matt 11,29).

De kristne bør være de mest ydmyge af alle mennesker. Se, hvor hjælpeløse vi trods alt er. Se, hvor syndige vi er. Se, hvor afhængige vi er, ikke kun af en retfærdighed uden for os selv for at blive frelst, men også af en kraft, der kan virke i os for at forvandle os på måder, vi aldrig selv kan gøre det. Hvad har vi at rose os af? Hvad har vi at prale over? Hvad har vi i og af os selv at være stolte over? Intet! Det er med udgangspunkt i denne personlige ydmyghed, både over for Gud og andre mennesker, at vi formanes til at leve efter Paulus’ råd i disse vers.

**Til at tænke over**

`Læs Rom 12,18. Hvor god er du til at følge denne opfordring? Har du brug for at ændre din holdning for at være i stand til at gøre det, Guds Ord siger til dig her?`
