---
title:  'Overvind det onde med det gode'
date:   16/12/2017
---

> <p>Ugens vers</p>
> ”Og tilpas jer ikke denne verden, men lad jer forvandle, ved at sindet fornyes, så I kan skønne, hvad der er Guds vilje: det gode, det som behager ham, det fuldkomne“ (Rom 12,2).

**Introduktion**


Hvor meget Paulus end forsøger at rive romerne ud af deres vildfarelse med hensyn til deres opfattelse af loven, kalder han også alle kristne til en meget høj standard, når det gælder lydighed. Lydigheden kommer af en indre forvandling af vores hjerte og sind, en forandring, der kun sker ved, at Guds kraft virker i et menneske, der er helt overgivet til ham.

Romerbrevet siger intet om, at denne lydighed kommer automatisk. Den kristne har brug for at blive oplyst om, hvad kravene er; vi må ønske at adlyde disse krav; og vi bør søge at få den kraft, uden hvilken lydighed er umulig.

Det betyder, at gerninger er en del af den kristne tro. Det var aldrig Paulus’ hensigt at nedgøre gerninger; i kapitlerne 13 til 15 lægger han stor vægt på dem. Det er ikke en fornægtelse af, hvad han tidligere har sagt om retfærdiggørelse af tro. Tvært imod, gerninger er det sande udtryk for, hvad det vil sige at leve af tro. Man kan til og med hævde, at med den nye åbenbaring ved Jesu komme til jorden er de nytestamentlige krav sværere end Det Gamle Testamentes. I Det Nye Testamente gives de troende i Jesus Kristus et eksempel på etisk livsførelse. Han alene viser os det mønster, vi skal følge. ”I skal have det sind over for hinanden, som var [ikke i Moses, ikke i Daniel, ikke i David, ikke i Salomon, ikke i Enok, ikke i Debora, ikke i Elias, men] i Kristus Jesus“ (Fil 2,5).

Vores norm kan ikke blive højere.

**Ugens tekster**

* Rom 12-13
