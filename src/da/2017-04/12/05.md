---
title:  'Elsk hinanden'
date:   20/12/2017
---

`Læs Rom 13,8. Hvordan skal vi forstå dette vers? Betyder det, at vi ikke er forpligtet på at holde Guds lov, hvis vi elsker?`

Ligesom Jesus i sin bjergprædiken udvider Paulus her lovens forordninger og viser, at kærlighed må være den motiverende kraft bag alt, hvad vi gør. Da loven er et udtryk for Guds karakter, og Gud er kærlighed, må dette at opfylde loven være et udtryk for kærlighed. Men Paulus erstatter ikke lovens specifikke og detaljerede krav med en vag kærlighedsnorm, som nogle påstår. Moralloven er stadigvæk gældende; for den viser os vores synd, og hvem vil fornægte syndens virkelighed? Men loven kan kun virkelig holdes, når det også er med kærlighed. Husk, at nogle af dem, der førte Kristus til korset, bagefter skyndte sig hjem for at holde loven!

`Læs Rom 13,9-10. Hvilke bud citerede Paulus som eksempel på kærlighedsprincippet i lydighed mod loven? Hvorfor lige netop disse bud?`

Det er interessant, at kærlighed ikke var et nyt princip, der blev introduceret. Ved at citere fra 3 Mos 19,18: ”Du skal elske din næste som dig selv,“ viser Paulus, at dette princip var en væsentlig del af Det Gamle Testamentes system. Igen henviser Paulus til Det Gamle Testamente for støtte til sin forkyndelse af evangeliet. Nogle påstår ud fra disse vers, at Paulus lærer, at kun de få af budene, som nævnes her, gælder. Hvis det er tilfældet, betyder det så, at kristne kan lade være med at ære deres forældre, tilbede afgudsbilleder og have andre guder? Selvfølgelig ikke.

Se på sammenhængen. Paulus taler om, hvordan vi skal være mod hinanden. Han taler om personforhold, og derfor fremhæver han de bud, der har med forholdet til andre at gøre. Hans argument bør slet ikke fortolkes som en afskaffelse af resten af loven. (Se ApG 15,20; 1 Thess 1,9; 1 Joh 5,21.) Desuden viser Det Nye Testamente, at vi viser vores kærlighed til Gud ved at elske andre (Matt 25,40; 1 Joh 4,20-21).

**Til at tænke over**

`Tænk over dit forhold til Gud, og hvordan det genspejles i dit forhold til andre. Hvor stor rolle spiller kærlighed i de forhold? Hvordan kan du lære at elske andre på samme måde, som Gud elsker os? Hvad forhindrer dig i at gøre det?`
