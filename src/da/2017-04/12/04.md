---
title:  'Den kristne og staten'
date:   19/12/2017
---

`Læs Rom 13,1-7. Hvilke grundprincipper finder vi i disse vers om vores holdning til civile myndigheder?`

Paulus’ ord er meget interessante i lyset af, at han skrev dem på et tidspunkt, hvor et hedensk verdensrige herskede i verden. Det var et rige, der kunne være ufatteligt brutalt, i bund og grund korrupt og ikke kendte noget til den sande Gud. Kun få år, efter at Paulus skrev sit brev, igangsatte det en massiv forfølgelse af dem, der ønskede at tilbede Gud. Paulus selv blev henrettet af denne myndighed! Fremholdt Paulus virkeligt, at kristne på trods af alt det skal være gode borgere selv under et sådant styre?

Ja. Og det skyldes, at tanken om myndighed i sig selv findes over alt i Bibelen. Ideen og princippet om myndighed er indstiftet af Gud. Mennesker har brug for at leve i et samfund med love og regler og normer. Anarki er ikke en bibelsk tanke.
Når det er sagt, betyder det ikke, at Gud anerkender enhver form for myndighed eller den måde, al myndighed udøves. Tvært imod. Vi behøver ikke at gå langt, hverken i verdenshistorien eller i verden i dag for at finde nogle meget brutale regimer. Men selv i sådanne situationer bør de kristne adlyde landets love, så vidt det er muligt. De kristne skal give myndigheden deres loyale støtte, så længe

dens krav ikke er i strid med Guds krav. Man bør under alvorlig bøn og med andres rådgivning nøje overveje sine handlinger, før man går ind på en vej, der sætter en i konflikt med myndighederne. Fra profetierne ved vi, at en dag vil alle Guds trofaste efterfølgere være i konflikt med de politiske magter, der styrer verden (Åb 13). Men indtil da, bør vi over for Gud gøre alt, hvad vi kan for at være gode borgere, uanset hvilket land vi bor i.

”Vi skal anerkende menneskelige myndigheder som en forordning, der er indstiftet af Gud, og lære lydighed mod den som en hellig pligt inden for dens lovlige område. Men når dens krav strider mod Guds krav, skal vi adlyde Gud mere end mennesker. Guds ord må anerkendes over al menneskelig lovgivning ...

Det kræves ikke af os, at vi modsætter os myndigheder. Vores ord, både de talte og skrevne, bør overvejes nøje, så vi ikke selv er skyld i, at vi bliver bemærket som mennesker, der ser ud til at være imod lov og orden. Vi skal ikke sige eller gøre noget, der unødvendigt vil lukke vores muligheder.“ (Ellen White, *The Acts of the Apostles*, s. 69).
