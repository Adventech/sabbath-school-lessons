---
title:  'En passende gudstjeneste'
date:   17/12/2017
---

Den doktrinære del af Romerbrevet afsluttes med kapitel 11. Kapitel 12-16 giver praktisk undervisning og personlige bemærkninger. Men disse afsluttende kapitler er uhyre vigtige; for de viser, hvordan troens liv skal leves.

For det første er tro ikke en erstatning for lydighed, som om tro på en eller anden måde annullerer vores forpligtelse til at adlyde Gud. De moralske forskrifter gælder stadigvæk; de forklares og bliver til og med udvidet i Det Nye Testamente. Og der gives heller ingen indikation af, at det vil være let for en kristen at indrette sit liv efter disse moralske forskrifter. Tvært imod bliver vi fortalt, at det til tider kan blive vanskeligt; for kampen mod selvet og synden er altid hård (1 Pet 4,1). Den kristne bliver lovet guddommelig kraft og forsikring om, at sejr er mulig; men vi befinder os stadigvæk i fjendens verden og er nødt til at kæmpe mange kampe mod fristelser. Den gode nyhed er, at hvis vi snubler og falder, bliver vi ikke forstødt, men har en ypperstepræst, som går i forbøn for os (Hebr 7,25).

`Læs Rom 12,1. Hvordan viser det billede, der bruges her, hvordan vi som kristne skal leve? Hvordan passer Rom 12,2 ind?`

I Rom 12,1 hentyder Paulus til Det Gamle Testamentes ofringer. Som dyr dengang blev ofret til Gud, skal de kristne nu overgive deres legemer til Gud – ikke for at slås ihjel, men som et levende offer, der er indviet til at tjene ham.

På det gamle Israels tid blev alle de bragte ofre nøje undersøgt. Hvis der blev fundet en fejl ved dyret, blev det afvist; for Gud havde befalet, at alle offerdyr skulle være uden fejl. På samme måde befales de kristne at bringe deres legemer som ”et levende og helligt offer, der er Gud til behag.“ For at kunne gøre det, må alle deres kræfter bevares på bedst mulig måde. Selv om ingen af os er uden fejl, er pointen her, at vi skal forsøge at leve så fejlfrit og trofast som muligt.

**Til at tænke over**

`”‘Lad jer forvandle, ved at sindet fornyes’ (Rom 12,2). Sådan beskriver apostlen Paulus den kristnes fremgang; for han taler til dem, der allerede er kristne. Det kristne liv betyder ikke stilstand, men en bevægelse fra det gode til det, der er endnu bedre.“ (Martin Luther, *Commentary on Romans*, s. 167-168). Hvad vil det sige at bevæge sig fra det gode til det, der er endnu bedre i det kristne liv?`
