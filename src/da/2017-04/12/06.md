---
title:  'For nu er frelsen os nærmere'
date:   21/12/2017
---

”I kender tilmed timen og ved, at det er på tide at stå op af søvne. For nu er frelsen os nærmere, end da vi kom til tro“ (Rom 13,11).

Som vi har sagt hele dette kvartal, fokuserede Paulus på et ganske bestemt emne i dette brev til romerne. Han ønskede at forklare troens og gerningernes rolle i den nytestamentlige sammenhæng for menigheden i Rom, især for de jødekristne medlemmer,. Det drejede sig om frelse, og hvordan en synder regnes som retfærdig og hellig for Gud. For at hjælpe dem, som kun havde lagt vægt på loven, placerede Paulus loven i dens rette rolle og sammenhæng. Selv om jødedommen ideelt set, også på Det Gamle Testamentes tid, var en nådens religion, opstod der lovtrældom, som medførte stor skade. Vi må som en kirke være på vagt, så vi ikke begår de samme fejl.

`Læs Rom 13,11-14. Hvilken begivenhed taler Paulus om, og hvordan bør vi opføre os, mens vi venter på denne begivenhed?`

Det er fascinerende, at Paulus her taler til de troende og opfordrer dem til at vågne og tage sig sammen; for Jesu kommer igen. Det faktum, at dette blev skrevet for næsten to tusind år siden, gør ingen forskel. Vi må altid leve i forventning om, at Jesu genkomst er nær. For hver eneste af os, med hensyn til vores egen personlige erfaring, er Jesu genkomst så nær som vores egen død. Om vi lukker vores øjne i døden i næste uge eller om 40 år, eller om vi sover dødens søvn i fire dage eller 400 år, gør ingen forskel for os. Det næste, vi oplever, er Jesu genkomst. Med døden som en konstant trussel for os alle er tiden virkelig kort, og frelsen os nærmere, end da vi kom til tro.

Selv om Paulus ikke skriver meget om Jesu genkomst i Romerbrevet, dækker han det meget indgående og mere detaljeret i Korintherbrevene og Thessalonikerbrevene. Det er trods alt et vigtigt emne i Bibelen, især i Det Nye Testamente. Uden Jesu Genkomst og det håb, den giver os, er vores tro i virkeligheden meningsløs. For hvilken mening giver ”retfærdiggørelse af tro“ uden Jesu genkomst til at virkeliggøre hele denne vidunderlige sandhed?

**Til at tænke over**

`Hvad ville du ændre i dit liv og hvorfor, hvis du med sikkerhed vidste, at Jesus kom igen i næste måned? Hvis du mener, at du har brug for at foretage disse forandringer en måned før Jesu genkomst, hvorfor skulle du ikke gøre det nu? Gør det nogen forskel?`
