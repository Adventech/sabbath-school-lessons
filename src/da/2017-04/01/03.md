---
title:  'Paulus’ ønske om at besøge Rom'
date:   02/10/2017
---

Der er ingen tvivl om, at personlig kontakt i de fleste tilfælde er den bedste måde at kommunikere på. Vi kan ringe, sende e-mail, tekste eller Skype, men ansigt til ansigt er stadigvæk den bedste måde at kommunikere på. Derfor fortæller Paulus i sit brev til romerne, at han havde til hensigt at besøge dem personligt. Han ønskede, at de skulle vide, at han kom og hvorfor.

`Læs Rom 15,20-27. Hvilke grunde giver Paulus for ikke at have besøgt Rom tidligere? Hvad fik ham til at beslutte sig for at komme, da han gjorde? Hvor centralt stod mission i hans overvejelser? Hvad kan vi lære om mission og vidnetjeneste fra Paulus’ ord i de vers, du lige har læst? Hvilken interessant – og vigtig – pointe kommer Paulus med i Rom 15,27 med hensyn til jøder og hedninger?`

Den store hedningemissionær følte hele tiden, at han måtte bringe evangeliet til nye områder og efterlod andre til at arbejde de steder, hvor evangeliet var blevet grundfæstet. På den tid, hvor kristendommen var ung og arbejderne få, ville det have været spild af værdifulde missionskræfter for Paulus at blive ved med at arbejde i områder, hvor evangeliet allerede var blevet forkyndt. Han sagde: ”Blot har jeg sat en ære i kun at forkynde evangeliet dér, hvor Kristi navn ikke tidligere har lydt, for ikke at bygge, hvor andre har lagt grunden, men – som der står skrevet – de, som ikke har fået fortalt om ham, skal se, og de, som ikke har hørt, skal indse“ (*Rom 15,20-21*).

Det var ikke Paulus’ hensigt at slå sig ned i Rom. Det var hans mål at nå Spanien med evangeliet. Han håbede at få støtte til denne opgave fra de kristne i Rom.

`Hvilket vigtigt princip kan vi finde mht. mission i det faktum, at Paulus søgte hjælp fra en etableret menighed for at drive mission i et nyt område?`

**Til at tænke over**

`Læs Rom 15,20-27 igen. Læg mærke til, hvor stort Paulus’ ønske om at tjene var. Hvad motiverer dig og dine handlinger? Hvor stor interesse har du i at tjene?`
