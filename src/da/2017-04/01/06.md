---
title:  'De troende i Rom'
date:   05/10/2017
---

”Først og fremmest takker jeg min Gud ved Jesus Kristus for jer alle, fordi der i hele verden forkyndes om jeres tro“ (*Rom 1,8*).

Vi ved ikke, hvordan menigheden i Rom blev til. Traditionen siger, at den blev stiftet enten af Peter eller Paulus, men det er uden historisk grundlag. Måske blev den stiftet af lægpersoner, som blev omvendt på pinsedagen i Jerusalem (ApG 2) og senere enten besøgte eller flyttede til Rom – eller måske af kristne, der flyttede til Rom og vidnede om deres tro i verdens hovedstad.

Det er overraskende, at der få årtier efter pinsedagen fandtes en menighed, som var kendt så vidt omkring, selv om den ikke havde haft besøg af nogen apostel. ”Til trods for modstand var der tyve år efter Kristi korsfæstelse en levende, oprigtig menighed i Rom. Denne menighed var stærk og ivrig, og Herren arbejdede for den.“ (Ellen White kommentar, *The SDA Bible Commentary*, 6. bind, s. 1067).

`Hvordan beskriver Paulus menigheden i Rom? (Rom 15,14)`

Paulus vælger positivt at fremhæve tre punkter i de romerske kristnes erfaring:
1. ”Fulde af godhed“. Ville folk sige det om vores egne erfaringer? Er det en overflod af godhed i os der tiltrækker andre menneskers opmærksomhed, når de møder os?

2. ”Fulde af fornøden indsigt“. Bibelen understreger gentagne gange vigtigheden af indsigt, information og kundskab. Kristne formanes til at studere Bibelen og blive godt kendt med, hvad den lærer. ”Ordene ‘Jeg giver jer et nyt hjerte’ betyder ‘Jeg giver jer et nyt sind.’ En forandring af hjertet indbefatter altid en klar overbevisning om kristen pligt og forståelse af sandhed.“ (Ellen White, *My Life Today*, s. 24).

3. I stand til at ”vejlede hinanden“. Ingen kan vokse åndeligt, hvis de er adskilt fra andre troende. Vi har brug for at være i stand til at opmuntre andre og samtidigt blive opmuntret af andre.

**Til at tænke over**

`Hvordan er det med din menighed? Hvilket ry har den? Eller har den slet ikke noget ry? Hvad fortæller dit svar om din lokale menighed? Hvad kan du eventuelt gøre for at være med til at forbedre situationen?`
