---
title:  'Paulus i Rom'
date:   03/10/2017
---

”Og da vi var kommet ind til Rom, fik han tilladelse til at bo for sig selv sammen med den soldat, der skulle bevogte ham“ (*ApG 28,16*).

`Hvad fortæller denne tekst om, hvordan Paulus til sidst kom til Rom? Hvad kan vi lære af det mht. de uventede og uønskede situationer, der ofte opstår i vores liv?`

Da Paulus endelig kom til Rom, var det som fange. Hvor sker det tit, at vores planer ikke virkeliggøres på den måde, vi forventede eller håbede, selv de planer, der blev lagt med de bedste intentioner.

Paulus nåede til Jerusalem ved afslutningen af sin tredje missi- onsrejse og medbragte den gave til de fattige, som han havde ind- samlet i menighederne i Europa og Lilleasien. Men der ventede ham uforudsete begivenheder. Han blev arresteret og lagt i lænker. Efter at have siddet i fængsel i Cæsarea i to år appellerede han til Cæsar. Omkring tre år efter sin arrestation ankom han til Rom, og det var højst sandsynligt ikke den måde, han havde forestillet sig, da han flere år tidligere skrev til menigheden i Rom, at han havde til hensigt at besøge dem.

`Hvad fortæller disse vers om Paulus’ tid i Rom? Hvad kan vi lære af det? (ApG 28,17-31)`

”Ikke gennem Paulus’ taler, men gennem hans lænker blev hoffet tiltrukket af kristendommen. Det var som fange, at han befriede så mange sjæle fra de bånd, der holdt dem fanget i syndens slaveri. Men det var ikke alt. Han sagde: ”I tillid til Herren har de fleste af brødrene ved mine lænker fået større mod til at tale ordet uden frygt“ (*Fil 1,14*).“ (Ellen White, *Acts of the Apostles*, s. 464).

**Til at tænke over**
`Hvor mange gange har du oplevet uventede forviklinger i dit liv, der viste sig til sidst at føre til noget godt? (Se Fil 1,12.) Hvordan kan og bør disse erfaringer styrke dig i troen, så du også stoler på Gud i de situationer, hvor der ikke ser ud til at komme noget godt ud af det?`
