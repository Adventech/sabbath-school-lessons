---
title:  'Apostlen Paulus’ brev'
date:   01/10/2017
---

Rom 16,1-2 antyder, at Paulus sandsynligvis skrev sit brev til romerne i den græske by Kenkreæ. At Paulus nævner Føbe, gør det sandsynligt, at han befandt sig i denne by, da han skrev Romerbrevet. Paulus rejste meget, og hvis vi ved, hvor han opholdt sig på et givet tidspunkt, giver det os et fingerpeg om datoen, da brevet blev skrevet.

Paulus oprettede menigheden i Korinth under sin anden missionsrejse i årene 49-52 e.Kr. (se ApG 18,1-18). På sin tredje rejse (53-58 e.Kr.) besøgte han igen Grækenland (ApG 20,2-3) og modtog en gave for de hellige i Jerusalem imod slutningen af rejsen (Rom 15,25- 26). Derfor blev Romerbrevet sandsynligvis skrevet i de første måneder af år 58 e.Kr.

`Hvilke andre betydningsfulde menigheder besøgte Paulus på sin tredje missionsrejse? (ApG 18,23)`

Under sit besøg hos menighederne i Galatien opdagede Paulus, at falske lærere under hans fravær havde overbevist medlemmerne
om at lade sig omskære og holde andre dele af Moseloven. I sin frygt for, at hans modstandere også skulle nå til Rom før ham, skrev Paulus Romerbrevet for at forhindre, at den samme tragedie indtraf i Rom. Det antages, at Galaterbrevet også blev skrevet fra Korinth under Paulus’ tre måneder lange ophold på hans tredje missionsrejse, og at det skete kort tid efter hans ankomst dertil.

”I sit brev til romerne fremsatte Paulus de store principper i evangeliet. Han fastslog sin holdning til de spørgsmål, der oprørte de jødekristne og de hedningekristne menigheder, og viste, at det håb og de løfter, som engang i særlig grad havde tilhørt jøderne, nu også blev tilbudt hedningerne.“ (Ellen White, *The Acts of the Apostles*, s. 373).

Som vi tidligere nævnte, er det vigtigt for studiet af en hvilken som helst bog i Bibelen at vide, hvorfor den blev skrevet. Altså hvilken situation den havde til hensigt at behandle. Det er derfor af betydning for vores forståelse af Romerbrevet at vide, hvilke spørgsmål der optog sindene i både de jødekristne og de hedningekristne menigheder. Vi vil se nærmere på disse spørgsmål i næste uges studium.

**Til at tænke over**

`Hvilke emner bliver din menighed oprørt over lige nu? Er det mest en indre eller en ydre trussel? Hvilken rolle spiller du i disse debatter? Hvor ofte har du standset op og overvejet din egen rolle, din stilling og din holdning i de konflikter, du møder? Hvorfor er en sådan selvvurdering vigtig?`
