---
title:  'De ”hellige“ i Rom'
date:   04/10/2017
---

`Læs Paulus’ hilsen til menigheden i Rom (Rom 1,7). Hvilke principper om sandhed, teologi og tro kan vi finde i hans ord?`

*Guds elskede*. Det er sandt, at Gud elsker verden, men på en særlig måde elsker Gud dem, der har valgt ham, dem, der har reageret positivt på hans kærlighed.

Vi ser dette også i den menneskelige sfære. Vi elsker på en særlig måde dem, der elsker os; der er en gensidig udveksling af kærlighed mellem dem og os. Kærlighed kræver et svar. Når dette svar ikke gives, begrænses kærligheden i sin fulde udstrækning.

*Kaldet til at være hellige*. I nogle oversættelser er ordene ”til at være“ sat i kursiv for at indikere, at de er indsat af oversætterne. Men disse ord kan godt udelades uden at ændre meningen. Hvis de udelades, får vi udtrykket ”kaldet hellige“; det vil sige ”udnævnte hellige“.

*Hellige* er oversat fra det græske ord hagioi, som bogstaveligt betyder ”hellige personer“. Hellig betyder ”indviet“. En hellig person, er en, der er ”sat til side“ af Gud. Han eller hun har måske stadig lang vej at gå i sin helliggørelsesproces, men det faktum, at vedkommende har valgt Kristus som sin Herre, gør ham eller hende hellig i Bibelens brug af dette udtryk.

`Læs Ef 1,4; Hebr 2,9; 2 Pet 3,9. Paulus siger, at de var ”kaldet til at være hellige.“ Betyder det, at nogle mennesker ikke er kaldet? Hvordan kan disse bibeltekster hjælpe os til at forstå, hvad Paulus mener?`

Evangeliets store budskab er, at Kristi død var universel; han døde for alle mennesker. Alle er kaldet til at blive frelst i ham, ”kaldet til at være hellige“ fra før verdens grundvold blev lagt. Guds oprindelige hensigt var, at hele menneskeheden skulle finde frelse i Jesus. Den sidste ild i helvede var kun ment for Satan og hans engle (Matt 25,41). Det, at nogle ikke tager imod det, der er blevet tilbudt, gør ikke gaven mindre fantastisk, end en person formindsker en markedsplads overdådighed ved at begynde en sultestrejke der.

**Til at tænke over**

`Selv før verdens grundvold blev lagt, kaldte Gud dig til at modtage frelse fra ham. Hvorfor bør du ikke lade noget som helst holde dig tilbage fra at tage imod dette kald?`
