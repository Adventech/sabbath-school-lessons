---
title:  'Aktiviteter og dialog'
date:   08/12/2017
---

**Guds Ord**

* Prøv at samle en række eksempler fra Skriften, der viser, at Gud giver mennesker frihed til at vælge mellem ham og den Onde.
  * Det kan være bestemte tekster, som fx Jos 24,15 eller Åb 14,6-7, hvor der forudsættes, at mennesker, når de hører evangeliet, kan sige ”ja“ eller ”nej“.
  * Eller det kan være personlige skæbner eller fortællinger, der understreger det samme synspunkt.

* Hvordan vil du ud fra Skriften forklare den rolle, Gud havde tiltænkt det jødiske folk?

` `

**Uddybende spørgsmål**

* Drøft forholdet mellem det at være jøde og det at være kristen i den første menighed.
  * Skulle kristne fra hedningebaggrund blive jøder for at blive frelst?
  * Var det nødvendigt for jøder at ophøre med at være jøder for at kunne være kristne?
  
` `

* Når Paulus taler om Jakob og Esau, jøder og hedninger, tænker han ikke på personlig frelse, men på frelsesplanen i et større historisk perspektiv. Gud havde en plan for gruppen eller folket.
  * Hvorfor lykkedes det ikke jøderne som et folk, som gruppe, at opfylde Guds hensigt? Hvorfor overgik Guds kald eller opgave til den kristne menighed?
    * Betyder dette, at der er forskel på, hvordan jøder eller hedninger som personer frelses?
  * Som adventister tror vi også, at Gud har en plan i historien med vores bevægelse som gruppe. Betyder det, at der er forskel på, hvordan man frelses i vores tid, og hvordan mennesker er blevet frelst ned gennem historien?
  
` `

**Mødet med dagligdagen**

* Frihed er et meget vigtigt begreb for moderne mennesker i den vestlige kultur, og vores samfund har gennemgået en udvikling, hvor vi i dag regner en række ”friheder“ som indlysende menneskelige rettigheder, ”friheder“, som andre tider og andre kulturer ikke altid har set eller ser som en nødvendighed.
  * Tænk over eksempler fra hverdagen, både i Danmark og som beskrevet i de offentlige medier, hvor frihed er et nøglebegreb. Hvordan ser du som adventist på disse situationer?
  
` `

**Personligt kristenliv**

* Har du frihed til at gøre lige, hvad du vil? Kan du flyve som en fugl eller ændre din hårfarve eller din hud? Har du selv valgt dine forældre?

` `

* Tænk over områder, hvor du er begrænset af livets vilkår. Hvad menes der, når vi taler om, at Gud giver os frihed til at vælge (en ”fri vilje“)?
  * Hvad kan vi vælge? I hvilke situationer kan vi det? Kan vi ødelægge vores muligheder for at vælge?
  * Hvis jeg selv kan vælge Gud, frelser jeg så ikke dermed mig selv?
  
` `

**Forstå det bedre**

Jesus sagde: ”Ingen kan komme til mig, hvis ikke Faderen, som har sendt mig, drager ham“ (Joh 6,44). Vi får altså friheden til at vælge Jesus, fordi Gud ved sin Ånd kommer til os, drager os og derved giver os muligheden. Vi finder ikke Gud af os selv, hverken ved vores egne bestræbelser eller på grund af vores medfødte evne til at vælge.

` `
