---
title:  'Udvælgelse'
date:   04/12/2017
---

”[Der blev] sagt til hende: ‘Den ældste skal trælle for den yngste.’ Der står jo skrevet: ‘Jeg elskede Jakob, men hadede Esau’“ (Rom 9,12-13).

Som det blev nævnt i indledningen til denne uges studium, er det ikke muligt at forstå Rom 9 rigtigt, før man indser, at Paulus ikke taler om individuel frelse. Han taler her om specifikke roller, som Gud kaldte bestemte personer til at udføre. Gud ønskede, at Jakob skulle være forfader for det folk, der skulle være hans specielle redskab i at bringe evangeliet til verden. Der er ingen antydninger i dette afsnit om, at Esau ikke kunne blive frelst. Gud ønskede at frelse ham lige så meget, som han ønsker at frelse alle mennesker.

`Læs Rom 9,14-15. Hvordan skal vi forstå disse vers i sammenhæng med, hvad vi allerede har læst?`

Igen taler Paulus ikke om individuel frelse. På det område viser Gud alle nåde; for han ”vil, at alle mennesker skal frelses“ (1 Tim 2,4). ”For Guds nåde er blevet åbenbaret til frelse for alle mennesker“ (Tit 2,11). Men Gud kan udvælge nationer til at udfylde forskellige roller, og selv om de kan nægte, kan de ikke forhindre Guds valg. Uanset hvor meget Esau havde villet det, kunne han ikke være blevet stamfader til Messias eller Guds udvalgte folk.

I sidste ende var det ikke et tilfældigt valg fra Guds side, og ikke et guddommeligt dekret, hvormed Esau blev udelukket fra frelsen. Guds nådegaver gennem Kristus tilbydes frit til alle. Vi er alle blevet udvalgt til at frelses, ikke fortabes (Ef 1,4-5; 2 Pet 1,10). Det er vores eget valg, ikke Guds, der udelukker os fra løftet om evigt liv i Kristus. Jesus døde for alle mennesker. Men Gud har i sit Ord klargjort de betingelser, som hvert eneste menneske skal bedømmes ud fra for
at få evigt liv - tro på Jesus Kristus, som leder den retfærdiggjorte synder til lydighed.

**Til at tænke over**

`Som om ingen andre eksisterede, blev du i Kristus valgt til at blive frelst, selv før verdens grundvold blev lagt. Dette er dit kald, din udvælgelse, og den gives til dig af Gud gennem Kristus. Hvilket privilegium! Hvilket håb! Hvorfor blegner alt andet sammenlignet med dette løfte? Hvorfor ville det være den allerstørste tragedie at lade synd, selvet og kødet tage alt det fra dig, som du er blevet lovet i Jesus?`
