---
title:  'Snublen'
date:   07/12/2017
---

”Hvad skal vi så sige? Jo, at hedninger, som ikke stræbte efter retfærdighed, opnåede retfærdighed, men vel at mærke retfærdighed af tro. Israel derimod, som stræbte efter en lov, der kunne føre til retfærdighed, nåede ikke til en sådan lov. Og hvorfor ikke? Fordi de ikke søgte den af tro“ (Rom 9,30-32).

`Hvad er budskabet i disse vers? Hvordan kan vi i dag anvende principperne i dette budskab, som blev skrevet på en bestemt tid på et bestemt sted? Hvordan kan vi undgå at begå de samme fejl i vores sammenhæng, som nogle af israelitterne begik i deres?`

Med ord, som ikke kan misforstås, forklarer Paulus sine landsmænd, hvorfor de går glip af noget, som Gud ønsker, at de skal have; som de faktisk til og med stræbte efter, men ikke opnåede.

Det interessante er, at hedningerne, som Gud havde accepteret, havde ikke engang forsøgt at stræbe efter en sådan godkendelse.
De havde søgt deres egne interesser og mål, da evangeliet kom til dem. Da de forstod dets værdi, tog de imod det. Gud erklærede dem retfærdige, fordi de tog imod Jesus Kristus som deres stedfortræder. Det skete ved troslydighed.

Israelitternes problem var, at de stødte an mod anstødsstenen (se Rom 9,33). Nogle af dem, men ikke alle (se ApG 2,41), nægtede at tage imod Jesus fra Nazaret som den Messias, som Gud havde sendt. Han levede ikke op til deres forventninger om Messias; derfor vendte de ham ryggen, da han kom.

Inden det 9. kapitel ender, citerer Paulus endnu en gammeltestamentlig tekst: ”Som der står skrevet:

Se, i Zion lægger jeg en anstødssten, en klippe til at snuble over. Den, der tror på ham, skal ikke blive til skamme“ (Rom 9,33). I dette afsnit viser Paulus igen, hvilken afgørende rolle sand tro har i frelsesplanen (se også 1 Pet 2,6-8). En klippe til at snuble over? Og alligevel skal den, der tror på ham, ikke blive til skamme? Ja, for mange er Jesus en klippe til at snuble over; men for dem, som kender ham og elsker ham, er han en anden slags klippe, ”min frelses klippe“ (*Sl 89,27*).

**Til at tænke over**

`Har Jesus nogen sinde været en ”anstødssten“ eller ”en klippe til at snuble over“ for dig? Hvorfor? Hvad havde du gjort, der bragte dig i en sådan situation? Hvordan kom du ud af den, og hvad lærte du, så du aldrig igen befinder dig i et sådant modsætningsforhold til Jesus?`
