---
title:  'Paulus’ byrde'
date:   03/12/2017
---

”I skal være et kongerige af præster og et helligt folk for mig. Dette er, hvad du skal sige til israelitterne“ (2 Mos 19,6).
Gud havde brug for missionærer til at forkynde evangeliet for en verden, der var gennemsyret af hedenskab, mørke og afgudsdyrkelse. Han valgte israelitterne og åbenbarede sig for dem. Hans plan var, at de skulle blive et forbillede for alle nationer og på den måde tiltrække andre til den sande Gud. Det var Guds hensigt, at verden skulle drages til ham ved, at Israel åbenbarede hans karakter. Gennem offersystemets lærdomme skulle Kristus løftes op for alle folk, og alle, som så hen til ham, skulle leve. Som Israels indbyggertal steg og deres velsignelser voksede, skulle de udvide deres grænser, indtil deres rige omfattede hele verden.

`Læs Rom 9,1-12. Hvad siger Paulus om Guds trofasthed midt i alle menneskelige nederlag?`

Paulus opbygger en kæde af argumenter, hvor han ønsker at vise, at det løfte, der blev givet til Israel, ikke var et totalt nederlag. En rest eller levning består, som Gud planlægger at arbejde gennem. For at fastslå gyldigheden af tanken om en rest, går Paulus tilbage i Israels historie. Han viser, at Gud altid har været selektiv: (1) Gud valgte ikke alle Abrahams afkom til at være indbefattet i hans pagt, kun Isaks linje. (2) Han valgte ikke alle Isaks efterkommere, kun Jakob.

Det er også vigtigt at forstå, at arv eller slægt ikke garanterer frelse. Man kan have den rette herkomst, tilhøre den rette familie eller til og med den rette kirke, og alligevel gå fortabt, alligevel stå uden for løftet. Det er tro, en tro, der virker gennem kærlighed, der viser, hvem der er løftets børn (Rom 9,8).

**Til at tænke over**

`Læs Rom 9,1-12. Se på følgende udtryk fra Rom 9,6: ”Det er ikke alle, som kommer fra Israel, der er Israel.“ Hvilket vigtigt budskab er der i denne udtalelse også for os som adventister, som på så mange måder spiller den samme rolle i vores tid, som det gamle Israel gjorde på sin tid?`
