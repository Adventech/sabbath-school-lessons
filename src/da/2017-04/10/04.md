---
title:  'Mysterier'
date:   05/12/2017
---

”For jeres planer er ikke mine planer, og jeres veje er ikke mine veje, siger Herren; for så højt som himlen er over jorden, er mine veje højt over jeres veje og mine planer over jeres planer“ (Es 55,8-9).

`Læs Rom 9,17-24. Hvordan skal vi forstå Paulus’ pointe her i lyset af det, vi indtil nu har læst?`

Ved at behandle Egypten, som han gjorde i forbindelse med Israels befrielse, arbejdede Gud på at frelse den menneskelige race. Den måde, Gud åbenbarede sig på gennem plagerne i Egypten, skulle vise egypterne og alle andre folkeslag, at Israels Gud var den sande Gud. Det skulle virke som en invitation til mennesker, fra andre nationer, til at forlade deres guder og begynde at tilbede den sande Gud.

Farao havde åbenbart allerede foretaget sit valg imod Gud, så ved at forhærde hans hjerte afskar Gud ham ikke fra muligheden for at blive frelst. Forhærdelsen var faraos reaktion på bønnen om at lade Israel gå, ikke på Guds appel til farao om at tage imod personlig frelse. Kristus døde lige så meget for farao, som han døde for Moses, Aron og resten af Israels børn.

Den vigtige pointe er her, at vi som syndige mennesker har et meget snævert syn på verden, på virkeligheden og på Gud, og hvordan han arbejder i verden. Hvordan kan vi forvente at forstå alle Guds veje, når naturens verden over alt er fuld af mysterier, som vi ikke kan forstå? Det var trods alt kun 171 år siden, læger begyndte at forstå, at det var en god ide at vaske hænder, før de foretog operationer! Så stor var vores uvidenhed. Og hvem ved, hvis tiden varer ved, hvad vi ellers vil opdage i fremtiden, som afslører vores nuværende uvidenhed?

**Til at tænke over**

`Der er ingen tvivl om, at vi ikke altid forstår Guds veje; men Jesus kom for at åbenbare for os, hvordan Gud er (Joh 14,9). Hvorfor er det derfor så vigtigt midt i alle tilværelsens mysterier og uventede begivenheder at dvæle ved Kristi karakter, og hvad han har åbenbaret for os om Gud og hans kærlighed til os? Hvordan kan vores viden om Guds karakter hjælpe os at være trofaste midt i prøvelser, der synes så uberettigede og uretfærdige?`
