---
title:  'Ammi: ”Mit folk“'
date:   06/12/2017
---

I Rom 9,25 citerer Paulus fra Hos 2,23 og i Rom 9,26 citerer han fra Hos 1,10. Baggrunden er den, at Gud befalede Hoseas at gifte sig ”med en horkvinde“ (Hos 1,2) som en illustration af Guds forhold til Israel, for folket havde søgt efter fremmede guder. Børnene fra ægteskabet blev givet navne, der tilkendegav Guds forkastelse af og straf over det frafaldne Israel. Det tredje barn blev kaldt *Loammi* (Hos 1,9), som betyder ”Ikke-mit-folk“.

Men midt i alt dette forudsagde Hoseas, at der ville komme en dag, hvor Gud efter at have straffet sit folk ville genoprette deres skæbne, fjerne deres falske guder og indgå en pagt med dem. (Se Hos 2,11-19.) På det tidspunkt ville de, som var *Loammi*, ”Ikke-mit- folk“ blive Ammi, ”Mit-folk“.

På Paulus’ tid var *Ammi* ”også os, ikke kun ... jøder, men også ... hedninger“ (Rom 9,24). Hvilken tydelig og mægtig præsentation af det evangelium, der lige fra begyndelsen skulle nå hele verden. Det er ikke så mærkeligt, at vi som adventister finder en del af vores kald i Åb 14,6: ”Jeg så endnu en engel flyve midt oppe under himlen; den havde et evigt evangelium at forkynde for dem, der bor på jorden, og for alle folkeslag og stammer, tungemål og folk.“ Ligesom på Paulus’ tid og det gamle Israels tid skal de gode nyheder om frelse også i dag forkyndes for hele verden.

`Læs Rom 9,25-29. Læg mærke til, hvor meget Paulus citerer fra Det Gamle Testamente for at understrege det, han siger om det, der foregik i hans tid. Hvad er det grundlæggende budskab i disse vers? Hvilket håb tilbydes læserne?`

Det faktum, at nogle af Paulus’ landsmænd afviste appellen om at modtage evangeliet, gav ham ”en stor sorg, der altid piner mit hjerte“ (Rom 9,2). Men i det mindste var der en rest. Guds løfter svigter ikke, selv om mennesker gør det. Det håb kan være vores, at Guds løfter til sidst vil blive opfyldt, og hvis vi tager disse løfter til os, vil de også blive opfyldt for os.

**Til at tænke over**

`Hvor ofte har andre mennesker svigtet dig? Hvor ofte har du svigtet dig selv og andre? Sandsynligvis flere gange, end du kan tælle. Hvilke lærdomme kan du hente fra disse nederlag? Hvem kan du først og fremmest have tillid til?`
