---
title:  'Syndere skal frelses'
date:   14/12/2017
---

Paulus’ kærlighed til sit eget folk kommer tydeligt til syne i Rom 11,25-27. Hvor må det have været svært for ham, at nogle af hans landsmænd kæmpede imod ham og evangeliets sandhed. Alligevel troede han, at mange ville komme til at se Jesus som Messias.

`Læs Rom 11,28-36. Hvordan viser Paulus os Guds kærlighed, ikke kun til jøderne, men til alle mennesker? Hvordan udtrykker han Guds nådes utrolige og gådefulde kraft?`

Selv om der opstilles en forskel mellem jøder og hedninger, står en tanke helt klar i Rom 11,28-36: Guds barmhjertighed og kærlighed og nåde udøses over syndere. Selv før verdens grundvold blev lagt var det Guds plan at frelse menneskeheden og benytte andre mennesker, ja til og med nationer, som et instrument til at udføre hans guddommelige vilje.

`Læs Rom 11,31 grundigt og under bøn. Hvilken vigtig pointe ser vi i dette vers mht. vores vidnesbyrd, ikke alene til jøderne, men til alle de mennesker, vi kommer i kontakt med?`

Der er ingen tvivl om, at hvis den kristne kirke ned igennem århundrederne havde behandlet jøderne bedre, ville mange flere af dem have accepteret Jesus som Messias. Det store frafald i de første århundreder efter Kristus og den ekstreme indblanding af hedenskab i kristendommen – deriblandt afvisningen af den syvende dag som Herrens sabbat til fordel for søndagen – gjorde det bestemt ikke lettere for en jøde, som følte sig draget til Jesus.

Det er derfor vigtigt, at alle kristne udviser den samme nåde over for andre, når de indser den nåde vi er blevet vist i Jesus Kristus. Vi kan ikke være kristne, hvis vi ikke gør det (se Matt 18,23-36).

**Til at tænke over**

`Findes der personer, du har brug for at vise større nåde, selv om vedkommende måske ikke fortjener det? Hvad med at vise denne person nåde, uanset hvor vanskeligt det måtte være? Er det ikke netop, hvad Jesus har gjort for os?`
