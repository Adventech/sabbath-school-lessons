---
title:  'Så skal hele Israel frelses'
date:   13/12/2017
---

`Læs Rom 11,25-27. Hvilke store begivenheder forudsiger Paulus her?`

Kristne har i århundreder debatteret og drøftet Rom 11,25-27. Men et par punkter er tydelige. Først er hele sammenhængen, at Gud henvender sig til jøderne. Paulus’ udtalelse kommer som et svar på det spørgsmål, der blev stillet ved kapitlets begyndelse: ”Har Gud da forkastet sit folk?“ Hans svar er selvfølgelig nej, og hans forklaring er (1) at deres blindhed (græsk porosis, ”forhærdelse“) kun er delvis (”over en del af Israel“) og (2) at den kun er midlertidig, ”indtil hedningerne fuldtalligt kommer ind.“

Hvad betyder det, at ”hedningerne fuldtalligt kommer ind“? Mange opfatter det som en måde at beskrive opfyldelsen af missionsbefalingen, hvor hele verden hører evangeliet. Hedningerne er fuldtalligt kommet ind, når evangeliet er blevet forkyndt overalt. Israels tro, åbenbaret i Kristus, har nået hele verden. Evangeliet er blevet forkyndt overalt. Jesu genkomst er nær. På det tidspunkt begynder mange jøder at komme til Jesus.

Et andet vanskeligt punkt er betydningen af sætningen: ”så skal hele Israel frelses“ (Rom 11,26). Dette må ikke fortolkes som, at hver eneste jøde ved et eller andet guddommeligt udsagn vil blive frelst i de sidste tider. Ingen steder i Bibelen forkyndes der en sådan universel frelse, hverken for hele menneskeheden eller for en særlig del af den. Paulus håbede at kunne ”frelse nogle af dem“ (Rom 11,14). Nogle tog imod Messias, andre forkastede ham, ligesom det vil være tilfældet i alle folkeslag.

I en kommentar til Rom 11 taler Ellen White om en tid, ”ved afslutningen af evangeliets forkyndelse“, hvor ”mange af jøderne ... i tro vil modtage Kristus som deres frelser.“ (Ellen White, *Acts of the Apostles*, s. 381).

”Der findes en stor opgave at udføre i vores verden. Herren har sagt, at hedningerne skal indhøstes, og ikke kun hedningerne, men også jøderne. Blandt jøderne er der mange, der vil blive omvendt, og ved dem vil vi se Guds frelse gå fremad som en skinnende lampe. Der er jøder overalt, og den nærværende sandheds lys må bringes til dem. Mange blandt dem vil komme til lyset og med stor kraft forkynde Guds lovs uforanderlighed.“ (Ellen White, *Evangelism*, s. 578).

**Til at tænke over**

`Tag dig tid til at tænke over kristendommens jødiske rødder. Hvordan kan et selektivt studium af den jødiske religion hjælpe dig til bedre at forstå din kristne tro?`
