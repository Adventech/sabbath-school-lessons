---
title:  'Kristus og loven'
date:   10/12/2017
---

`Læs Rom 10,1-4. Husk alt det, der går forud for dette vers. Hvad er budskabet her? Hvordan kan vi i dag stå i fare for at forsøge at etablere vores ”egen retfærdighed“?`

Legalisme eller lovtrældom kan vise sig på mange forskellige måder, nogle mere sofistikerede end andre. De, som ser på sig selv og deres egne gode gerninger, deres kost, hvor nøje, de holder sabbatten, på alt det, de ikke gør eller alt det gode, de har opnået – selv i bedste hensigt – fanges i legalismens fælde. Hvert eneste øjeblik af vores liv må kontrasten mellem Guds hellighed og vores syndighed stå klart for os. Det er den sikreste måde at beskytte os selv på mod den tankegang, der leder mennesker til at søge deres ”egen retfærdighed“, som står i modsætning til Kristi retfærdighed.

Rom 10,4 er et vigtigt vers, der fanger kernen i Paulus’ budskab i hele Romerbrevet. Først er vi nødt til at kende sammenhængen. Mange jøder forsøgte at ”hævde deres egen“ retfærdighed (Rom 10,3) og søgte ”den retfærdighed, som kommer af loven“ (Rom 10,5). Men med Messias’ komme blev retfærdighedens sande vej præsenteret. Retfærdighed blev tilbudt alle, som ville fæste deres tro på Kristus. Han var den, som hele det gamle offersystem havde peget frem til.

Selv om vi her indbefatter de Ti Bud i definitionen af lov, betyder det ikke, at de Ti Bud var blevet afskaffet. Moralloven viser os vores synd, fejl og mangler, og den leder os til et behov for en frelser, for tilgivelse og for retfærdighed - alt sammen noget, vi kun kan finde i Jesus. I den betydning er Kristus ”enden på loven“, ved at loven leder os til ham og hans retfærdighed. Det græske ord for ”enden“ er her teleos, som også kan oversættes med ”mål“ eller ”hensigt“. Kristus er lovens endelige hensigt; for loven skal lede os til Jesus.

At opfatte denne tekst som en lære om, at de Ti Bud – eller specifikt det fjerde bud – nu er blevet afskaffet, er at drage en slutning, som går imod så meget af det, Paulus siger andre steder, og som resten af Det Nye Testamente lærer.

**Til at tænke over**

`Er du af og til stolt over, hvor god du er, især hvis du sammenligner dig med andre? Måske er du ”bedre“, men hvad så? Sammenlign dig med Kristus, og tænk så over, hvor ”god“ du egentlig er!`
