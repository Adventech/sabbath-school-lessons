---
title:  'De naturlige grene'
date:   12/12/2017
---

`Læs Rom 11,11-15. Hvilket stort håb præsenterer Paulus i disse vers?`

I dette afsnit finder vi to parallelle udtryk: (1) ”når de [israelitterne] kommer fuldtalligt ind“ (Rom 11,12) og (2) ”de bliver modtaget“ (Rom 11,15). Paulus forestillede sig, at jødernes forringede rolle og forkastelse kun var midlertidig, og at de senere skulle komme fuldtalligt ind og igen blive modtaget. Dette er Paulus’ andet svar på det spørgsmål, der blev stillet i begyndelsen af dette kapitel: ”Har Gud da forkastet sit folk?“ Det, der ser ud til at være en forkastelse, siger han, er kun en midlertidig situation.

`Læs Rom 11,16-24. Hvad siger Paulus til os i disse vers?`

Paulus sammenligner Israels trofaste rest med et ædelt oliventræ, hvor nogle af grenene er blevet hugget af, nemlig dem, som ikke troede. Han bruger denne illustration for at vise, at ”Gud [ikke har] forkastet sit folk“ (Rom 11,2). Roden og stammen er der stadigvæk. På det træ er de troende hedninger blevet indpodet. Men de får saft og liv fra roden og stammen, som er et billede på det troende Israel.

Det, der skete med dem, som forkastede Jesus, kunne også ske med de hedningetroende. Bibelen lærer ikke ”engang frelst, altid frelst.“ På samme måde, som evangeliet frit tilbydes, kan det også frit afvises. Men vi må være varsomme med at mene, at vi står uden for frelsen hver gang, vi falder, eller at vi ikke bliver frelst, med mindre vi er fuldkomne. Vi må heller ikke falde i den modsatte grøft, hvor vi mener, at når vi først er dækket af Guds nåde, kan vi intet gøre, og ikke foretage noget valg, som vil føre til, at vi står uden for frelsen. Til sidst er det kun dem, der ”bliver ved hans godhed“ (Rom 11,22) der bliver frelst.

Ingen kristen bør rose sig af sin egen godhed eller føle nogen form for overlegenhed i forhold til sine medmennesker. Vores frelse kan aldrig fortjenes; den er en gave. Ved korsets fod og i forhold til Guds helligheds standard står vi alle lige – vi er syndere, der har brug for guddommelig nåde, syndere, der har brug for en hellighed, som kun kan blive vores ved Guds nåde. Vi har intet at rose os af i os selv; vi bør kun rose os af Jesus og det, han har gjort for os ved at komme til vores verden som et menneske, lide og dø for vores synder, give os et eksempel på, hvordan vi skal leve og love os kraft til at leve et sådant liv. I alt er vi fuldstændigt afhængige af ham; for uden ham havde vi ikke noget håb ud over det, denne verden kan tilbyde.
