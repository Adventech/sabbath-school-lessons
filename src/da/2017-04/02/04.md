---
title:  'Efter Moses’ skik'
date:   10/10/2017
---

`Læs ApG 15,1 og 1 Mos 17,10. Hvilket spørgsmål skabte splid i kirken? Hvorfor troede nogen, at dette ikke kun gjaldt for jødefolket?`

Mens apostlene sammen med prædikanter og lægfolk i Antiokia gjorde en seriøs indsats for at vinde mange for Kristus, lykkedes det visse jødekristne fra ”farisæernes parti“ at introducere et spørgsmål, som snart førte til en udbredt strid i kirken og bragte bestyrtelse blandt de hedningekristne. Med stor overbevisning påstod disse lærere, at man skulle omskæres og holde hele ceremoniloven for at blive frelst. Jøderne havde trods alt altid pralet af deres guddommeligt givne gudstjenester, og mange af dem, der var blevet omvendt til tro på Kristus, følte stadigvæk, at det var utænkeligt, at Gud, som tydeligt havde givet dem retningslinjer for deres gudsdyrkelse, ville anerkende nogen form for ændringer i dens detaljer. De insisterede på, at de jødiske love og ceremonier skulle inkorporeres i den kristne religions ceremonier. De havde svært ved at indse, at alle ofringerne kun pegede frem til Guds søns død, hvor forbillede mødte virkeligheden; og derefter var ritualer og ceremonier fra den mosaiske tidsperiode ikke længere bindende.

`Læs ApG 15,2-12. Hvordan blev striden løst?`

”Paulus henvendte sig til Gud for at få direkte vejledning, men han var altid parat til at anerkende den myndighed, der var givet til det fællesskab af troende, der repræsenterede Jesu legeme på jorden. Han følte behov for vejledning, og når der opstod vigtige sager, var han glad for at kunne præsentere disse for kirken og forene sig med sine brødre i at bede Gud om visdom til at foretage den rette beslutning.“ (Ellen White, *The Acts of the Apostles*, s. 200).

Det er interessant, at Paulus, som ofte talte om sit profetiske kald og om, hvordan Jesus havde kaldet ham og givet ham en særlig opgave, var så villig til at samarbejde med menigheden som et hele. Uanset hvori hans kald bestod, indså han, at han var en del af hele kirken, og at han var nødt til at samarbejde med den så meget som muligt.

**Til at tænke over** 

`Hvordan er din holdning til kirkens ledelse? Hvor samarbejdsvillig er du? Hvorfor er samarbejde så vigtigt? Hvordan ville det fungere, hvis alle gjorde det, de selv ønskede, uafhængigt af resten af kirken?`
