---
title:  'En bedre pagt'
date:   01/10/2017
---

`Læs Hebr 8,6. Hvad er budskabet i dette vers? Hvordan skal vi forstå, hvad disse ”bedre løfter“ er?`

Den største forskel mellem Det Gamle Testamentes og Det Nye Testamentes religion er måske det faktum, at den nytestamentlige periode blev indledt ved, at Messias, Jesus fra Nazaret, kom. Han var sendt af Gud for at være vores frelser. Mennesker kunne ikke ignorere ham og samtidigt forvente at blive frelst. Kun gennem den forsoning, han tilbød, kunne deres synder blive tilgivet. Kun ved at få tilregnet hans fuldkomne liv kunne de stå for Guds domstol uden fordømmelse. Frelse kunne med andre ord kun opnås ved Jesu ret- færdighed, intet andet.

De gammeltestamentlige hellige så frem til den messianske tidsalders velsignelser og løftet om frelse. På Det Nye Testamentes tid stod mennesker over for spørgsmålet: Ville de acceptere Jesus fra Nazaret, som Gud havde sendt som Messias, deres frelser? Hvis de troede på ham – det vil sige, hvis de tog imod ham som den, han virkelig var, og overgav sig til ham – ville de blive frelst gennem den retfærdighed, som han uden vederlag tilbød dem.

Men de moralske krav er uændret i Det Nye Testamente, for disse byggede på Guds og Kristi karakter. Lydighed mod Guds morallov er lige så meget en del af den nye pagt, som det er af den gamle.

`Læs Matt 19,17; Åb 12,17; 14,12; Jak 2,10-11. Hvad siger disse tekster om moralloven i Det Nye Testamente?`

Samtidigt ophørte hele samlingen af rituelle og ceremonielle love, som var specifikt givet til Israel og direkte knyttet til den gamle pagt, og som alle pegede frem til Jesus og hans død og tjeneste som ypperstepræst, med at gælde, da en ny ordning blev introduceret; en ordning var baseret på ”bedre løfter“.

Et af Paulus’ primære mål med sit brev til romerne var at hjælpe både jøder og hedninger til bedre at forstå, hvad det involverede at skifte fra jødedommen til kristendommen. Det ville tage tid at foretage et sådant skift. Mange af de jøder, der havde taget imod Jesus, var endnu ikke klar til de store forandringer, der skulle komme.

**Til at tænke over**

`Tænk over nogle af dine yndlingsløfter fra Bibelen. Hvordan anvender du dem? Hvilke valg foretager du, som kan stå i vejen for, at disse løfter kan blive opfyldt i dit liv?`
