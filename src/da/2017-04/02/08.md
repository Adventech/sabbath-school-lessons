---
title:  'Aktiviteter og dialog'
date:   13/10/2017
---

**Guds Ord**

Denne uges lektie beskæftiger sig mest med baggrund for Romerbrevet, mindre direkte med teksterne i brevet. Da vi til næste uge har fokus på de første tre kapitler, kan det være godt allerede nu at få et overblik over deres indhold i store træk, før næste uge tilføjer flere detaljer.

* Læs Rom 1,18-3,20 igennem, enten for dig selv eller sammen med andre fra klassen.
  * Læg mærke til, at denne store sektion er indrammet på hver side af 1,17 og 3,21, der begge taler om, at Guds retfærdighed åbenbares af tro.
    * Prøv at sammenfatte hovedindholdet af 1,18-3,20 i overskrifter, fx
    * Hvad er hovedtanken i 1,18-2,16?
    * Hvad er hovedtanken i 2,17-3,20?

` `

* Læs 5 Mos 4,12-14, hvor Moses giver et resume af lovgivningen på Sinaj.
  * Hvordan vil du kort karakterisere forskellen mellem de Tid Bud og alle de andre love givet til Israels folk, baseret på disse vers og på fortællingen om Sinaj i 2 Mos 19-20?
    * Hvor skulle de andre love holdes?
    * Hvor gælder de Ti Buds principper?
    
` `

* Prøv at få et overblik over Romerbrevet fra kapitel 1-11.
  * Hvad er Paulus’ hovedemne i kapitlerne 9-11?
  * Hvad er hans hovedsag i de foregående kapitler?
    * Drøft sammen i klassen, hvordan I kan beskrive dette med nogle få ord.
    
` `
    
**Uddybende spørgsmål**

* Tænk over forholdet mellem Israels folk/jødefolket som Guds folk og den kristne menighed.
  * Er den kristne kirke en erstatning af jødefolket - eller en fortsættelse?
    * Hvad var Guds oprindelige hensigt med at udvælge Abrahams efterkommere som sit særlige ejendomsfolk?
  * Har jøder samme adgang til frelsen som andre?
    * Hvordan kan vi som kristne undgå antisemitisme og samtidigt fastholde, at der ikke er frelse i noget andet navn end Jesu navn? (jf. ApG 4,12)
  * En del kristne fremstiller Guds plan med frelseshistorien således:
    * Evangeliet erstattede loven, den kristne kirke erstattede jødefolket, de kristne erstattede jøderne, søndagen erstattede sabbatten osv.
    * Hvordan ser du/I på en sådan fremstilling?
    
` `
    
**Forstå det bedre**

Mange mennesker har det indtryk, at omskærelsen var en del af helligdommens ceremonier, der pegede frem til Jesus. Det var ikke tilfældet: omskærelsen var ikke en del af offertjenesten som sådan.

Mange tror også, at dåben i den første menighed erstattede omskærelsen. Det er heller ikke tilfældet. Hedninger, som ønskede at tilslutte sig den jødiske synagoge, skulle (1) bringe et offer, (2) lade sig døbe, og hvis de var mænd, (3) lade sig omskære. For at tilslutte sig den kristne menighed skulle man (1) anerkende det offer, Jesus havde bragt en gang for alle, og (2) lade sig døbe. Omskærelsen var ikke længere krævet, fordi overholdelsen af alle de jødiske renhedslove ikke længere var nødvendige. Man kunne være kristen uden at være jøde.

**Baggrund**

Ud fra indledningen til Romerbrevet (se fx 1,5) og dets opbygning ser mange forskere i dag Paulus’ hovedhensigt med Romerbrevet som følgende: at præsentere det kristne evangelium på en sådan måde, at der gives en god begrundelse for apostlens missionsvirksomhed, nemlig at bringe evangeliet til hedningerne and hjælpe dem til ”troslydighed“.

` `
