---
title:  'Jødiske love og regler'
date:   09/10/2017
---

`Tag dig tid til at skimme igennem 3. Mosebog (se fx på 3 Mos kap. 12, 16 og 23). Hvad kommer du til at tænke på, når du læser alle disse regler og love og ritualer? Hvorfor ville det være næsten muligt at følge mange af dem på Det Nye Testamentes tid?`

Det kan være en hjælp for os at inddele gammeltestamentlige love i forskellige kategorier: (1) morallove, (2) ceremonilove, (3) civile love, (4) vedtægter og domskendelser og (5) sundhedslove.

Denne inddeling er til dels kunstig. Nogle af disse kategorier er forbundet og overlapper faktisk i høj grad hinanden. Folk dengang opfattede dem ikke som adskilte og forskellige.

Moralloven opsummeres i De Ti Bud (2 Mos 20,1-17). Denne lov opsummerer de moralske krav til menneskeheden. Disse ti bud bliver uddybet og anvendt i forskellige vedtægter og domskendelser i alle de fem Mosebøger. Disse eksempler viser, hvad det ville sige at holde Guds lov i forskellige situationer. Ikke ubeslægtede hermed er de civile love. Disse er også baseret på moralloven. De definerer en borgers forhold til civile myndigheder og ens medborgere. De specificerer også straffen for forskellige overtrædelser.

Ceremoniloven styrede helligdomsritualerne og beskriver de forskellige ofringer og den enkelte borgers ansvar. Festdagene er angivet og deres overholdelse defineret.

Sundhedslovene overlapper de andre love. De forskellige love, der har at gøre med urenhed, beskriver også ceremoniel urenhed; men de går også videre ved at beskrive hygiejne og sundhedsprincipper. Love, der har med ren og uren føde at gøre, er baseret på fysiske overvejelser.

Jøderne betragtede sandsynligvis alle disse love i det store og hele som én samling, som alle kom fra Gud; men de har helt sikkert mentalt foretaget en vis form for skelnen. Gud havde talt direkte til folket om De Ti Bud. Det betød, at de var særligt vigtige. De andre love var givet gennem Moses. Helligdomsritualerne kunne kun overholdes, mens der var en helligdom i funktion.

De civile love kunne i hvert fald for en stor del ikke længere iværksættes, efter at jøderne mistede deres selvstændighed og kom under en anden nations civile styre. Mange af de ceremonielle forordninger kunne ikke længere opfyldes, efter at templet blev ødelagt. Og efter Messias’ komme var mange af symbolerne opfyldt i Kristus og havde ikke længere nogen gyldighed.
