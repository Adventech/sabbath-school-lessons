---
title:  'Befriet fra synden'
date:   06/11/2017
---

`Læs Rom 6,19-23. Læs teksten og tænk over, hvad vi har studeret indtil nu i Rom 6. Skriv et kort resume over, hvad Paulus siger i disse vers. Spørg dig selv, hvordan du kan virkeliggøre den vigtige sandhed, som Paulus her taler om. Hvad står egentlig på spil her?`

Paulus’ ord i disse vers viser tydeligt, at han fuldt ud er klar over menneskenes syndige natur. Han taler om, at de er ”skrøbelige mennesker.“ Han ved, hvad den syndige menneskelige natur er i stand til, når den overlades til sig selv. Igen appellerer han til vores mulighed for at vælge. Vi kan vælge at overgive vores liv og vores svage legeme til en ny herre, Jesus, som vil gøre os i stand til at leve et retfærdigt liv.

Rom 6,23 citeres ofte for at vise, at syndens straf, dvs. straffen for at overtræde loven, er død. Det er rigtigt, at syndens straf er død. Men ud over at se døden som syndens straf, bør vi også se på, hvordan Paulus beskriver synd i Rom 6 – som en herre, der hersker over sine trælle og vildleder dem ved at betale dem med dødens løn.

Læg også mærke til, at Paulus i sin beskrivelse af de to herrer gør opmærksom på, at vi ved at tjene den ene herre befries fra at tjene den anden. Igen ser vi et tydeligt valg: den ene eller den anden. Der er ingen mellemvej. Samtidigt ved vi godt, at befrielse fra syndens herredømme ikke er det samme som syndfrihed. Det betyder ikke, at vi ikke kæmper og af og til falder. Det betyder i stedet, at vi ikke læn- gere domineres af synd, selv om den stadigvæk er en realitet i vores liv og vi dagligt er nødt til at klynge os til løfterne om sejr over synd.

Dette afsnit i Romerbrevet bliver derfor en stærk appel til alle, som tjener synden. Denne tyran tilbyder intet andet end død som løn for de skammelige ting, den får os til at gøre. En fornuftig person bør derfor ønske at blive befriet fra denne tyran. De, som derimod tjener retfærdigheden, gør det, der er ret og prisværdigt, ikke for derved at fortjene frelse, men som en frugt af deres nye erfaring. Hvis de forsøger at gøre gode gerninger for at opnå frelse, har de misforstået hele pointen i evangeliet, hele pointen i frelsen, og hele pointen i, hvorfor de har brug for Jesus.
