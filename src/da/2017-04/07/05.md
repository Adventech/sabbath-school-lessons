---
title:  'Synd eller lydighed?'
date:   15/11/2017
---

`Læs Rom 6,16. Hvad siger Paulus? Hvorfor er hans argument så sort/hvidt i denne sammenhæng? Det er enten det ene eller det andet, der er ingen mellemting. Hvad kan vi lære af denne tydelige kontrast?`

Igen kommer Paulus tilbage til, at det nye liv i tro ikke giver os frihed til at synde. Et liv i tro gør sejr over synd mulig; faktisk er det kun ved tro, vi kan opnå den sejr over synd, vi er blevet lovet.

Paulus benyttede billedet med synden som en konge, der hersker over sine undersåtter, og han vender nu tilbage til dette billede, hvor synden er en herre, der kræver lydighed af sine trælle. Han påpeger, at vi kan vælge vores herre. Vi kan være trælle under synden – det vil føre til død, eller vi kan vælge lydighed, som fører til retfærdighed og evigt liv. Paulus giver os ikke nogen mellemvej eller mulighed for at gå på kompromis. Det er enten det ene eller det andet; for til syvende og sidst møder vi enten evigt liv eller evig død.

`Læs Rom 6,17. Hvordan forklarer Paulus her, hvad han sagde i 6,16?`

Læg mærke til det interessante i, at lydighed her kædes sammen med den rette lære. De romerske kristne var blevet undervist i principperne i den kristne tro, som de nu var lydige imod. For Paulus var den rette lære, når den af hjertet blev adlydt, altså med til at hjælpe romerne til at blive ”trælle for retfærdigheden“ (Rom 6,18). Nogle gange hører vi, at læren ikke betyder noget, bare vi har kærlighed. Det er en meget forenklet måde at udtrykke noget på, der ikke er så enkelt. Som vi så i en tidligere uges studium, var Paulus meget bekymret over den falske lære, som galaterne var faldet for. Vi bør derfor være på vagt over for udtalelser, der nedgør betydningen af den rette lære.

**Til at tænke over**

`Trælle under synd eller trælle under retfærdighed: kontrasten er ret skarp. Betyder det, at vi ikke er frelst, hvis vi synder, efter at vi er blevet døbt? Læs 1 Joh 1,8-2,1. Hvordan hjælper disse vers os til at forstå, hvad det betyder at være en Kristi efterfølger og alligevel komme til at synde?`
