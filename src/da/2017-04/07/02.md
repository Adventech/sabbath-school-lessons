---
title:  'Da synden blev større ...'
date:   12/11/2017
---

Paulus kommer med en stærk udtalelse i Rom 5,20: ”og blev synden større, er nåden blevet så meget desto større.“ Uanset hvor meget synd, der er, eller hvor frygtelige syndens følger er, er Guds nåde tilstrækkelig til at tage sig af problemet. Det burde give os alle stort håb, især når vi fristes til at føle, at vores synd er alt for stor til at blive tilgivet! I Rom 5,21 viser Paulus, at selv om synd førte til død, har Guds nåde gennem Jesus besejret døden og kan give os evigt liv

`Læs Rom 6,1. Hvad slags logik bruger Paulus i dette vers, og hvordan imødegår han i Rom 6,2-11 denne måde at tænke på?`

Paulus følger en interessant række argumenter i kapitel 6. Han begynder med at sige, at vi ikke skal synde, fordi vi er døde fra synden. Og så forklarer han, hvad det betyder.

Nedsænkning i dåbens vand repræsenterer begravelse. Hvad bliver begravet? Vores gamle syndige menneske, dvs. vores legeme, der begår synd, legemet, der beherskes eller styres af synd. ”Det legeme, som ligger under for synden,“ tilintetgøres, så vi ikke længere er trælle for synden. I Rom 6 bliver synden personificeret som en herre, der hersker over sine trælle. Når ”det legeme, som ligger under for synden“ er tilintetgjort, ophører syndens herredømme over det. Den, som stiger op fra dåbens grav, er et nyt menneske, som ikke længere er syndens træl. Vedkommende lever et nyt liv for Gud.

”Den død, Kristus døde, døde han fra synden én gang for alle,“ men nu lever han i al evighed. Den kristne, der er blevet døbt, er en gang for alle død fra synden og bør aldrig mere komme under dens herredømme. Men ikke at være trælle under synden betyder ikke, at synden er forsvundet, og at vi ikke er nødt til at kæmpe med den.

”Heraf kan vi tydeligt se, hvad Apostlens ord betyder. Alle disse udtalelser, som fx: 1. Vi ”er døde for synden“; 2. Vi er ”levende for Gud“, osv., betyder, at vi ikke giver efter for vores syndige lyster og synder, selv om synden fortsætter i os. Alligevel forbliver synden i os, til vores liv afsluttes, som vi læste i Gal 5,17: ”For kødets lyst står Ånden imod, og Ånden står kødet imod. De to ligger i strid med hinanden, så I ikke kan gøre, hvad I vil.“ Derfor bekender alle apostle og de hellige, at synd og syndige lyster forbliver i os, indtil vores legeme bliver til støv og et nyt (herliggjort) legeme, som er befriet fra begær og synd, bliver oprejst.“ (Martin Luther, *Commentary on Romans*, s. 100).

