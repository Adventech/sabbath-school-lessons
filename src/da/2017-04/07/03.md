---
title:  'Når synden hersker'
date:   13/11/2017
---

`Læs Rom 6,12. Hvilken formaning gives i dette vers?`

Ordet ”herske“ i dette vers viser, at ”synden“ her fremstilles som en konge. Det græske ord, der oversættes med ”herske“, betyder ”at være konge.“ Synden er mere end villig til at være konge over vores dødelige legeme og bestemme over vores opførsel. Når Paulus siger: ”Lad ... ikke synden herske,“ antyder han, at en retfærdiggjort person kan vælge at forhindre synden i at gøre sig til konge i vedkommendes liv. Og det er her, at vores vilje kommer ind i billedet.

”Det, du har brug for, er viljens sande styrke. Dette er den herskende magt i menneskets natur, magten til at tage en beslutning og træffe et valg. Alt afhænger af viljens rette handling. Magten til at vælge, som Gud har givet menneskene, er til, for at de kan udøve den. Man kan ikke ændre sit hjerte, man kan ikke af sig selv give dets attrå til Gud; men man kan vælge at tjene ham. Man kan give ham sin vilje; så vil han virke i dig at ville og at handle efter hans ønske. Således vil hele din natur blive bragt under Kristi ånds kontrol; din hengivenhed vil være fokuseret på ham, dine tanker vil være i samklang med ham.“ (Ellen White, *Vejen til Kristus*, s. 52-53).

Det græske ord, som i Rom 6,12 oversættes med ”lyster“, betyder ”ønsker“. Der kan være tale om ønsker for både gode og dårlige ting; når synden hersker, vil den få os til at ønske det, der er dårligt. Vores ønsker eller lyster vil være stærke, til og med uimodståelige, hvis vi forsøger at bekæmpe dem på egen hånd. Synden kan være en ondskabsfuld tyran, der aldrig er tilfreds, men altid kommer tilbage efter mere. Kun ved tro, kun ved at gribe fat i løfterne om sejr, kan vi styrte denne ubønhørlige herre.

Ordet ”derfor“ i Rom 6,12 er vigtigt. Det viser tilbage til det, der er blevet sagt tidligere, især i Rom 6,10-11. De, som er blevet døbt, lever nu ”for Gud“. Det vil sige, Gud er centrum i deres nye liv. De tjener Gud og gør det, der er velbehageligt for Gud; derfor kan de ikke samtidigt tjene synden. De er ”levende for Gud i Kristus Jesus.“

**Til at tænke over**

`Læs citatet fra *Vejen til Kristus* igen. Læg mærke til, hvor vigtigt princippet om en fri vilje er. Som moralske skabninger må vi have en fri vilje – muligheden for at vælge mellem rigtigt og forkert, godt og ondt, Kristus og verden. Forsøg i løbet af det næste døgn at være bevidst om, hvordan du bruger din moralske frie vilje. Hvad mon det vil vise dig om, hvordan du bruger eller misbruger denne guddommelige gave?`
