---
title:  'Ikke under loven, men under nåden'
date:   14/11/2017
---

`Læs Rom 6,14. Hvordan skal dette vers forstås? Betyder det, at de Ti Bud ikke længere er bindende for os? Hvis ikke, hvorfor ikke?`

Rom 6,14 er et af nøgleversene i Romerbrevet. Og det bliver ofte citeret i forbindelse med, at nogen fortæller os adventister, at den syvende dag som sabbat er blevet afskaffet.

Men det er tydeligvis ikke, hvad verset siger. Vi gentager det spørgsmål, vi tidligere har stillet: hvordan kunne synden stadigvæk være en virkelighed, hvis moralloven var blevet afskaffet? Moralloven er jo netop, hvad der definerer synd! Hvis du læser alt i Romerbrevet, der går forud for dette vers, ja selv om du kun læser kapitel 6, vil det være svært at se, hvorfor Paulus, midt i denne lange drøftelse af syndens virkelighed, pludseligt skulle sige: ”Moralloven – de Ti Bud, som definerer synd – er blevet afskaffet.“ Det giver ingen mening.

Paulus siger til romerne, at det menneske, som lever ”under loven“ – det vil sige, under det jødiske system, som det blev praktise- ret på den tid med alle dets menneskeskabte love og regler – vil være syndens træl. Modsat vil en person, der lever under nåden, have sejr over synd; for loven er skrevet i hjertet, og Guds Ånd får lov til at lede i alle ting. At modtage Jesus Kristus som Messias, blive retfærdiggjort af ham, blive døbt til hans død, at få det gamle menneske tilintetgjort, at opstå til et nyt liv – er, hvad der vil fjerne synden som herre i vores liv. Husk, at det er denne sammenhæng, vi finder i Rom 6,14. Det handler om om sejr over synd.

Vi bør ikke definere udtrykket ”under loven“ for snævert. Den, som tilsyneladende lever ”under nåden“, men ikke adlyder Guds lov, vil ikke finde nåde, men fordømmelse. ”Under nåden“ betyder, at den fordømmelse, som loven uvægerligt bringer over synderen, på grund af Guds nåde, som den åbenbares i Jesus, er blevet fjernet. Befriet fra denne dødens fordømmelse, som loven medfører, lever vi nu et nyt liv, som er kendetegnet af og viser sig ved, at vi er døde fra selvet og ikke længere trælle under synden.

**Til at tænke over**

`Hvordan har du oplevet virkeligheden af et nyt liv i Kristus? Hvilke konkrete beviser kan du pege på, som viser, hvad Kristus har gjort i dig? Er der områder af din tilværelse, du nægter at opgive, og hvorfor er det så vigtigt, at du gør det?`
