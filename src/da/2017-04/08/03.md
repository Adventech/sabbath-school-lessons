---
title:  'Synd og loven'
date:   20/11/2017
---

Hvis Paulus taler om hele lovsystemet fra Sinaj, hvad så med Rom 7,7, hvor han specifikt nævner et af de Ti Bud? Modsiger det ikke det synspunkt, vi tog i gårsdagens lektie, nemlig at Paulus ikke talte om ophævelsen af de Ti Bud?

Svaret er ”Nej“. Igen må vi huske, at for Paulus er ordet lov, hele den ordning, der blev indstiftet ved Sinaj, som ikke var begrænset til moralloven, men indbefattede den. Derfor kunne Paulus citere fra den lige så meget som fra andre dele af hele det jødiske lovsystem, for at vise, hvad han mente. Men da hele det system ophørte med Jesu død, indbefattede det ikke moralloven, som havde været til før Sinaj, og som også eksisterer efter Golgata.

`Læs Rom 7,8-11. Hvad siger Paulus om forholdet mellem lov og synd?`

Gud åbenbarede sig for jøderne og fortalte meget detaljeret, hvad der var rigtigt og forkert både moralsk, civilt, ceremonielt og sundhedsmæssigt. Han forklarede også, hvad straffen for overtrædelse var. Overtrædelse af Guds åbenbarede vilje defineres her som synd.

Paulus forklarer, at han derfor ikke ville have vidst, at det var en synd at begære, hvis han ikke havde fået det at vide gennem ”loven“. Hvor Guds åbenbarede vilje ikke kendes, er der ingen bevidsthed om synd. Når Guds åbenbarede vilje bliver gjort kendt for et menneske, vil det indse, at det er en synder og står over for fordømmelse og død. I den forstand dør det.
I sin argumentation forsøger Paulus at bygge en bro, der kan lede jøderne – som har stor ærbødighed over for ”loven“ – til at se Kristus som lovens opfyldelse. Han viser, at loven var nødvendig, men at dens funktion var begrænset. Loven skulle vise behovet for frelse; det var aldrig dens hensigt at være midlet til at opnå frelse.

”Ved at fortælle om sin egen erfaring fremsætter Paulus en vigtig sandhed med hensyn til det, der skal ske under omvendelsen. Han siger: ”Jeg levede engang uden lov“ – han følte ingen fordømmelse; ”men da budet kom,“ da hans samvittighed blev præsenteret for Guds lov, ”blussede synden op og jeg døde.“ Da så han sig selv som en synder, fordømt af den guddommelige lov. Bemærk, at det var Paulus, ikke loven, der døde.“ (Ellen White kommentar, *The SDA Bible Commentary*, 6. bind, s. 1076).

**Til at tænke over**

`På hvilken måde er du ”død“ for loven? Hvordan kan du i den sammenhæng forstå, at Jesus har givet dig et nyt liv i ham?`
