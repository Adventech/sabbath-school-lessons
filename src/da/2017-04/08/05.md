---
title:  'Mennesket i Rom 7'
date:   22/11/2017
---

”Men når jeg gør det, jeg ikke vil, giver jeg loven ret i, at den er god. Men så er det ikke længere mig, der handler, men synden, som bor i mig“ (Rom 7,16-17).

`Hvilken kamp beskrives her?`

Ved at bruge loven som et spejl overbeviser Helligånden mennesker om, at de bringer Gud sorg ved ikke at opfylde lovens krav. Gennem anstrengelser for at opfylde disse krav viser synderen, at han eller hun er enig i, at loven er god.

`Læs Rom 7,18-20. Hvilken pointe gentager Paulus for at understrege den?`

For at overbevise et menneske om dets behov for Kristus leder Helligånden ofte vedkommende gennem en gammel pagt-type erfaring. Ellen White beskriver Israels erfaring på følgende måde: ”Folket indså ikke deres eget hjertes syndighed, og at det var dem umuligt at holde Guds lov uden Kristus, og de indgik villigt pagten med Gud. De følte, at de var i stand til selv at tilvejebringe retfærdighed, og sagde: ”Vi vil adlyde Herren og gøre alt, hvad han befaler“ (2 Mos 24,7) ... Dog brød de deres pagt med Gud nogle få uger efter og bøjede sig for et udskåret billede. De kunne ikke gøre sig håb om Guds nåde gennem en pagt, de havde brudt. Da de nu indså deres syndighed og deres trang til tilgivelse, følte de, at de behøvede den frelser, der åbenbaredes i pagten med Abraham.“ (Ellen White, *Patriarker og profeter*, s. 186).

Desværre glemmer mange kristne at forny deres overgivelse til Gud hver dag og er derfor i virkeligheden slaver under synden, selv om de ikke er villige til at indrømme det. De bortforklarer det med, at de i virkeligheden gennemgår den normale helliggørelseserfaring, og at de ganske enkelt endnu har lang vej at gå. I stedet for at bringe kendte synder til Jesus og bede ham om sejr over dem skjuler de sig bag Rom 7, som de tror fortæller dem, at det er umuligt at gøre det rette. I virkeligheden siger dette kapitel, at det er umuligt for et menneske at gøre det gode, når det er slave under synden; men sejr er mulig i Jesus Kristus.

**Til at tænke over**

`Oplever du sejr over selvet og synden, som Kristus har lovet? Hvis ikke, hvorfor? Hvilke forkerte valg foretager du, og kun du?`
