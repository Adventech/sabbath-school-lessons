---
title:  'Loven er hellig'
date:   21/11/2017
---

`Læs Rom 7,12. Hvordan skal vi forstå dette vers i den sammenhæng, som Paulus har drøftet?`

Fordi jøderne havde så stor ærefrygt for loven, ophøjer Paulus den på enhver mulig måde. Loven er god til det, den gør; men den kan ikke gøre, hvad den ikke var tænkt til at gøre, at frelse os fra synd. Til det har vi brug for Jesus; for loven – enten det drejer sig om hele det jødiske system eller moralloven i særdeleshed – kan ikke frelse. Kun Jesus og hans retfærdighed, som vi får af tro, kan gøre det.

`Læs Rom 7,13. Hvem giver Paulus skylden for sin tilstand af ”død“, og hvad frikender han? Hvorfor er det vigtigt at holde fast i denne forskel?`

I Rom 7,13 præsenterer Paulus ”loven“ på den bedst mulige måde. Han vælger at give synden, ikke loven, skylden for sin frygtelige syndige tilstand; det vil sige ”al slags begær“, der viste sig i hans liv (Rom 7,8). Loven er god; for den er Guds standard for opførsel, men som en synder står Paulus fordømt af den.

`Læs Rom 7,14-15. Hvorfor havde synden så stor succes med at vise Paulus, at han var en frygtelig synder?`

I vers 14 siger Paulus, at han er ”af kød“; derfor har han brug for Jesus Kristus. Kun Jesus kunne fjerne fordømmelsen (Rom 8,1). Kun Jesus kunne befri ham fra syndens slaveri. Han beskriver sig selv som ”solgt til at være under synden.“ Han har ingen frihed. Han kan ikke gøre det, han gerne vil. Han forsøger at gøre det gode, som loven befaler ham at gøre; men synden vil ikke lade ham gøre det.

Gennem denne illustration forsøger Paulus at vise jøderne deres behov for Messias. Han havde allerede gjort det klart, at sejr kun var mulig under nåden (Rom 6,14). Den samme tanke understreges igen i Rom 7. At leve under loven betyder at være slave under synden, som er en ubarmhjertig herre.

**Til at tænke over**

`Hvordan har du selv erfaret, at synden slavebinder os? Har du nogen sinde prøvet at lege med synden og troet, at du kunne styre den, som du ønskede, men opdaget, at du er fanget under en ond og ubarmhjertig slavedriver? Velkommen til den virkelige verden! Hvorfor er det derfor vigtigt, at vi hver dag overgiver os til Jesus og dør fra selvet?`
