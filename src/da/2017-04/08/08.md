---
title:  'Aktiviteter og dialog'
date:   24/11/2017
---

**Guds Ord**

* Søg tilbage i Romerbrevet. Kan du finde tekster, hvor Paulus taler om, at mennesker har en vis viden om Guds moralske krav, også selv om de ikke har fået en direkte åbenbaring via det skrevne ord?
  * Hvad gør ifølge Paulus loven ”retfærdig og god“?
  
` `

**Uddybende spørgsmål**

* Alle menneskelige samfund indrettes efter bestemte love. ”Med lov skal land bygges,“ sagde Jyske Lov af 1241.
  * Hvilke af de bibelske love finder næsten alle mennesker gode, nyttige og nødvendige for at opretholde et ordentligt samfund?
  
` `

* Hvorfor overholder mennesker disse love? Eller gør de?
  * Ville vi overholde dem, hvis overtrædelse ikke medførte straf?
  
` `

* Hvorfor er det så vanskeligt for mennesker at gøre det rigtige, selv når vi er klar over det og har en vis længsel efter at gøre det?

` `

**Mødet med dagligdagen**

* Find eksempler fra dagens Danmark og din hverdag, hvor mennesker direkte eller indirekte giver udtryk for, at de moralske idealer, Guds Ord sætter op, er gode og retfærdige! Del dem med klassen
  * Det er ofte sådan, at vi finder de etiske principper nødvendige, fordi der er mennesker, som bryder dem! Dine eksempler kan altså være negative.

` `

**Personligt kristenliv**

* Det er meget let for mig at fordømme andre, fordi de ikke gør det, de ved er rigtigt. Ofte har jeg en tendens til at tro, at bare fordi jeg (eller andre) har fortalt et andet menneske sandheden, så kan dette menneske også følge den.
  * Læg mærke til, hvordan en sådan (farisæisk) holdning er i fuldstændig modstrid med Paulus’ lære.

* Bed Gud om hjælp til ikke at være fordømmende, men at få hjælp til at tilgive andre og derved bringe Guds nåde ind i deres liv, så de gennem tilgivelsen kan få kraft til at gøre det, som de ved er rigtigt.

**Forstå det bedre**

Romerbrevet 7 er ikke let. Et af den vestlige kulturs grundlæggende problemer med Paulus’ og Bibelens beskrivelse af mennesket har været, at vi har en tendens til at dele mennesket op i to separate dele, legeme/krop og sjæl. Det er ikke Bibelens menneskesyn. Her ses mennesket i sin helhed, i samtlige af sine livsforhold. Kampen mellem godt og ondt i min tilværelse er altså ikke en kamp mellem den gode og den dårlige side af mig, som fx sjæl/sind/ånd (god) kontra legeme/krop (ond). Kampen drejer sig om, hvorvidt jeg med legeme, sjæl, sind, ånd og alt, hvad jeg er, er på Guds side – eller om jeg søger mit eget. Er mit forhold til Gud i orden, ”vandrer jeg i Ånden“. Hvis ikke, er jeg ”kødelig“ eller selvisk.

**Ord og udtryk**

Ordet ”lov“ kan værre forvirrende, fordi det også i Bibelen kan bruges på mange forskellige måder. Vi tænker måske umiddelbart på De Ti Bud eller på Moseloven med dens forskellige sider: ceremonilov, sociallov osv. Men det græske ord ”nomos“ kan også bruges i en mere generel forstand, fx om det, der i almindelighed gælder på et område. Det er lidt på denne måde, Paulus anvender ordet ”lov“, når han i Rom 7,21 siger: ”Jeg finder altså den lov, at jeg, skønt jeg vil gøre det gode, kun evner det onde.“ Hverken her eller i 8,2 tænker han specifikt på De Ti Bud eller på Guds åbenbaring i Det Gamle Testamente, toraen, ”For livets ånds lov har i Kristus Jesus befriet mig fra syndens og dødens lov.“ Han bruger mere ordet ”lov“ i betydningen ”det princip, der gælder.“

` `
