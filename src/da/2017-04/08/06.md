---
title:  'Reddet fra døden'
date:   23/11/2017
---

`Læs Rom 7,21-23. Hvordan har du selv erfaret den samme kamp i dit liv, selv som kristen?`

I dette afsnit sætter Paulus lighedstegn mellem loven i sine lemmer (hans legeme) og syndens lov. Med ”kødet [tjener han] syndens lov“ (Rom 7,25). Men at tjene synden og adlyde dens lov betyder død (se Rom 7,10-11.13). Hans legeme, som det fungerede i lydighed mod synd, kunne derfor meget passende beskrives som ”dette dødsens legeme.“

Loven i hans sind er Guds lov, Guds åbenbaring af sin vilje. Under Helligåndens overbevisning anerkendte Paulus denne lov. Hans sind besluttede at holde den; men når han forsøgte at gøre det, kunne han ikke; for hans legeme ønskede at synde. Hvem har ikke oplevet den samme kamp? I dit sind ved du, hvad du ønsker at gøre; men dit legeme ønsker at gøre noget andet.

`Læs Rom 7,24-25. Hvordan kan vi reddes fra den vanskelige situation, som vi befinder os i?`

Mange har undret sig over, hvorfor Paulus, efter at være nået frem til det fantastiske klimaks i udtrykket ”Gud ske tak ved Jesus Kristus, vor Herre!“ igen henviser til den kamp, han tilsyneladende er blevet befriet fra. Nogle opfatter hans tak som en indskudt udtalelse. De mener, at et sådant udråb er en naturlig følge af hans råb: ”Hvem skal fri mig?“ De mener, at før han går videre med en udvidet drøf- telse af den fantastiske befrielse (Rom 8), opsummerer Paulus, hvad han har sagt i de foregående vers og bekender igen, at der foregår en kamp imod syndens magter.

Andre mener, at Paulus mener ”på egen hånd, når Kristus ikke er med i billedet“ (jf. den ældre danske oversættelse: ”som jeg er i mig selv“). Uanset hvordan vi forstår Rom 7,24-25 bør en ting stå klart: overladt til os selv, uden Kristus, er vi hjælpeløse over for synden. Med Kristus har vi et nyt liv i ham, og løfterne om sejr er vores, hvis vi ønsker at gøre brug af dem, selv om selvet hele tiden forsøger at tage over. På samme måde, som ingen kan trække vejret for dig eller hoste eller nyse for dig, kan ingen på dine vegne vælge at overgive sig til Kristus. Det kan kun du selv vælge. Der findes ingen anden måde, hvormed du kan få del i de sejre, der er lovet os i Jesus Kristus.
