---
title:  'Svage i troen'
date:   24/12/2017
---

I Rom 14,1-3 er spørgsmålet, om man måtte spise kød, der var ofret til afguderne. Kirkemødet i Jerusalem (ApG 15) havde afgjort, at omvendte hedninger skulle holde sig fra det. Men det var altid usikkert, om kød solgt på offentlige markeder stammede fra dyr, der var ofret til afguder (se 1 Kor 10,25). For nogle kristne betød dette ingenting. Andre valgte at spise grønsager i stedet, hvis der var den mindste tvivl. Spørgsmålet havde intet at gøre med vegetarisme og sund levevis. Paulus siger heller ikke noget i dette afsnit om, at forskellen mellem rent og urent kød var blevet afskaffet. Det er ikke, hvad det drejer sig om. Hvis ordene ”tillader ham at spise hvad som helst“ (Rom 14,2) opfattes som, at alle dyr, både rene og urene, nu kan spises, ville det være en forkert brug af teksten. En sammenligning med andre nytestamentlige tekster ville modsige en sådan brug af dette vers.

At ”tage imod“ en, der er ”svag i troen“, betød at give vedkommende fuldt medlemskab og social status. Man skulle ikke debattere med vedkommende, men give ham eller hende ret til at have sin mening.

`Læs Rom 14,1-3. Hvilket princip finder vi i disse vers?`

Det er også vigtigt at forstå, at Paulus i Rom 14,3 ikke taler negativt om den, der er ”svag i troen“. Han rådgiver heller ikke vedkommende om, hvordan han eller hun skal blive stærk. I forhold til Gud er den oversamvittighedsfulde kristne accepteret (tilsyneladende dømt oversamvittighedsfuld af sine medkristne, men ikke af Gud). ”Gud har jo taget imod ham“ (Rom 14,3).

`Læs Rom 14,4. Hvordan forstærker Rom 14,4 det, vi netop har set på?`

**Til at tænke over**

`Findes der tider og steder, hvor vi er nødt til at gribe ind og dømme, ikke en persons hjerte, men i hvert fald vedkommendes handlinger, selv om vi må huske de principper, som vi har set på i dagens afsnit? Skal vi i enhver situation træde et skridt tilbage og intet sige eller gøre? Es 56,10 beskriver vogtere som ”stumme hunde, der ikke kan gø.“ Hvordan kan vi vide, hvornår vi skal tale, og hvornår vi skal tie? Hvordan finder vi den rette balance?`
