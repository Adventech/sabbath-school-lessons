---
title:  'Intet anstød'
date:   26/12/2017
---


`Læs Rom 14,15-23 og 1 Kor 8,12-13. Skriv et kort resume af det, Paulus siger her. Hvilket princip finder vi i dette afsnit, som vi kan gøre brug af på alle livets områder?`

I Rom 14,17-20 sætter Paulus forskellige sider af kristenlivet i det rette perspektiv. Selv om mad og drikke er vigtigt, bør de kristne ikke skændes over, at nogle mennesker vælger at spise grønsager i stedet for kød, der måske er ofret til afguder. I stedet bør de fokusere på retfærdighed, fred og glæde i Helligånden. Hvordan kan vi anvende denne tanke på spørgsmål om kostvaner i dag i vores menighed? Uanset, hvor stor velsignelse vores sundhedsbudskab er, og især vores lære med hensyn til kost, er det ikke alle, der ser dette emne på samme måde, og vi bør respektere disse forskelle.

I Rom 14,22, midt i al den snak om at overlade mennesker til deres egen samvittighed, tilføjer Paulus en meget interessant advarsel: ”Salig er den, der ikke dømmer sig selv med det valg, han træffer.“

`Hvori består hans advarsel? Hvordan står dette i forhold til resten af det, han siger i denne sammenhæng?`

Har du hørt nogen sige; ”Det rager ikke andre, hvad jeg spiser eller drikker eller hvilken slags underholdning, jeg deltager i“? Er det rigtigt? Ingen af os lever i et tomrum. Vores handlinger, ord, gerninger, ja til og med kostvaner kan have enten en god eller dårlig indflydelse på andre. Det er ikke vanskeligt at se det. Hvis en, der ser op til dig, ser dig gøre noget ”forkert“, kan vedkommende blive tilskyndet til at følge dit eksempel og gøre det samme. Vi bedrager os selv, hvis vi tror noget andet. At påstå, at du ikke tvang vedkommende, er irrelevant. Som kristne har vi et ansvar over for hinanden, og hvis vores eksempel kan føre nogle på afveje, er vi skyldige.

**Til at tænke over**

`Hvilken slags eksempel er du? Ville du føle dig vel til pas ved at andre, især unge eller nye troende, fulgte dit eksempel i alle ting? Hvad fortæller dit svar om dig selv?`
