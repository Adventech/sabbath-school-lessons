---
title:  'For Guds domstol'
date:   25/12/2017
---

`Læs Rom 14,10. Hvilken begrundelse giver Paulus her for, at vi skal være varsomme med, hvordan vi dømmer andre?`

Vi kan have en tendens til at dømme andre meget hårdt og ofte for de samme ting, vi selv gør. Men tit virker det, vi selv gør, ikke nær så slemt, som når andre gør det samme. Måske kan vi narre os; men vi kan ikke narre Gud, som har advaret os: ”Døm ikke, for at I ikke selv skal dømmes. For den dom, I dømmer med, skal I selv dømmes med, og det mål, I måler med, skal I selv få tilmålt med. Hvorfor ser du splinten i din broders øje, men lægger ikke mærke til bjælken i dit eget øje? Eller hvordan kan du sige til din broder: Lad mig tage splinten ud af dit øje! og så er der en bjælke i dit eget øje?“ (Matt 7,1-4).

`Læs Rom 14,11. Hvad er betydningen af den udtalelse fra Det Gamle Testamente, som Paulus citerer her?`

Citatet fra Es 45,23 støtter den tanke, at alle skal stå frem for Guds domstol. ”Hvert knæ“ og ”hver tunge“ gør dommen individuel. Det er tydeligt, at vi alle skal stå til ansvar for vores liv og vores handlinger (Rom 14,12). Ingen kan svare for en anden.

`Læs Rom 14,14. Hvordan opfatter du i lyset af sammenhængen det, Paulus siger her?`

Emnet er stadigvæk mad, der var ofret til afguder. Det er tydeligt, at det ikke handler om forskellen mellem ren og uren føde. Paulus siger, at der i sig selv ikke er noget forkert i at spise mad, der er blevet ofret til afguder. For hvad er en afgud? Ingenting (se 1 Kor 8,4), så hvad så, om en eller anden hedning ofrede mad til en statue af en frø eller en okse?

Men en person må ikke tvinges til at gå imod sin samvittighed, selv om vedkommendes samvittighed er overfølsom. Dette var en kendsgerning, som de ”stærke“ brødre tilsyneladende ikke forstod. De foragtede de ”svages“ samvittighedsfuldhed og fik dem til ”at snuble eller falde.“

**Til at tænke over**

`Kan det tænkes, at du i din iver for Herren står i fare for at gøre det, Paulus advarer imod? Hvorfor må vi være varsomme med ikke at forsøge at være andres samvittighed, uanset hvor gode vores hensigter måtte være?`
