---
title:  'Overholdelsen af dage'
date:   27/12/2017
---

I diskussionen om ikke at dømme andre, som ser anderledes på tingene end os, og om ikke at medvirke til andres fald, fordi de bliver stødte over vores handlinger, bringer Paulus spørgsmålet om specielle mærkedage på bane. Nogle ønskede måske at fejre dem, mens andre ikke gjorde det.

`Læs Rom 14,4-10. Hvordan skal vi forstå det, Paulus her siger? Siger dette noget om det fjerde bud? Hvis ikke, hvorfor ikke?`

Der var tilsyneladende strid i den tidlige kirke om overholdelsen af visse dage eller ikke. I Gal 4,9-10 kritiserer Paulus galaterne for at overholde ”dage og måneder og tider og år.“ Nogle i menigheden havde overtalt de kristne i Galatien til at blive omskåret og til at holde andre af Moselovens krav. Paulus frygtede, at disse ideer også kunne skade de romerske kristne. Men i Rom var det måske de jødekristne, der havde svært ved at overbevise sig selv om, at de ikke længere behøvede at overholde de jødiske fester. Paulus siger til dem: Gør, som I har lyst til i den sag; det vigtigste er, at I ikke dømmer dem, der har en anden opfattelse end jer på det punkt. Der var åbenbart nogle kristne, der havde besluttet sig for at overholde en eller flere af de jødiske fester for at være på den sikre side. Paulus’ råd er: Lad dem gøre det, hvis de har det bedst med det.

At bringe den ugentlige sabbat ind i Rom 14,5, som nogle gør, er uberettiget. Som vi har set hele dette kvartal, lagde Paulus stor vægt på lydighed mod loven. Han taler her om mennesker, der blev forargede over at spise kød, der måske var blevet ofret til afguder, ikke om at holde de Ti Bud, så det er vanskeligt at se, hvorfor sabbatten skulle have noget med det at gøre. Selv om det er almindeligt at bruge disse vers som et eksempel for at vise, at den syvende dag som sabbat ikke længere gælder, siger de slet ikke det. At bruge teksten på den måde er et godt eksempel på det, Peter advarede imod, at man gjorde med Paulus’ skrifter: ”Sådan som han jo skriver i alle sine breve, for så vidt han kommer ind på dette emne. I hans breve er der nogle ting, som er vanskelige at forstå, og som ukyndige og ubefæstede sjæle fordrejer – men det gør de jo også med de øvrige skrifter – til deres eget fordærv” (2 Pet 3,16).

**Til at tænke over**

`Hvad er din erfaring med sabbatten? Har den været den velsignelse, den er bestemt til at være? Hvilke forandringer kan du foretage for bedre at kunne opleve det, Gud tilbyder dig i sabbatten?`
