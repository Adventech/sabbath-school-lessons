---
title:  'Aktiviteter og dialog'
date:   29/12/2017
---

**Guds Ord**

* Romerbrevet beskriver frelsen i lyset af retfærdiggørelse og Guds dom. Andre bibelske bøger gør det anderledes.
  * Hvordan beskriver de fire evangelierne frelsen?
  * Hvordan beskriver Åbenbaringens Bog den?
  * Hvordan kan det være, at Gud i sit Ord har fremstillet frelsen på forskellige måder?
    * Hvad betyder det for os?

` `

* Prøv at løbe igennem Romerbrevet og noter de direkte citater fra Det Gamle Testamente.
  * Hvor mange er der? Hvorfra i GT er de taget?
  * Hvad fortæller disse citater os i dag om betydningen af GT og dets forhold til Det Nye Testamente?
  
` `

* Lektien kan ikke omfatte alle sider ved Romerbrevet. Prøv evt. sammen at læse Paulus’ personlige hilsener i Rom 16,1-16 igennem og se, om du ved hjælp af fodnoter og/eller bibelordbog kan lære mere om nogle af personerne.
  * Hvem var fx Føbe, Priska og Akvila?
  * Hvor mange er kvinder?
  * Hvordan kan Andronikus og Junias (som egentlig hedder Junia og er en kvinde) kaldes ”apostle“; hvad fortæller det om definitionen af en apostel?
  
` `

**Uddybende spørgsmål**

* Findes der situationer i vores kultur i dagens Danmark, hvor nogle mennesker associerer bestemte handlinger eller steder med ugudelighed, hvor andre kristne ikke føler, at der er noget problem?
  * Tænk her over forhold, som ikke direkte strider mod, hvad Guds Ord beskriver, men som helt afhænger af vores fortolkning af situationen.
  
` `

**Personligt kristenliv**

* Del med din klasse
  * 1-3 punkter, du specielt har sat pris på i kvartalets bibelstudium
  * 1-3 spørgsmål, du endnu har i forbindelse med Romerbrevet
  
` `

**Forstå det bedre**

Når Paulus i Romerbrevet 14 taler om betydningen af ikke at dømme andre, introducerer han ikke en ny og fremmed tanke. Læg mærke til, hvordan han i 2,1-4 netop har understreget, at vi på dommens dag vil blive dømt, fordi vi selv har dømt andre. Hans tanke er på linje med Jesu ord om fordømmelse og tilgivelse i bjergprædikenen (se Matt 6,12.14-15 og 7,1-5).

For mange forskere er det usikkert, hvad Paulus helt præcist taler om i Rom 14,5, når han beskriver, hvordan nogle ”regner den ene dag for vigtigere end andre.“

* Allerførst er det ikke helt tydeligt, om Paulus her omtaler særlige dage fra en jødisk eller hedensk synsvinkel. Hvis han har jødekristne i tanke, er de jødiske festdage relevante. Hvis hans synsvinkel er hedningekristnes baggrund, skal vi være opmærksomme på, at det græsk-romerske samfund var gennemsyret af tanken om forskellige dages betydning. Nogle dage var knyttet til bestemte guder, på nogle dage var man forsigtige på et område, andre dage på et andet. Nogle dage var mørke, andre lyse.

* Dernæst er det ikke helt klart, hvor stor betydningen, sammenhængen i Romerbrevet skal tillægges betydning, når man drøfter, hvilke dage der er tale om. Det er fx i lyset af talen om spisning i 14,3 og 6 blevet foreslået, at apostlen her tænker på diskussionen om fastedage; i det jødiske samfund foregik der en stadig diskussion om, hvilke to dage i ugen man burde faste!

* Denne usikkerhed bør ikke skabe problemer for de kristne i dag. Den bør tvært imod minde os om, at vi ikke skal bygge læresætninger og drage altafgørende konklusioner fra en enkelt vanskelig tekst. Når vi fx som adventister fejrer den syvende dag som sabbat, bygger det ikke på en enkelt vanskelig tekst, men på Bibelens klare lære som et hele.
  * Mht. tekster fra brevene, hvor specifikke situationer beskrives, og hvor vi ikke helt er klar over baggrunden, bør vi derfor udvise en vis forsigtighed og god portion sund fornuft. Hvad der er væsentligt, har Guds Ord gjort klart for os.
  
` `

**Ord og udtryk**

Sola scriptura eller ”af Skriften alene“ er et af fire udtryk, der ofte bruges for samlet at give et overblik over den reformatoriske lære. Selv om ikke alle blev brugt af reformatorerne selv, udtrykker de klart det protestantiske syn på kristentroens kerne. De øvrige tre er ”af tro alene“, altså ikke ved egne gerninger, ”af nåde alene“, altså uden fortjeneste, og ”ved Kristus alene“.

` `
