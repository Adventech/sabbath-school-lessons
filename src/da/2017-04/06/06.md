---
title:  'Jesus, den anden Adam'
date:   09/11/2017
---

”Altså: Ligesom en enkelts fald blev til fordømmelse for alle mennesker, sådan er en enkelts retfærdige gerning også blevet til retfærdighed og liv for alle mennesker. For ligesom de mange blev syndere ved det ene menneskes ulydighed, sådan skal også de mange blive retfærdige ved én enestes lydighed“ (Rom 5,18-19).

`Hvilken kontrast opstilles i disse vers? Hvilket håb tilbydes vi i Jesus Kristus?`

Det ene og afgørende, vi modtog fra Adam, var en dødsdom. Men Kristus greb ind og vandt sejr, hvor Adam faldt, og udholdt enhver prøve i menneskers sted. Han forløste os fra følgerne af Adams skamfulde nederlag og fald, og som vores stedfortræder gav han os muligheden for igen at få det rette forhold til Gud. Derfor er Jesus ”den anden Adam“.

”Den anden Adam havde frihed til at vælge og var ansvarlig for sine handlinger. Han var omgivet af intenst udspekulerede og vildledende indflydelser og var derfor langt værre stillet end den første Adam, når det gjaldt at leve et syndfrit liv. Men midt blandt syndere modstod han alligevel enhver fristelse til at synde og opretholdt sin uskyldighed. Han var altid uden synd.“ (Ellen White kommentar, *The SDA Bible Commentary*, 6. bind, s. 1074).

`Læs Rom 5,15-19. Hvordan beskrives kontrasten mellem Adams og Kristi handlinger?`

Læg mærke til de modsatte ideer: liv og død; ulydighed og lydighed; fordømmelse og retfærdiggørelse; synd og retfærdighed. Jesus kom og vandt alt det tilbage, som Adam havde tabt.

Det er også fascinerende, at ordet gave forekommer fem gange i Rom 5,15-17. Fem gange! Pointen er tydelig: Paulus understreger, at retfærdiggørelse ikke kan fortjenes; det er en gave. Vi fortjener den ikke, og vi kan ikke gøre os fortjent til den. Ligesom med alle andre gaver er vi nødt til at række ud og modtage dem, og i dette tilfælde tager vi imod gaven i tro.

**Til at tænke over**

`Hvad er den bedste gave, du nogensinde har modtaget? Hvad gjorde den så god og speciel? Hvordan gjorde det faktum, at det var en gave, og ikke noget du havde gjort dig fortjent til, dig særlig taknemlig? Selv den bedste jordiske gave kan ikke engang begynde at måle sig med det, vi har i Jesus!`
