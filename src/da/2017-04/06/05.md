---
title:  'Fra Adam til Moses'
date:   08/11/2017
---

`Læs Rom 5,13-14. Hvad lærer Paulus om loven i disse vers?`

Hvad taler Paulus om? Udtrykket ”før loven“ er parallelt med udtrykket ”fra Adam til Moses“. Han taler her om tiden mellem skabelsen og lovgivningen på Sinaj, før israelitternes lovsystem, som selvfølgelig indbefattede De Ti Bud, formelt blev introduceret.

”Før loven“ betyder før Guds detaljerede krav i de forskellige love, der blev givet til Israel på Sinaj. Synd eksisterede før Sinaj. Hvordan kunne den ikke? Var løgn, drab, ægteskabsbrud og afgudsdyrkelse ikke syndigt før Sinaj? Selvfølgelig var det det.

Det er rigtigt, at menneskeheden generelt før Sinaj havde en mere begrænset åbenbaring af Gud; men de vidste åbenbart nok til, at de kunne stå til ansvar for det, de gjorde. Gud er retfærdig og vil ikke straffe nogen uretfærdigt. Paulus påpeger, at menneskene før Sinaj døde. Døden kom til alle. Selv om de ikke havde syndet imod et direkte udtrykt bud, havde de ikke desto mindre syndet. De havde Guds åbenbaringer i naturen, men havde ikke reageret på dem og var derfor skyldige. ”For hans usynlige væsen, både hans evige kraft og hans guddommelighed, har kunnet ses siden verdens skabelse og kendes på hans gerninger. De har altså ingen undskyldning“ (Rom 1,20).

`Læs Rom 5,20-21. Hvorfor åbenbarede Gud sig på en mere tydelig måde i ”loven“?`

De befalinger, der blev givet på Sinaj, indbefattede også moralloven, selv om den havde eksisteret inden. Ifølge Bibelen var dette første gang, at loven blev skrevet og vidt udbredt.

Da israelitterne begyndte at sammenligne sig med de guddommelige krav, opdagede de, at de slet ikke kunne leve op til dem og dermed ”blev synden større“. Pludselig gik det op for dem, hvor omfattende deres overtrædelser var. Hensigten med en sådan åbenbaring var at hjælpe dem til at se deres behov for en frelser og lede dem til at tage imod den nåde, Gud så frit tilbød dem. Som vi har understreget før, var den sande version af den gammeltestamentlige tro slet ikke legalistisk.

**Til at tænke over**

`Hvordan giver lovene i dit eget land en menneskelig opfattelse af rigtigt og forkert? Hvis menneskelige lov kan gøre det, hvordan er det så med Guds evige lov?`
