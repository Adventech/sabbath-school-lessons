---
title:  'Aktiviteter og dialog'
date:   10/11/2017
---

**Guds Ord**

* Prøv ved hjælp af en ordbog at finde tekster i Bibelen, der frem- hæver ”udholdenhed“ eller ”tålmodighed“ som en kristen dyd. Læs nogle af disse tekster sammen.
  * Find eksempler på bibelske personer, der udviste denne egenskab, selv om ordet måske ikke direkte er brugt om dem!

` `

* Læs de centrale vers i Rom 5,6-8 igen.
  * Døde Jesus for alle mennesker? Hvis han gjorde, hvorfor bliver så ikke alle frelst?
  * Hvordan vil du forklare dette for kristne, der mener, at Jesu forsoning er begrænset til de udvalgte, som Gud forud har bestemt til frelse?
  * Hvilke andre bibeltekster kan du finde som støtte for dine synspunkter?

` `

  **Uddybende spørgsmål**

  * Sammenligningen mellem Adam og Jesus fremhæver, at Jesus er blevet ophav til en ny menneskehed. Tænk over og drøft, hvad det vil sige at være et menneske i den menneskehed, Jesus er Herre over.
  * Hvad er karakteristiske træk?
  * Hvorved adskiller denne nye menneskehed sig fra den øvrige menneskehed mht. til
    - værdier og livsmål?
    - holdning og aktiviteter?

` `

* Romerbrevet 5 fremhæver Guds kærlighed. I den danske offentlige debat har Guds kærlighed også været genstand for drøftelse inden for det seneste år. Nogle har hævdet, at vi kun skal elske vores nærmeste, ikke de ”fjerneste“, de fremmede eller de andre!
  * Hvordan stemmer dette synspunkt med Paulus’ beskrivelse af Guds kærlighed?
  * Hvordan kan vi bedst i praksis vise vores kristne kærlighed til naboer, fremmede, ikke-kristne – og dem, som bor langt væk fra os?

` `

**Personligt kristenliv**

* Når du møder mennesker, som ikke tror som dig, eller slet ikke tror, eller mennesker, som tydeligt er ”syndere“, tænk da over, at Kristus døde for os, mens vi endnu var syndere og langt borte fra Gud.
  * Bed Gud om ved sin Hellige Ånd at udgyde kærlighed i disse menneskers hjerter.

**Ord og udtryk**

Udholdenhed eller tålmodighed (jf. det græske ord *hypomone*) er et centralt udtryk for de kristnes karakter i Det Nye Testamente, og det blev et vigtigt begreb for de kristne i de første århundreder – selv om det ofte er glemt af kristne i dag! Adskillige store kristne teologer i den tidlige kristendom skrev bøger eller traktater om netop udholdenhed/tålmodighed.

Det var vigtigt for de kristne at udvise tålmodighed i deres omgang med andre mennesker, som ikke var kristne. I mission var det vigtigt ikke at gå for hurtigt frem eller presse mennesker. Frem for med en masse ord var det vigtigt for de kristne at lade deres liv og livsførelse drage mennesker til Gud. At blive en kristen skulle ikke være en tilfældig øjebliksbeslutning, men en karakterforvandling for evigheden. Derfor var tålmodighed en nøgledyd.  

**Forstå det bedre**

De grammatiske tider, der anvendes om retfærdiggørelse, kan forvirre. Første gang, Paulus nævner retfærdiggørelse i Rom 2,13, er det rent faktisk fremtid, fordi han taler om frikendelsen på dommens dag, som naturligvis lå i fremtiden. Men i Rom 5,1, hvor Paulus atter bruger udtrykket, er den grammatiske form en såkaldt ”aorist“. Det betyder, at Paulus her omtaler en færdigafsluttet handling. Den tilsyneladende modsætning mellem disse grammatiske tider løses, når man forstår, hvad frelsen indebærer: når Gud i sin nåde i dag retfærdiggør et menneske, der tror, behandler Gud allerede i dag dette menneske, som om den endelige, fremtidige dom er afsagt. Det kan han gøre, fordi Jesus har påtaget sig den straf, den troende har fortjent.

**Til at tænke over**

Det kan være let at blive abstrakt, når man teologisk taler om frelse. Vi siger måske, at vi frelses ved Kristi retfærdighed eller ved hans karakter, og det er naturligvis ikke forkert. Men lad os altid huske, at vi frelses af en person. Jesus er vores frelser. Vi taler om hans retfærdighed for at uddybe, hvordan han kan være det; men han er vores personlige frelser, både din og min.

` `

**Noter**

``
