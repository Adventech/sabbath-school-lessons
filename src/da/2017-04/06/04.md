---
title:  'Døden kom ved synden'
date:   07/11/2017
---

Døden er en fjende, den ultimative fjende. Da Gud skabte menneskene, skabte han dem til at leve evigt. Med nogle få undtagelser ønsker ingen at dø; og de, som ønsker det, gør det oftest på grund af store personlige kvaler og lidelser. Det er imod vores mest basale natur at skulle dø. Det skyldes, at vi fra begyndelsen blev skabt til at leve evigt. Døden skulle være ukendt for os.

`Læs Rom 5,12. Hvad beskriver Paulus i dette vers? Hvad forklarer det?`

Kommentatorer har skændtes mere over dette ene vers i Bibelen end næsten noget andet. Måske skyldes det, som det bemærkes i The SDA Bible Commentary, 6. bind, s. 529, disse kommentatorers ”forsøg på at bruge dette vers på andre måder, end Paulus havde til hensigt.“

Et punkt, de diskuterer, er: Hvordan blev Adams synd videregivet til hans efterkommere? Var Adams efterkommere skyldige i Adams synd, eller er de skyldige over for Gud på grund af deres egne synder? Man har forsøgt at finde svar på det spørgsmål i dette vers; men det er ikke, hvad Paulus taler om. Han havde noget helt andet i tanke. Han understreger det, han allerede har sagt: ”alle har syndet“ (Rom 3,23). Vi har brug for at erkende, at vi er syndere; for det er kun på den måde, vi indser, at vi har brug for en frelser. Paulus forsøgte at få sine læsere til at indse, hvor frygtelig synden er, og hvad den gennem Adam bragte ind i denne verden. Derefter viser han, hvad Gud tilbyder os i Jesus som den eneste løsning på den tragedie, denne verden blev udsat for gennem Adams synd.

Men dette vers fortæller kun om problemet – død gennem Adam – ikke om løsningen – liv i Kristus. En af de mest fantastiske sider ved evangeliet er, at døden er blevet opslugt af livet. Jesus gik gennem dødens porte og brød dens lænker. Han siger: ”Jeg var død, og se, jeg lever i evighedernes evigheder, og jeg har nøglerne til døden og dødsriget“ (Åb 1,18). Fordi Jesus har nøglerne, kan fjenden ikke længere holde sine ofre i graven.

**Til at tænke over**

`Hvilken erfaring har du selv haft med dødens virkelighed og tragedie? Når vi står ansigt til ansigt med en så ubarmhjertig fjende, hvorfor er det da nødvendigt at bevare et håb om noget større og bedre end os selv og det, denne verden kan tilbyde?`
