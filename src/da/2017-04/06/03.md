---
title:  'Mens vi endnu var svage'
date:   06/11/2017
---

`Læs Rom 5,6-8. Hvad siger dette afsnit os om Guds karakter, og hvorfor giver disse vers os stort håb?`

Da Adam og Eva så skammeligt og uden undskyldning overtrådte de guddommelige krav, tog Gud det første skridt på vejen til forsoning. Og lige siden har Gud taget initiativet i at sørge for en måde at blive frelst på og i at invitere mænd og kvinder til at tage imod hans tilbud om forsoning. ”Men da tidens fylde kom, sendte Gud sin søn“ (Gal 4,4).

`Læs Rom 5,9. Paulus siger her, at vi gennem Jesus kan frelses fra Guds vrede. Hvad betyder det?`

Aftenen før israelitterne forlod Egypten, beskyttede blodet på dørstolperne deres førstefødte fra den vrede, der ramte Egyptens førstefødte. På samme måde garanterer Jesu blod, at den, der er blevet gjort retfærdig og holder fast i den status, vil blive beskyttet, når Guds vrede til sidst ødelægger synden ved verdens ende.

Nogle mennesker kæmper med tanken om en kærlig Gud, der er vred. Men det er netop på grund af hans kærlighed, at denne vrede eksisterer. Hvordan kan Gud, som elsker verden, ikke være vred over synd? Hvis han var ligeglad med os, ville det ikke bekymre han, hvad der sker med os. Se dig omkring i verden og se, hvad synd har gjort ved hans skaberværk. Hvordan kan Gud lade være med at være vred over så meget ondskab og ødelæggelse?

`Læs Rom 5,10-11. Hvilke andre grunde har vi til at glæde og fryde os?`

Nogle kommentatorer har i Rom 5,10 set en henvisning til det liv, Kristus levede her på jorden, hvor han udviklede en fuldkommen karakter, som han nu tilbyder at tilregne os. Det er rigtigt, at dette er, hvad Kristus udrettede, men Paulus lader til at understrege det faktum, at selv om Kristus døde, opstod han igen og lever i al evighed (se Hebr 7,25). Vi frelses, fordi han lever. Hvis han var forblevet i graven, ville vores håb være gået til grunde med ham. Rom 5,11 fortsætter med at give grunde til vores stolthed (eller glæde) i Herren, nemlig hvad Jesus har gjort for os.
