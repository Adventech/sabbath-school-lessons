---
title:  'Retfærdiggjort af tro'
date:   05/11/2017
---

`Læs Rom 5,1-5. Skriv på linjerne herunder et resume af Paulus’ budskab. Hvad siger det dig her og nu?`

Udtrykket ”er blevet gjort retfærdige af tro“ indikerer, at det er en handling, der er afsluttet. Vi er blevet erklæret retfærdige eller betragtet som retfærdige, ikke gennem lovgerninger, men ved at have modtaget Jesus Kristus. Det fuldkomne liv, som Jesus levede her på jorden, er blevet tilregnet os. Samtidig er alle vores synder blevet lagt på Jesus. Gud har betragtet det, som var det Jesus, ikke os, som begik disse synder. Straffen blev lagt på Kristus i vores sted, så vi aldrig behøver at lide den. Hvilken bedre nyhed findes der for en synder?

Det græske ord, der både i Rom 5,2 og 5,3 oversættes med ”er stolte af,“ kan også oversættes med ”glæde sig“, ”fryde sig“. Der er en tydelig forbindelse mellem disse to vers. Retfærdiggjorte mennesker kan fryde sig under trængsler; for de har fæstet deres tro på Jesus Kristus og har tillid til ham. De har tillid til, at Gud vil lade alt virke sammen til gode for dem, der elsker ham. De vil regne det for en ære at lide for Kristi sag (se 1 Pet 4,13).

Læg også mærke til udviklingen i Rom 5,3-5.

1. *Udholdenhed*. Det græske ord, der oversættes med udholdenhed er hupomone, som betyder en ”urokkelig udholdenhed“. Det er denne slags udholdenhed, der udvikles gennem trængsler hos den, der holder fast ved troen og ikke mister det håb af syne, som vedkommende har i Kristus, selv midt i alle de prøvelser og lidelser, som til tider kan gøre tilværelsen så svær.

2. *Fasthed*. Det græske ord dokime, der oversættes med fasthed, betyder bogstaveligt ”prøvet fasthed“ eller mere specifikt ”prøvet karakter“. Den, der tålmodigt udholder trængsler, kan udvikle en prøvet fasthed i karakteren.

3. *Håb*. Udholdenhed og fasthed skaber naturligt håb – det håb, vi har i Jesus og løftet om frelse i ham. Så længe vi i tro, anger og lydighed klynger os til Jesus, har vi alt at håbe på.

**Til at tænke over**

`Hvad er den ene ting i livet, du mere end noget andet håber på? Hvordan kan det håb opfyldes i Jesus? Eller kan det? Er du sikker på, at du vil gøre så meget ud af det håb, hvis det ikke kan opfyldes i ham?`
