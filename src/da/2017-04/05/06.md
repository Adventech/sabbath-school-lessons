---
title:  'Loven og synd'
date:   02/11/2017
---

Vi hører ofte mennesker sige, at loven er blevet afskaffet i Det Nye Testamente, og de går videre ved at citere tekster, som de mener beviser denne påstand. Men logikken bag den udtalelse er ikke særlig god, og det er teologien bagved heller ikke.

`Læs 1 Joh 2,3-6; 3,4 og Rom 3,20. Hvad fortæller disse vers om forholdet mellem lov og synd?`

For et par hundrede år siden skrev den irske forfatter Jonathan Swift: ”Men vil noget menneske påstå, at hvis ordene druk, snyd, løgn, tyveri ved en parlamentsbeslutning blev fjernet fra vores sprog og ordbøger, ville vi alle vågne op næste dag og være ædruelige, ærlige og retfærdige og elske sandhed? Er det måske sandsynligt?“ (Jonathan Swift, *A Modest Proposal and Other Satires* (New York: Prometheus Books, 1995), s. 205).

Det samme gælder, hvis Guds lov er blevet afskaffet. Hvorfor er det da stadigvæk forkert og syndigt at lyve, slå ihjel og stjæle? Hvis Guds lov er blevet forandret, må definitionen af synd også forandres. Eller hvis Guds lov er blevet afskaffet, må synd også være det, og hvem tror på det? (Se også 1 Joh 1,7-10; Jak 1,14-15.)

I Det Nye Testamente finder vi både loven og evangeliet. Loven viser, hvad synd er; evangeliet viser hen til løsningen på syndens problem, nemlig Jesu død og opstandelse. Hvis ikke der er nogen lov, er der ingen synd, og hvad skal vi så frelses fra? Kun i lovens sammenhæng og dens fortsatte gyldighed giver evangeliet mening.

Ofte hører vi, at korset annullerede loven. Det er ret ironisk; for korset viser, at loven ikke kan afskaffes eller forandres. Hvis Gud ikke afskaffede eller forandrede loven, før Kristus døde på korset, hvorfor skulle han gøre det efter? Hvorfor ikke fjerne loven efter menneskenes syndefald og dermed spare menneskeheden for den lovlige straf, som lovbrud fører til? På den måde havde Jesus aldrig behøvet at dø. Jesu død viser, at hvis loven kunne afskaffes eller forandres, burde det være sket før korset, ikke efter. Intet viser altså lovens fortsatte gyldighed bedre end Jesu død, som fandt sted, netop fordi loven ikke kunne forandres.

**Til at tænke over**

`Ville det føre til mindre smerte og kval for dem, der er offer for ægteskabsbrud, hvis der ikke var nogen lov imod det? Hvordan kan dit svar hjælpe dig til at forstå, hvorfor Guds lov stadigvæk gælder? Hvordan har du selv erfaret følgerne af at overtræde Guds lov?`
