---
title:  'Fortjeneste eller nåde?'
date:   30/10/2017
---

Den problemstilling, Paulus behandler her, drejer sig om meget mere end kun teologi. Det handler om selve kernen i frelsen og vores forhold til Gud. Hvis man tror, at man må fortjene Guds anerkendelse – at man må nå et vist niveau af hellighed, før man kan blive retfærdiggjort og tilgivet – vil det være naturligt at vende blikket indad og se på sig selv og sine gerninger. Religion kan blive umådelig selvcentreret, og det er det sidste, nogen af os har brug for.

Hvis man på den anden side fatter den store nyhed, at retfærdiggørelse er en gave fra Gud, fuldstændig ufortjent og uforskyldt, vil det være meget lettere og mere naturligt for os at fokusere på Guds kærlighed og nåde i stedet for på sig selv.

`Læs Rom 4,6-8. Hvordan går Paulus her videre med temaet om retfærdiggørelse af tro?`

”Synderen må i tro komme til Kristus, gribe fat i hans fortjeneste, lægge sin egen synd på Syndbæreren og modtage hans tilgivelse. Dette var grunden til, at Kristus kom til verden. På den måde bliver Kristi retfærdighed tilskrevet den angrende, troende synder. Han bliver medlem af den kongelige familie.“ (Ellen White, *Selected Messages*, 1. bind, s. 215).

Paulus går videre med at forklare, at frelse af tro ikke kun gælder jøder, men også hedninger (Rom 4,9-12). Hvis man ønsker at blive virkelig teknisk, var Abraham slet ikke jøde; han kom fra en hedensk baggrund (Jos 24,2). På hans tid var der intet skel mellem jøder og hedninger. Da Abraham blev gjort retfærdig (1 Mos 15,6) var han ikke engang blevet omskåret. Abraham blev derfor både de omskårnes og de uomskårnes fader og tillige et mægtigt eksempel, som Paulus kunne bruge for at vise, at frelsen gælder for alle. Kristus er død for alle, uanset race eller nationalitet (Hebr 2,9).

**Til at tænke over**

`Hvorfor er racemæssige, etniske og nationale fordomme så frygtelige, når vi tænker over korsets universelle karakter, og hvad det fortæller os om hvert eneste menneskes værdi? Hvordan kan vi lære at se fordomme i vores eget liv og med Guds nåde rense os for dem?`
