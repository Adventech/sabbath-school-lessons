---
title:  'Loven'
date:   29/10/2017
---

`Læs Rom 3,31. Hvad er Paulus’ pointe? Hvorfor er dette vigtigt for os som adventister?`

I dette afsnit understreger Paulus kraftigt, at tro ikke gør loven overflødig. Men selv de, der holder loven, til og med hele den gammeltestamentlige samling af love, blev aldrig frelst derved. Det Gamle Testamentes religion såvel som Det Nyes har altid lært, at frelse kom ved Guds nåde, der ved tro blev givet til syndere.

`Læs Rom 4,1-8. Hvordan viser dette, at selv i Det Gamle Testamente blev man frelst af tro, ikke af lovgerninger?`

Ifølge beretningen i Det Gamle Testamente blev Abraham regnet for retfærdig, fordi han ”troede Gud“. Derfor lærer selv Det Gamle Testamente retfærdiggørelse af tro. Enhver påstand om, at tro ”sætter loven ud af kraft“, er derfor falsk; frelse af tro er i høj grad en del af Det Gamle Testamente. Det lærer nåde hele vejen igennem. Var hele helligdomstjenesten fx ikke et billede på, hvordan syndere bliver frelst, ikke af deres egne gerninger, men ved en stedfortræders død?

Eller hvad kan forklare, hvordan David blev tilgivet efter den beskidte affære med Batseba? Det var i hvert fald ikke lovgerninger, der frelste ham; for han overtrådte så mange af lovens principper, at den fordømte ham på adskillige områder. Hvis David skulle frelses af loven, ville David slet ikke blive frelst.

Paulus præsenterer Davids genindsættelse i Guds nåde som et eksempel på retfærdiggørelse af tro. Tilgivelse var en nådeshandling fra Guds side. Her er altså endnu et eksempel fra Det Gamle Testamente på retfærdiggørelse af tro. Til trods for at mange i det gamle Israel blev meget legalistiske, var den jødiske religion altid en religion af nåde. Legalisme var en forvrængning af den, ikke dens fundament.

**Til at tænke over**

`Tænk et øjeblik over Davids synd og genoprettelse (2 Sam 11-12; Sl 51). Hvilket håb finder du for dig selv i denne tragiske beretning? Er der en lektie for os om, hvordan vi i menigheden bør behandle dem, der falder?`
