---
title:  'Lov og tro'
date:   01/11/2017
---

Som vi så i gårsdagens studium, viste Paulus, at Guds måde at behandle Abraham på beviser, at frelse kommer på grund af løftet om nåde, ikke lovgerninger. Hvis jøderne ønskede at blive frelst, var de nødt til at opgive deres tillid til frelse ved egne gerninger og tage imod løftet til Abraham, som nu var blevet opfyldt ved Messias’ komme. Og det samme gælder for alle, både jøde eller hedning, som tror, at deres ”gode“ gerninger er alt, hvad der skal til, for at deres forhold til Gud er i orden.

”Princippet om, at ethvert menneske kan frelse sig selv ved sine ger-ninger, var grundlaget for enhver hedensk religion... Overalt, hvor det bliver hævdet, har mennesker intet værn mod synden.“ (Ellen White, *Jesu liv*, s. 20). Hvad betyder det? Tanken om, at vi kan frelse os selv ved gerninger, medfører, at vi er uden værn mod synden. Hvorfor?

`Læs Gal 3,21-23. Hvordan forklarede Paulus forholdet mellem lov og tro i Galaterbrevet?`

Hvis der var en lov, der kunne give liv, ville det have været Guds lov. Alligevel siger Paulus, at ingen lov kan give liv, ikke engang Guds lov; for vi har alle overtrådt den lov og bliver derfor dømt af den. Men løftet om tro, som mere fuldkomment blev åbenbaret i Kristus, befrier alle, som tror, fra at være ”under loven“; det vil sige fra at være fordømt og bebyrdet med at forsøge at fortjene frelse gennem loven. Loven bliver en byrde, når den fremstilles uden tro, uden nåde; for uden tro, uden nåde og uden den retfærdighed, der kom- mer af tro, er det, at være under loven det samme som at være under syndens fordømmelse.

**Til at tænke over**

`Hvor centralt står retfærdiggørelse af tro i din vandring med Gud? Hvad kan du gøre for at sikre dig, at det ikke bliver udvisket i en sådan grad af andre sider ved troen, at du taber dette afgørende sandhedspunkt af syne? For hvad nytter alle de andre sandhedspunkter, hvis vi ikke forstår dette ene?`
