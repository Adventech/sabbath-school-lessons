---
title:  'Løftet Paulus i Rom'
date:   31/10/2017
---

I dag for 500 år siden slog Martin Luther sine 95 teser op på kirkedøren i Wittenberg. Det er ret fascinerende, at vores emne for i dag også handler om kernen i frelse af tro.

I Rom 4,13 opstilles ”løftet“ og ”loven“ i modsætning til hinanden. Paulus ønsker at lægge en gammeltestamentlig grundvold for sin lære om retfærdiggørelse af tro. Han finder et eksempel i Abraham, som alle jøder accepterede som deres forfader. Abraham var blevet gjort retfærdig uafhængigt af loven. Gud gav Abraham et løfte om, at han skulle ”arve verden“. Abraham troede dette løfte; det vil sige, han accepterede den rolle, det indebar. Som en følge deraf accepterede Gud ham og arbejdede gennem ham for at frelse verden. Dette er stadigvæk et mægtigt eksempel på, hvordan Guds nåde virkede i Det Gamle Testamente, og det var formentlig derfor, Paulus brugte det.

`Læs Rom 4,14-17 og Gal 3,7-9. Hvordan går Paulus her videre med at vise, hvordan frelse af tro var centralt i Det Gamle Testamente?`

Som vi så i begyndelsen, er det vigtigt at huske, hvem Paulus skriver til. Disse jødekristne var fordybet i gammeltestamentlige love, og mange var kommet til at tro, at deres frelse var afhængig af, hvor gode de var til at holde loven, selv om dette ikke var, hvad Det Gamle Testamente lærte.

I et forsøg på at fjerne denne misforståelse argumenterer Paulus med, at Abraham, før lovgivningen på Sinaj, modtog løfter, ikke på grund af lovgerninger (hvilket ville have været vanskeligt, siden loven – hele toraen og det ceremonielle system – ikke endnu var på plads), men af tro.

Hvis Paulus her kun henviser til moralloven, som i princippet eksisterede før Sinaj, forbliver hans pointe den samme. Ja, måske til og med stærkere! Han siger, at ved at forsøge at modtage Guds løfter gennem loven, bliver troen overflødig, ja til og med gjort til intet. Det er en ret stærk udtalelse; men hans pointe er, at troen frelser, og loven fordømmer. Han ønsker at undervise læserne om, hvor nytteløst det er at forsøge at blive frelst ved netop det, der bringer fordømmelse. Vi har alle, både jøder og hedninger, overtrådt moralloven og har derfor brug for det samme, som Abraham havde, nemlig Jesu frelsende retfærdighed tilregnet os af tro. Det er denne sandhed, der førte til Reformationen.

