---
title:  'Aktiviteter og dialog'
date:   03/11/2017
---

**Guds Ord**

* Lav en tidslinje over Abrahams liv – forestil dig Abraham på Facebook! Denne aktivitet var foreslået sidste kvartal, da vi læste Galaterbrevet, og en del af Paulus’ pointe er den samme i Romerbrevet 4.
  * Vigtigt er at tidsfæste omskærelsen. Hvornår fandt den sted?
    * Hvornår indtraf hændelsen, hvor Abraham i tro på Guds løfte blev retfærdiggjort, eller hvor hans tro blev regnet ”ham til retfærdighed“ (1 Mos 15,6)?
    
` `
    
* Tænk over Romerbrevets første 3 kapitler og en af Paulus’ hovedhensigter med at skrive brevet, nemlig at begrunde sin missionstjeneste til hedninger.
  * Hvordan viser de første kapitler, at frelsen skal nå til hedningerne såvel som til jøderne?
  * Hvilken betydning har Abrahams erfaring for at underbygge denne lære om, at Guds tilbud gælder alle?
  
` `

* Paulus citerer Salme 32,1-2 i Rom 4,7-8.
  * Læs sammen Salme 32,1-5.
    * Læg mærke til brugen af ordet ”skjule“. Hvor dukker det op i disse vers?
    * Drøft, hvad denne salme siger om tilgivelse? Hvorfor tror du, at Paulus citerer en salme af David?
    
` `
    
**Uddybende spørgsmål**

* Tænk over de forskellige livssyn, du finder hos mennesker i nutidens verden. Ikke alle er kristne. Der findes ateisme eller manglende gudstro, og andre verdensreligioner er blevet mere almindelige i Danmark.
  * Drøft, hvordan læren om frelse af tro afgørende adskiller sig fra disse livssyn, som fx islam, hinduisme.
  * Hvordan vil du gøre dette emne relevant for en sekulær person, der måske ikke udøver nogen form for religion i det hele taget og derfor ikke ser behovet for ”at blive frelst“?
  
` `

**Mødet med dagligdagen**

Dag efter dag møder du mennesker, som ikke er kristne eller deler din tro. Du møder mennesker, der handler godt, og mennesker, der opfører sig mindre godt, mennesker du umiddelbart kan lide, og mennesker, du har sværere ved at holde af.
* Forsøg i denne uge i dit møde med andre mennesker at minde dig selv om, at Jesus døde for hver eneste af dem. Gør det til en bevidst handling i dit sind at se andre på denne måde.

**Personligt kristenliv**

* Bed Gud om hjælp til at ønske det bedste for hvert menneske, du møder.

**Ord og udtryk**

Det hebraiske ord, der bruges til at oversætte ”tilregne“ i 1 Mos 15,6, har betydningen ”tænke om“ og fortæller altså, hvordan Gud nu tænker om Abraham: Gud ser ham som en af sine, som retfærdig. Han gør det for alle, der tror, uanset hvad de har været og hvad de har gjort.

Salme 32 spiller på et hebraisk ord (*kasah*), der betyder ”at skjule“ eller ”dække over“. Mennesker forsøger at dække over deres synder, at holde dem skjult og fremstå som retfærdige. Hvis jeg derimod bekender min synd og ikke forsøger at skjule den (Sl 32,5) og derved se bedre ud, end jeg i virkeligheden er, da vil Gud ”skjule“ min synd og dække over den (Sl 32,1). Sådan er tilgivelsens væsen.

` `
