---
title:  'Guds kraft'
date:   15/10/2017
---

”For jeg skammer mig ikke ved evangeliet; det er Guds kraft til frelse for enhver, som tror, både for jøde først, og for græker. For i det åbenbares Guds retfærdighed af tro til tro – som der står skrevet: ‘Den retfærdige skal leve af tro’“ (Rom 1,16-17).

`Hvad siger disse vers til dig? Hvordan har du erfaret de løfter og det håb, de indeholder?`

Der er en række nøgleord i dette afsnit:

1. *Evangeliet*. Dette ord er oversat fra et græsk ord, der betyder ”godt budskab“ eller ”gode nyheder“. Disse gode nyheder er her, at Messias er kommet. Kristus kommer fra græsk og er en oversættelse af ordet Messias. Mennesker kan frelses ved at tro på ham. Det er i Jesus og hans fuldkomne retfærdighed, ikke i os selv, end ikke i Guds lov, at vi kan finde frelse.

2. *Retfærdighed*. Dette ord fortæller om, hvordan mit forhold til Gud kan være i orden. Hvordan det specifikt bruges i Romerbrevet, vil vi se på i vores studium af denne bog. Det skal understreges, at i Rom 1,17 omtales retfærdighed som ”Guds“ retfærdighed, en retfærdighed Gud selv har bragt til veje. Vi vil se, at dette er den eneste form for retfærdighed, der er god nok til at give os et løfte om evigt liv.

3. *Tro*. Ligesom på dansk kommer udsagnsordet og navneordet for tro på græsk af den samme rod (pisteuo og pistis). Vi vil komme nærmere ind på betydningen af tro i forhold til frelse i vores videre studium af Romerbrevet.

**Til at tænke over**

`Kæmper du af og til med frelsesvished? Er der tidspunkter, hvor du spørger dig selv, om du er frelst eller ej, eller om du i det hele taget kan blive frelst? Hvad skyldes denne frygt? Hvad baseres den på? Er den baseret på virkeligheden? Det vil sige, lever du et liv, der fornægter din trosbekendelse? Hvis det er tilfældet, hvilke valg må du da foretage for at modtage de løfter og den vished, du kan finde hos Jesus?`
