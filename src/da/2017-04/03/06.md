---
title:  'Evangeliet og omvendelse'
date:   19/10/2017
---

”Eller ringeagter du hans rigdom på godhed og overbærenhed og langmodighed og ved ikke, at Guds godhed vil føre dig til omvendelse?“ (Rom 2,4).

`Hvilket budskab finder vi i dette vers, når det drejer sig om omvendelse?`

Vi bør lægge mærke til, at Guds godhed fører os, ikke tvinger os, til omvendelse. Gud bruger ikke tvang. Han er evigt tålmodig og ønsker at drage alle til sig med sin kærlighed. Ville en tvungen omvendelse ikke totalt ødelægge omvendelsens hensigt? Hvis Gud tvang os til omvendelse, ville alle så ikke blive frelst? Hvorfor ville han tvinge nogen til omvendelse og ikke andre? Omvendelse må være en frivillig respons, et svar på Helligåndens arbejde i vores liv. Det er rigtigt, at omvendelse er en gave fra Gud; men vi må være rede og villige til at modtage den. Det er et valg, vi alene kan foretage.

`Læs Rom 2,5-10. Hvad sker der med dem, der modsætter sig Guds kærlighed, nægter at omvende sig og forbliver ulydige?`

I Rom 2,5-10 og gentagne gange i Romerbrevet understreger Paulus gode gerningers betydning. Retfærdiggørelse af tro uden lovgerninger må aldrig opstilles til at betyde, at gode gerninger ikke har nogen plads i den kristnes liv. Rom 2,7 fx siger, at frelse kommer til dem, der søger den ”ved udholdende at gøre det gode.“ Selv om ingen menneskelig indsats kan føre til frelse, er det en del af hele frelsens erfaring. Det er svært at se, hvordan nogen kan læse Bibelen og påstå, at tanken om gode gerninger og dyder ikke har nogen betydning. Sand omvendelse, den omvendelse, der villigt kommer fra hjertet, vil altid blive efterfulgt af en beslutning om at sejre og afstå fra alt det, vi har brug for at angre.

**Til at tænke over**

`Hvor tit oplever du anger? Er den alvorlig, eller har du en tendens til at se overfladisk på dine fejl, mangler og synder? Hvis det er tilfældet, hvordan kan du ændre på det? Hvorfor er det absolut nødvendigt, at du forandres?`
