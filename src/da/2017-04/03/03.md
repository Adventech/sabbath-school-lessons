---
title:  'Alle har syndet'
date:   16/10/2017
---

`Læs Rom 3,23. Hvorfor er det så let for os som kristne i dag at tro denne tekst? Hvad kan også få nogen til at stille spørgsmålstegn ved sandheden i denne tekst?`

Utroligt nok findes der mennesker, der faktisk tvivler på tanken om menneskenes syndighed og påstår, at folk i bund og grund er gode. Problemet skyldes en manglende forståelse af, hvad sand godhed er. Vi kan sammenligne os med andre og føle os godt tilpas. Vi kan trods alt altid finde nogen at sammenligne os med, der er værre end os selv. Men det betyder ikke, at vi er gode. Når vi sammenligner os med Gud og med hans hellighed og retfærdighed, kan ingen af os ende med andet end en overvældende følelse af afsky og væmmelse for os selv.

Rom 3,23 taler også om ”herligheden fra Gud.“ Dette udtryk er blevet fortolket på forskellige måder. Den enkleste fortolkning
er måske at give dette udtryk den betydning, det har i 1 Kor 11,7: ”Han [manden] er Guds billede og afglans.“ På græsk kan ordet for ”herlighed“ løseligt sidestilles med ordet ”billede“. Synd har ødelagt Guds billede i menneskene. Syndige mennesker er ikke i stand til fuldt ud at genspejle Guds billedes herlighed.

`Læs Rom 3,10-18. Har tingene ændret sig i vore dage? Hvilken af disse beskrivelser passer bedst på dig som du ville være, hvis du ikke havde Kristus i dit liv?`

Uanset hvor dårligt det står til med os, er vores situation ikke håbløs. Vores første skridt må være, at vi erkender vores totale syndighed og hjælpeløshed, og at vi i og af os selv ikke kan gøre noget ved det. Det er Helligåndens gerning, der bringer os til en sådan erkendelse. Hvis synderen ikke modsætter sig Ånden, vil han lede synderen til at fjerne sin maske af selvforsvar, forstillelse og selvretfærdighed og få vedkommende til at kaste sig i Kristi arme og trygle om hans nåde: ”Gud, vær mig synder nådig!“ (Luk 18,13).

**Til at tænke over**

`Hvornår tog du sidst et grundigt og nøgternt kig på dig selv, dine motiver, dine gerninger og dine følelser? Det kan være en meget foruroligende erfaring. Hvad er vores eneste håb?`
