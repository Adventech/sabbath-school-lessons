---
title:  Forfølgelse
date:   18/06/2025
---

Ikke kun i Det Gamle Testamente, men også i Det Nye Testamente, finder vi beretninger, der foregriber endetiden. Det var ikke let at være kristen i det første århundrede. Deres religiøse bagland anså dem for en trussel mod Moses og dermed hele fundamentet for den jødiske tro. Også det romerske imperium betragtede dem som en trussel: ”Denne verden forenede sig med Helvedes magter i at bekrige ham i hans efterfølgeres skikkelse. Hedningerne, som forudså, at deres templer og altre ville blive tilintetgjort, hvis evangeliet sejrede, samlede alle kræfter for at komme kristendommen til livs“ (Ellen White, Mod en bedre fremtid, s. 34-35).

I Apostlenes Gerninger findes en beretning, som med al ønskelig tydelighed illustrerer, hvad Guds folk kan forvente, når profetien i Åb 13 opfyldes.

`Hvilke dele af denne beretning foregriber endetiden? ApG 12,1-17`

Jakob er blevet halshugget, og inden længe vil Peter lide samme skæbne, men underligt nok sover Peter tilsyneladende fra det, der med rette kan betragtes som den værste nat i hans liv. Faktisk sover han så tungt, at englen må give ham et puf i siden for at vække ham!

Befriet fra fængslet dukker Peter op udenfor det hus, hvor de troende er forsamlet, og til trods for, at det jo er ham de beder for, kan de dårligt tro deres egne øjne. Bibelen siger, at de ”blev ude af sig selv af forundring“, og ja, hvor ofte beder vi ikke selv om noget uden at turde håbe på et svar?

Nogle af de troende blev altså skånet, mens andre blev henrettet, og sådan bliver det også i endetiden. Selv Peter, der i dette tilfælde blev reddet, endte med at måtte lade livet for sin tro, sådan som Jesus havde forudsagt: ”’Sandelig, sandelig siger jeg dig: Da du var ung, bandt du selv op om dig og gik, hvorhen du ville; men når du bliver gammel, skal du strække dine arme ud, og en anden skal binde op om dig og føre dig hen, hvor du ikke vil.’ Med de ord betegnede han den død, Peter skulle herliggøre Gud med. Og da han havde sagt det, sagde han til ham: ‘Følg mig!’“ (Joh 21,18-19).

`Til eftertanke. Læg mærke til, at Jesus, da han har fortalt Peter, hvordan han skal dø, alligevel siger: ”Følg mig“. At leve som kristen er for mange dødsens farligt. Hvilke overvejelser giver det dig, og hvordan påvirker det dit liv?`