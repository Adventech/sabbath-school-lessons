---
title:  En historicistisk læsning af Daniel 2
date:   15/06/2025
---

En af de mest betydningsfulde profetier i Bibelen findes i Daniels Bog kapitel 2. Mere end 500 år før Kristus giver profeten os et overblik over verdenshistorien, som tager afsæt i det babylonske verdensrige og beskriver samtlige verdensriger (Medo-Persien, Grækenland og Rom, Roms deling) helt frem til vores tid, hvor nationerne ”skal blande sig gennem ægteskab; men de holder ikke sammen, ligesom jern heller ikke lader sig blande med ler“ (Dan 2,43).

Denne profeti rammer hovedet på sømmet. Aldrig før har vi i den grad bevæget os på tværs af grænser og sociale/kulturelle skel. Alligevel er nationerne mere splittede end nogensinde før. Det britiske monarki, f.eks., som i dag kaldes The House of Windsor, hed indtil 1917 Saxe-Coburg-Gotha – et navn, der tydeligvis knytter sig til familiens tyske rødder. Men familiebåndende var ikke stærke nok til at forhindre Første Verdenskrig, og i et forsøg på at distancere sig fra fjenden skiftede kongehuset navn.

`Hvad drømte Nebukadnesar, og hvordan udlagde Daniel drømmen? Dan 2,31-45`

De apokalyptiske profetier i Daniels Bog følger alle samme mønster som drømmen i kapitel 2, idet de beskriver en række verdensriger, der ét efter ét afløser hinanden, indtil Gud selv griber ind og etablerer sit evige rige (se Dan 2,44; 7,13-14). Denne læsning af profetierne i Daniel – en læsning, der opfatter profetien som en historisk gennemgang af verdensrigerne fra antikken og frem til i dag og endnu længere ind i fremtiden – kaldes historicistisk. Det er en læsning, som teksten selv lægger op til, og denne tilgang er da også nøglen til at forstå profetierne vedrørende endetiden i blandt andet Johannes’ Åbenbaring.

`Til eftertanke. Hvordan viser Daniels Bog kapitel 2, at ikke alene kender Gud fremtiden, han er også herre over den?`