---
title:  At tilbede et billede
date:   16/06/2025
---

Drømmen og Daniels udlægning af drømmen gjorde et stærkt indtryk på Nebukadnesar, og han svor Daniels Gud troskab (se Dan 2,46-48). Men det varede ikke længe, før han kom på andre tanker.

`Hvorfor mon Nebukadnesar valgte at lade hele billedstøtten fremstille i guld? Dan 3,1-12`

Ved at lade billedstøtten fremstille af rent guld understregede kongen, at han havde tænkt sig at trodse Guds forudsigelser. Babylon skulle aldrig falde og afløses af andre verdensriger, og han, Nebukadnesar, skulle være konge i al evighed. Enhver, der så meget som vovede at antyde noget andet, ville blive henrettet. Heri ligger der en kraftig påmindelse om, at vores menneskelige trang til selvbestemmelse meget let kan gøre os blinde for sandheden om, hvordan kampen mellem det gode og det onde kommer til at udspille sig.

Nebukadnesar her er ikke ulig Lucifer, der var ambitiøs, hovmodig og arrogant nok til at gøre åbent oprør mod Gud. En afgørende forskel er dog, at Nebukadnesar ifølge beretningen til sidst kommer til tro på Gud. Faktisk er det overvejende sandsynligt, at vi en dag får lejlighed til at møde ham i det gudsrige, som han engang så indædt bekæmpede.

`Hvad kan vi her lære om, hvad det vil sige at tro, og om, hvad der til tider kræves af den, der tror? Dan 3,17-18`

Hvor nærliggende havde det ikke været for de tre mænd at rationalisere sig frem til et kompromis. Det var vel næppe nødvendigt at sætte livet på spil ved åbent at nægte at bøje sig? Man kunne vel bare diskret bøje sig ned, snøre sine sko og opsende en stille bøn til Vorherre? Var det her virkelig værd at risikere livet for? Ja, for Shadrak, Meshak og Abed-Nego, der jo tydeligvis var klar over, hvad der stod på spil, var det tilsyneladende altafgørende.

`Til eftertanke. Hvordan undgår vi at rationalisere os frem til et kompromis? Hvilken relevans har følgende udsagn for netop det spørgsmål: ”Den, der er tro i det små, er også tro i det store. Den, der er uærlig i det små, er også uærlig i det store“ (Luk 16,10)?`