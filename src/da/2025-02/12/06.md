---
title:  Dyrets mærke
date:   19/06/2025
---

Tiden går, og der er tilsyneladende hverken udsigt til dødstrusler eller ordrer om at påtage sig dyrets mærke. Det er således nærliggende at betvivle denne udlægning af profetierne og dermed også den betydning, som sabbatten eventuelt vil få, når situationen spidser til, og vi tvinges til at vælge side.

Men Johannes’ Åbenbaring er klar. Situationen vil spidse til, og enten vælger vi at tilbede Skaberen eller også tilslutter vi os dyret og dets billede. Da sabbatten er et tegn på Gud som skaber med rødder i Eden (se 1 Mos 2,1-3), er det ikke så underligt, hvis der igen kommer fokus på sabbatten, når opfordringen til at tilbede Gud som skaber lyder (se Åb 14,6-7), og det er næppe tilfældigt, at den samme magt, som i sin tid uden bibelsk belæg herfor flyttede helligdagen fra sabbat til søndag, giver dyret sin opbakning. Allerede i evangelierne var spørgsmålet om sabbatshelligholdelse med til at understrege forskellen på Jesus, der jo handlede i overensstemmelse med Guds lov, og dem, der insisterede på at følge deres egne love og regler.

`Hvorfor ville de religiøse ledere af med Jesus? Matt 12,9-14; Joh 5,1-16`

Ikke så snart har Jesus i Matthæusevangeliet kapitel 12 helbredt manden med den visne hånd (Matt 12,9-13), før ”farisæerne gik ud og traf beslutning om at få ham slået ihjel“ (Matt 12,14). Var sabbatsspørgsmålet i virkeligheden afgørende for deres beslutning om at dræbe Jesus? I Joh 5,1-16 finder vi endnu et eksempel på, at jøderne gav ”sig til at forfølge Jesus, fordi han havde gjort dette på en sabbat“ (Joh 5,16). Blev Jesus dømt til døden, fordi farisæerne vægtede deres egne traditioner højere end Guds lov? Bibelen forbyder jo på ingen måde helbredelser på sabbatten, ligesom der heller ikke i Bibelen er noget belæg for at erstatte sabbatten med søndag. I bund og grund er det afgørende spørgsmål i disse beretninger fra Jesus’ liv og forudsigelserne vedrørende endetiden: hvem tilslutter vi os? Følger vi Guds lov eller menneskers?

`Til eftertanke. Hvor nærliggende vil det være for os at gå på kompromis, hvis vi stilles over for valget mellem at gøre, som vi får besked på, eller holde fast ved det, som vi ved er rigtigt?`