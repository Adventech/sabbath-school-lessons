---
title:  At tilbede et billede – igen
date:   17/06/2025
---

Teologer har med god grund forbundet Daniels Bog kapitel 3 med beskrivelsen af endetiden i Johannes’ Åbenbaring. Truslen om dødsdom for den, der nægter at ”tilbede … billedstøtten“ (Dan 3,15) er meget lig det scenarie, der udspiller sig i Johannes’ Åbenbaring, hvor de, der nægter at tilbede dyrets billede, trues på livet. ”Og det fik givet at blæse livsånde i dyrets billede, så dyrets billede også kunne tale og få alle dem dræbt, der ikke vil tilbede dyrets billede“ (Åb 13,15).

`Hvad adskiller i bund og grund dem, der følger Guds bud, fra dem, der følger menneskebud? Åb 13,11-17; 14,9-12; 16,2`

Guds folk er kaldet til at tilbede ”ham, som har skabt himmel og jord og hav og kilder“ og ikke dyret og dets billede. De tre hebræere i Daniels Bog, der stod over for et lignende valg, nægtede at tilbede andre end Skaberen. Det, der i sin tid skete i Dura-dalen, og det, der kommer til at ske på verdensplan inden Kristi genkomst, handler altså i bund og grund om det samme, nemlig hvem vil du tilbede? Tilslutter du dig himlens og jordens skaber eller dyret og dets billede?

`Emnet for denne tekst er ligesom i Åb 14,9-10 ”Guds vrede“. Hvordan er tilbedelse af billedet set i den sammenhæng blot et udtryk for, hvem vi i bund og grund vælger at tilslutte os? Rom 1,18-25`

At tilbede betyder ikke nødvendigvis, at vi lægger os på knæ og ofrer røgelse. En væsentlig del af tilbedelse er at vise hengivenhed og loyalitet. Som vores skaber og som den, der gennem Jesus løskøbte os, fortjener Gud vores tilbedelse. Tilbedelse af nogen anden vil være at betragte som afgudsdyrkelse. Måske kan det kaste lys over Jesus’ ord: ”Den, der ikke er med mig, er imod mig, og den, der ikke samler med mig, spreder“ (Matt 12,30). Det, der sker i endetiden, er en dramatisk manifestation af dette.