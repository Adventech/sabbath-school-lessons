---
title:  Lammets vrede
date:   01/06/2025
---

`Hvordan reagerer folk på det, der sker? Hvad lægger du især mærke til? Åb 6,12-17`

De fortabte undrer sig ikke over, hvad der sker eller hvem, der står bag. De ved tilsyneladende nøjagtigt, hvad det drejer sig om, og de henviser til Jesus som ”Lammet“, hvilket tyder på, at de kender beretningen om Kristus. Det lader desuden til, at de er klar over, at Guds ”vredes store dag er kommet“, og at de har et problem, for, som de siger, ”hvem kan da bestå?“.

Forinden er evangeliet blevet forkyndt i hele verden (Matt 24,14), ligesom de tre engles budskaber er nået jorden rundt. Alligevel er der nogle, der bliver overrumplet. De fortabes – ikke fordi de ikke er velinformerede, men fordi de bevidst har valgt Jesus fra og ikke har noget ønske om at efterleve det, som han står for.

`Hvad kan vi ifølge Jesus lære af beretningen om Noa? Matt 24,36-44`

Jesus henviser til beretningen om syndfloden, når han skal beskrive det chok, som hans genkomst vil være for mange. At syndfloden i sin tid kom bag på de fleste skyldtes ikke manglende information. I 120 år fortalte Noa, hvad der ville ske, men hans samtid nægtede at tro det, de hørte. Det var som at tale for døve øren!

Jo længere tid, der går, inden profetierne opfyldes, jo mere nærliggende er det at tænke: Det kommer aldrig til at ske. Peter henviser til syndfloden, og siger, at ”... der i de sidste dage vil komme spottere, som følger deres egne lyster, og som hånligt siger: ‘Hvad bliver der af løftet om hans komme? Siden vore fædre døde, er alting jo blevet ved at være, som det var fra skabelsens begyndelse’“ (2 Pet 3,3-4). Som årene går, vil den tankegang kun blive mere udbredt.

`Til eftertanke. Menneskelivet er skrøbeligt. For de døde bliver Jesus det første, de vil opleve, når han kommer igen. Hvordan kan det perspektiv hjælpe os med at håndtere ”forsinkelsen“?`