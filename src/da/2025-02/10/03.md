---
title:  Noas budskab
date:   02/06/2025
---

En årsag til, at Jesu genkomst kommer bag på mange, er ifølge Peter, at de bevidst har fortrængt det, der i sin tid skete ved syndfloden (se 2 Pet 3,5-6). I de fleste kulturer, f.eks både i græsk mytologi og i mayafolkets overleveringer, findes der beretninger om en altødelæggende oversvømmelse. Alligevel tager de færreste i dag fortællingen om Noa og syndfloden alvorligt. Som forudsagt vælger verden – trods den meget detaljerede skildring i Det Gamle Testamente og utallige henvisninger til beretningen i Det Nye – at affærdige fortællingen som en myte.

`Jesus sagde, at ”som det var i Noas dage, sådan skal det også være ved Menneskesønnens komme“. Hvordan så verdenssituationen ud på Noas tid, og hvilken slags ondskab blev årsag til syndfloden? Hvilke ligheder er der mellem det, Jesus beskriver, og det, der beskrives i Første Mosebog kapitel 6? Matt 24,37-39; 1 Mos 6,1-8`

Tænk, at forkynde samme budskab i over hundrede år uden synderligt resultat. Kun Noas nærmeste familie valgte at søge ly i arken. Havde han været evangelist i dag, ville de fleste nok mene, at han havde forfejlet sin mission.

Lykkeligvis er der mange, der med glæde tager imod de tre engles budskaber. I store dele af verden er mennesker blevet introduceret for Jesus og for hans særlige budskab til os, der lever i endetiden. Vi er endnu ikke nået til et punkt, hvor forkyndelsen er uden resultat, men vi ved, at der kommer en tid, hvor mennesker overalt har truffet deres endelige beslutning og ”nådetiden“ således ikke længere tjener noget formål. Med denne korte meddelelse: ‘De, der var rede, gik med ham ind i bryllupssalen, og døren blev lukket,’ føres vi ned til afslutningen af Frelserens tjeneste – da det store værk til menneskets frelse er afsluttet“ (Ellen White, Mod en bedre fremtid, s. 346).

Indtil da har vi som menighed en opgave.

`Til eftertanke. Hvordan kan vi lære ikke at lade os gå på, når vores personlige forsøg på mission tilsyneladende ikke bærer frugt? Hvorfor er det vigtigt, at vi ikke giver op? (Se Joh 4,37). Bør vi hver især overveje nye måder at dele evangeliet på?`