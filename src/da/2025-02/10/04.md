---
title:  Sodoma og Gomorra
date:   03/06/2025
---

Der findes endnu en nøglefortælling i Det Gamle Testamente, som Peter direkte refererer til, når han skal beskrive, hvad der kommer til at ske i de sidste tider, nemlig udslettelsen af Sodoma og Gomorra. Byerne er gået over i historien som skrækeksempler på ondskab og fordærv, og beretningen er det første eksempel på, at et tætbefolket område udslettes af ild fra himlen.

`Hvilken ondskab var det, der blev årsag til byernes endeligt? Findes der lignende tilstande steder i verden i dag? 2 Pet 2,4-11; Jud 5-8; Ez 16,46-50`

Budskabet til vores generation i denne beretning er tydeligt. De onde vil, som Johannes’ Åbenbaring kapitel 20 beskriver det, blive fortæret af Guds ild. Synd er en forræderisk størrelse, for den gør os blinde for vores egen tilstand. Vi har en tendens til at se os selv i et positivt lys, mens vi dømmer andre hårdt. Trods den kærlighed og nåde, som Gud ifølge Ezekiel havde vist sit folk, var de langt mere fordærvede, end indbyggerne i Sodoma i sin tid havde været det (Ez 16,47). Israel havde været Gud utro og i åndelig forstand begået ”hor“ (Ez 16,41). Det er nok kommet bag på Guds folk, at de af Gud bliver beskrevet som mere fordærvede end menneskene i Sodoma, der var berygtede for deres ondskab.

Men det er der sådan set ikke noget nyt eller overraskende i, og Israel er bestemt ikke noget isoleret tilfælde. Det samme kan siges om mennesker overalt og til alle tider. I Rom 1,18-32 opremser Paulus en lang række eksempler på menneskelig ondskab, som lige så vel kunne være hentet fra overskrifterne i vor tids aviser, og hans pointe med at opremse hedningernes synder er ikke for at forsikre jøderne om, at de har deres på det tørre, tværtimod. Ligesom Natan, der i sin tid gik David på klingen med en fortælling om en rig mand, der stjal et elsket lam fra en fattig mand, var det Paulus’ hensigt at få Guds folk til at indse alvoren i deres egen situation — et budskab som de ligesom David havde svært ved at sluge. Selvom Davids ”vrede flammede voldsomt op“ over den uretfærdighed, som Natan beskrev (2 Sam 12,5), gik det ikke i første omgang op for ham, at historien var møntet på ham. Først da Natan uden omsvøb sagde ”du er manden“ (2 Sam 12,7), erkendte David sin skyld.

Det er vigtigt at huske, at Bibelen primært henvender sig til Guds folk. Når Åb 13 og 17 beskriver den ondskab, der hersker i verden, er det altså først og fremmest en advarsel til Guds folk om ikke at blive ligesådan.