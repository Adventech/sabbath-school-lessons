---
title:  Den undersøgende dom
date:   05/06/2025
---

I Daniels Bog kapitel 7 får vi et glimt af det, der sker bag forhænget og et enestående indblik i, hvordan Gud har tænkt sig at løse syndproblemet og samtidigt frelse dem, der har sluttet pagt med ham.

`Læs beskrivelsen af dommen i Daniels Bog kapitel 7. Hvad drejer sagen sig om? Hvordan lyder den endelige dom? Hvad lærer vi her om frelsesplanen? Dan 7,9-27`

Der kan ikke herske nogen tvivl om, at menneskeheden er underlagt Guds dom. Som Prædikeren udtrykker det: ”Gud kræver dig til regnskab for enhver handling, alt det skjulte, godt eller ondt“ (Præd 12,14). Ifølge Paulus er der ingen grund til, at vi fælder dom over hinanden, for ”vi skal jo alle stå frem for Guds domstol“ (Rom 14,10). Gud selv har ikke brug for protokoller over de frelste og de fortabte, men englene, der fra begyndelsen har været vidne til Guds håndtering af situationen, vil naturligvis ligge inde med en række spørgsmål (1 Pet 1,12). De var vidne til Satans oprør og til udelukkelsen af en tredjedel af englene fra himlen (Åb 12,4), og nu tillader Gud faldne mennesker at få foretræde for ham. Gud åbner i den forbindelse bøgerne for de hellige og giver dem mulighed for at nærstudere hele forløbet.

Beretningen om Abraham, der går i forbøn for Sodoma og Gomorra, er et forbillede på det, der kommer til at ske i dommen. En undersøgelse af Sodomas skyld er blevet iværksat, og Gud forklarer Abraham, at ”der lyder et højt skrig fra Sodoma og Gomorra; deres synd er meget stor“ (1 Mos 18,20). Det er dog langtfra kun Sodoma og Gomorra, der her ses efter i sømmene. Gud opfordrer Abraham til at vurdere, hvorvidt Guds beslutning om at udslette de onde nu også er rimelig og retfærdig.

I Daniels Bog kapitel 7 introduceres vi desuden for ”menneskesønnen“ (Dan 7,13; se også Matt 20,28), der står som garant for, at dommen falder ud ”til fordel for den Højestes hellige“ (Dan 7,22). De, der tilhører Kristus, frikendes udelukkende takket være hans fuldkomne retfærdighed.

`Til eftertanke. Forestil dig, at du står ansigt til ansigt med den hellige Gud i dommen – Gud, der jo ved alt om dig og kender dine inderste hemmeligheder. Hvad er dit eneste håb om frifindelse?`