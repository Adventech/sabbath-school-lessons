---
title:  Han, der dømmer hele jorden
date:   04/06/2025
---

Umiddelbart inden Sodomas udslettelse besøger Gud i følgeskab med to engle Abraham i hans hjem i Mamre. Abraham får øje på de tre fremmede og byder dem på middag, hvorefter Gud lover Abraham, at han og Sara vil få en søn, der, som lovet, skal blive stamfar til Messias – et løfte, der opfyldes i Jesus (se Gal 3,16). Samtaleemnet skifter nu til byerne på sletten.

`Hvad fortæller denne beretning os om Gud og om, hvordan han ultimativt har tænkt sig at gøre op med ondskaben? 1 Mos 18,17-32`

Gud skylder i bund og grund ikke menneskeheden nogen forklaring, men han vælger alligevel at dele sine planer og bevæggrunde med os. Som profeten Amos formulerer det: ”Gud Herren gør ikke noget, førend han har åbenbaret sine planer for sine tjenere, profeterne“ (Am 3,7).

Gud finder det altså kun ret og rimeligt, at han delagtiggør Abraham i sine planer. Han skal være forberedt på, hvad der nu skal ske med Sodoma og Gomorra.

De to engle går i forvejen med en advarsel til indbyggerne i de to byer, så de kan nå at flygte, inden ulykken rammer, mens Gud selv fortsætter sin samtale med Abraham. Englenes opgave her ligner den, som englene i Johannes’ Åbenbaring udfører, nemlig at kalde Guds folk ud af Babylon (Åb 14,6-12; 18,1-4). Alt imens advarslen lyder, besvarer Gud beredvilligt patriarkens spørgsmål.

“Du kan umuligt handle sådan,“ protesterer Abraham, ”og slå retfærdige ihjel sammen med uretfærdige, så retfærdige og uretfærdige får samme skæbne … Skulle han, der dømmer hele jorden, ikke øve ret?“ (1 Mos 18,25). Abrahams spørgsmål gælder ikke kun Sodomas skæbne, men også Guds karakter. Når Gud åbner himlens bøger, får vi, inden Gud lader ild regne ned fra himlen, lejlighed til ved selvsyn at bedømme Guds handlemåde, bevæggrunde og karakter. Ét tusind år har vi til at få besvaret alle de spørgsmål, som vi måtte ligge inde med.

`Til eftertanke. Inden Gud afsiger den endelige dom over de fortabte, får vi 1.000 år til at sætte os ind i, hvad der skal ske med hvem og hvorfor. Hvad siger det om Gud, at han er villig til at lade skabninger, der er totalt afhængige af ham og ingen ret har til at afkræve ham nogen forklaring, vurdere hans karakter, bevæggrunde og handlemåde?`