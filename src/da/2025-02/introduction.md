### Et solidt udgangspunkt

En kendt protestantisk forfatter og foredragsholder var i 1991 overbevist om, at golfkrigen var forudsagt i Johannes’ Åbenbaring. Han baserede sin udlægning på, at helikopterne, der spillede en central rolle i krigen, til forveksling mindede om græshopperne i Johannes’ Åbenbaring kapitel 9: ”Der steg røg op fra brønden som røgen fra en stor ovn. Og solen og luften formørkedes af røgen fra brønden. Ud af røgen kom der græshopper ud over jorden, og de fik givet samme magt, som jordens skorpioner har“ (Åb 9,2-3).

Lidt søgt, eller hvad? Faktisk findes der er et hav af den slags tolkninger, og i de seneste årtier er der udgivet et hav af bøger, artikler, videoer og nu også hjemmesider, som med profetierne som udgangspunkt og på baggrund af krigene i Mellemøsten forudser og sågar tidsfæster verdens undergang.

Det kommer næppe som nogen overraskelse, at ingen af disse forudsigelser har vist sig at holde stik. Som syvendedags adventister har vi en anden tilgang til profetierne, nemlig en tilgang centreret om Kristus, hvor fokus ikke begrænser sig til et snævert geografisk område i Mellemøsten og de krige, der måtte udspille sig der. Baggrunden er den kosmiske kamp mellem Gud og Satan – en verdensomspændende åndelig konflikt, der kulminerer, når Guds folk, jøder såvel som hedninger (se Åb 12,17; Åb 14,12), må vælge, hvorvidt de vil tilbede dyret og dets billede eller Skaberen (se Åb 14,7).

En nøgle til forståelsen af disse endetidsprofetier er Daniels Bog kapitel 2, som ikke kun indeholder den historiske oversigt over profetierne, men også den fortolkende nøgle til at låse op for deres betydninger.

Daniels Bog kapitel 2 beskriver fire verdensriger: Babylon, Medo-Persien, Grækenland og Rom. Det ene rige afløser det andet, hvorefter Gud griber ind og etablerer et rige, ”som i al evighed ikke skal gå til grunde, og intet andet folk skal få kongemagten. Det skal knuse og tilintetgøre alle de andre kongeriger, men selv skal det bestå i al evighed“ (Dan 2,44). Profetien i Daniels Bog kapitel 7 og 8 er en parallel til profetien i kapitel 2. Også her beskrives en række verdensrigers storhed og fald, og også her griber Gud ind og etablerer sit evighedsrige.

I Daniels Bog kapitel 7 opsummerer englen det således: ”At der er fire store dyr, betyder, at fire konger skal komme op af jorden, men den Højestes hellige skal overtage kongedømmet, og de skal beholde det i evighed og i evighedernes evighed“ (Dan 7,17-18).

Fire verdensriger (Babylon, Medo-Persien, Grækenland og Rom) følger altså i kølvandet på hinanden, inden Jesus kommer igen og etablerer sit evige rige. Og netop her, hvor det fjerde og sidste rige står for fald, og Kristus inden længe vender tilbage for at etablere sit rige, befinder vi os nu.

Med dette historiske overblik som udgangspunkt vil vi i dette kvartal se nærmere på det billedsprog og den symbolik, som profetierne i vid udstrækning benytter sig af, og som derfor er nøglen til at forstå, hvad det egentlig er profetierne har at sige om tiden frem til Jesu genkomst.

Vi tager udgangspunkt i skabelsesberetningen, som er nøglen til at forstå ikke bare profetierne, men hele den bibelske beretning og da særligt det, som Jesus gjorde for os på korset. Vi vil studere det, der skete ved Babelstårnet, helligdomstjenestens symboler, billedsprog og metaforer i Salmernes Bog og en række gammel- og nytestamentlige beretninger, der foregriber fremtidige begivenheder. Når disse beretninger tilgås i bøn og med en ydmyg og åben indstilling, begynder der at tegne sig et billede, der får endetidsprofetierne og i høj grad profetierne i Johannes’ Åbenbaring til at give langt bedre mening.

Et kvartal er bestemt ikke nok til at studere alle de historier og symboler, der hjælper med at låse op for profetisk sandhed. Vi har givetvis brug for evigheden til det. Indtil da vil vi ved Guds nåde studere, hvad vi kan.

_Shawn Boonstra er vært på the Voice of Prophecy. Hans udsendelser og bogudgivelser har været en stor kilde til inspiration for mange, og hans evangeliske kampagner er blevet transmitteret til samtlige kontinenter lige på nær Antarktis._