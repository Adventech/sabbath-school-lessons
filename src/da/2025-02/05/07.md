---
title:  Til videre studium
date:   02/05/2025
---

Læs Ellen White, Patriarker og profeter, kap. 10 ”Babelstårnet“.

”‘Og jeg så en ny himmel og en ny jord. For den første himmel og den første jord forsvandt’ (Åb 21,1). Den ild, der fortærer de ugudelige, lutrer jorden. Forbandelsens sidste spor er udslettet.

Intet evigt brændende helvede vil minde de frelste om syndens frygtelige følger. Kun ét minde bliver tilbage: Vor Frelser vil altid bære mærkerne efter sin korsfæstelse. På hans sårede hoved, i hans side og på hans hænder og fødder ses de eneste spor af syndens grusomme følger. Profeten, der så Kristus i sin herlighed, siger: ‘Fra hans side udgår stråler; dér er hans vælde i skjul’ (Hab 3,4, ældre oversættelse).

I den gennemborede side, hvorfra den blodrøde strøm flød ud, som forsonede mennesket med Gud – dér er Frelserens herlighed, ‘der er hans vælde i skjul’. Han var ‘vældig til at frelse’ på grund af forløsningens offer. Han er derfor også i stand til at udøve retfærdighed mod dem, der foragtede Guds barmhjertighed. Og tegnene på hans ydmygelse er hans største ære. I al evighed vil sårene fra Golgata forkynde hans pris og magt“ (Ellen White, Mod en bedre fremtid, s. 545).

**Spørgsmål til drøftelse**

`I sidste ende vil alle menneskelige præstationer, uanset hvor storslåede eller betydningsfulde de end måtte være, blive forvandlet til støv og aske. Det gælder også dine personlige bestræbelser og det, der optager dig lige nu. Hvordan kan vi i vores daglige liv have det rette perspektiv og fokusere på det, der er vigtigt – det, der har evighedsværdi?`

`Læs om dyret i Åb 13,1-10. Hvordan er dette dyr den naturlige fortsættelse af filosofien bag Babelstårnet? Dyret er kendetegnet ved de samme magtstrukturer som samtlige verdensriger fra Babylon, til og med det lille horn. Hvad har alle imperier i verdenshistorien til fælles? Hvilke værdier fra f.eks. Babylon og Rom ser du afspejlet i nutiden?`

`Hvordan kan vores menighed tage aktivt del i det samfund, som vi er en del af, og samtidig efterleve Guds bud og leve i overensstemmelse med gudsrigets værdier? Hvordan forholder vi os, når samfundets forventninger, normer og værdier er på kollisionskurs med Guds?`