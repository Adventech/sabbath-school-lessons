---
title:  Daniel 2
date:   28/04/2025
---

Under fangenskabet i Babylon giver Gud ved profeten Daniel en rammende beskrivelse af forholdet mellem Guds folk og denne verdens riger. Guds folk var ikke længere et selvstændigt folk. De skulle nu høste konsekvenserne af deres valg og forhåbentlig tage ved lære af fortidens fejl.

`Her får vi et storslået panoramisk overblik over verdenshistorien helt frem til afslutningen. Hvad kan vi lære af denne forunderlige profeti? Dan 2,31-35`

Da det 19. århundrede nærmede sig sin afslutning, nærede man stor tiltro til menneskelige fremskridt. Verdensudstillingen i Paris i år 1900 vidnede for eksempel om et overvejende optimistisk syn på fremtiden og en tro på, at det takket være de seneste teknologiske og videnskabelige fremskridt snart ville være slut med en lang række af verdens problemer! Mange af tidens store tænkere nærede en tro på menneskets fornuft og evne til at forbedre sig og mente, at man med det 20. århundrede trådte ind i en vidunderlig ny æra.

Første Verdenskrig knuste dog hurtigt disse drømme, og ved slutningen af det 20. århundrede var mere end 200 millioner mennesker blevet ofre for krig. Etiske og moralske fremskridt fulgte ikke automatisk i kølvandet på århundredets teknologiske og videnskabelige fremskridt, tværtimod. Det er en skræmmende tanke, at missilerne, som Martin Luther King Jr. udtrykte det, kontrolleres af mennesker uden selvkontrol.

I modsætning til Charles Darwin, Karl Marx og andre af det 19. århundredes store tænkere, der havde en idé om, at menneskeheden til stadighed gør fremskridt – at den menneskelige udvikling biologisk såvel som socialt er for opadgående – sker der i Daniel 2 en gradvis forringelse af metallerne: guld bliver til sølv, sølv til kobber, kobber til jern, indtil vi til sidst præsenteres for en kombination af jern og ler. Trods medicinske og materielle fremskridt er det nok de færreste, der i dag tror på, at vi med de nuværende magtstrukturer går en fredelig, tryg og økonomisk stabil fremtid i møde.

`Til eftertanke. Jesus gav følgende advarsel: ”I skal høre krigslarm og rygter om krig ... For folk skal rejse sig imod folk, og land imod land, og sted efter sted skal der komme hungersnød og jordskælv“ (Matt 24,6-7). Skaber det tryghed eller bekymring, at den udvikling, vi er vidne til, for længst er blevet forudsagt?`