---
title:  Guds første påbud
date:   27/04/2025
---

Eden var et klasseværelse, hvor Guds første folk, Adam og Eva og deres efterkommere, havde fri adgang til alt, hvad Guds skaberværk kunne lære dem om Skaberen. ”Det synlige univers’ hemmeligheder – ‘den Alvises underværker’ (Job 37, 16) – var for dem en uudtømmelig kilde til undervisning og fryd“ (Ellen White, Patriarker og profeter, s. 20).

Første gang det hebraiske verbum tswh, ”at befale“, bruges i Bibelens fortælling er i 1 Mos 2,16, hvor Gud forbyder Adam og Eva at spise af træet til kundskab om godt og ondt.

`Findes der noget, som det er en fordel at være uvidende om? Er større viden og erfaring ikke altid en god ting? 1 Mos 2,9-17`

Ifølge Bibelen er der erfaringer, som vi sagtens kan være foruden. Den lidelse, der følger med visse erfaringer, ønskede han at skåne os for. At bryde forbindelsen til Gud i den tro, at vi selv kan gøre det bedre, er f.eks. en beslutning med fatale konsekvenser.

Århundreder senere, da Israel bad om en konge, gjorde Gud det klart for dem, hvad konsekvenserne ville blive, og advarede dem om, at der ikke var nogen vej tilbage. I takt med at Israels konger blev tiltagende onde, fjernede Guds pagtsfolk sig mere og mere fra Guds oprindelige hensigt med dem. De tilpassede sig verden og kom i tiltagende grad til at ligge under for denne verdens magthavere.

Når vi studerer Daniels Bog, kan det være nyttigt at have netop det i baghovedet. I beskrivelsen af de imperier, der afløser hinanden og undertvinger sig verden, rejses der ikke bare tiltale mod de øvrige folkeslag, men i lige så høj grad mod Israel, der har svigtet sit kald og nægtet at følge Guds anvisninger, mitswot (bud). Deres klasseværelse var ikke længere det forjættede lands paradisiske frihed med Gud ved roret. På den hårde måde og gennem århundreders undertrykkelse mærkede de på egen krop forskellen på denne verdens riger og Guds rige – en forskel, som ret hurtigt stod klart for enhver, der ellers var villig til at tage ved lære.

`Til eftertanke. Tænk over hvilke erfaringer langt de fleste af os hellere ville være foruden, og som vi var bedre tjent med aldrig at have haft. Hvordan hjælper det os til bedre at forstå forbuddet i Eden? Hvis ikke Adam og Eva ikke var faldet i synd, ville deres børn så også have overvundet fristelsen?`