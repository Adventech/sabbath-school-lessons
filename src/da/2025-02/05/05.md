---
title:  Havet og jorden
date:   30/04/2025
---

I Bibelen repræsenterer land og hav to vidt forskellige ting, og særligt i profetierne, er kontrasterne mellem land og hav skarpt aftegnet. ”Landjorden repræsenterer ofte et stabilt og velfungerende samfund, Israel, mens havet henviser til de hedenske folkeslag, der udgør en trussel mod dette samfund, ligesom havet truer med at indtage landjorden“ (Beatrice S. Neall, ”Sealed Saints and the Tribulation,“ Symposium on Revelation, Book 1, ed. Frank B. Holbrook, Silver Spring, MD: Biblical Research Institute, General Conference of Seventh-day Adventists, 1992, s. 260). Landjorden er altså et trygt og stabilt samfund ledet af Gud, mens havet repræsenterer det kaos, der kendetegner nationer ledet af menneskelig egoisme og stolthed.

`Hvad sker der i disse vers, og hvordan beskrives modsætningsforholdet mellem hav/vand og land/jord? Åb 12,15-16; Åb 13,1.11`

Vandet bruges af dragen til at forfølge kvinden (Guds folk, menigheden). Som vi allerede har set, symboliserer vand i profetierne typisk denne verdens magthavere og det kaos, der meget ofte følger i deres kølvand. Her ser vi altså en beskrivelse af, hvordan Satan i lange perioder af kirkehistorien har brugt folkemasserne opildnet af deres ledere til at forfølge Guds folk.

De første adventister så i Åb 12,16 en beskrivelse af, hvordan de forfulgte kristne i sin tid søgte tilflugt i Den Nye Verden. Hvis vores tolkning af begreberne land og hav er korrekt, hvad kan vi så udlede om etableringen af Amerikas Forenede Stater?

Kan USA historisk set være ”jorden“ på samme måde som ”det forjættede land“ var det – et fristed for Guds folk? Er det måske forklaringen på, at dyret, der kom op af jorden, til at begynde med ligner et lam? Amerika blev aldrig det nye Israel, som man i sin tid drømte, det skulle blive, men ikke desto mindre fungerede landet i en lang årrække som et fristed for dem, der andre steder i verden blev forfulgt og undertrykt på grund af deres tro.

`Til eftertanke. Desværre taler dette dyr, der til forveksling ligner et lam, ”som en drage“ (Åb 13,11). Fra at være et tilflugtsted for forfulgte troende vil Amerikas Forenede Stater selv blive en indædt forfølger af Guds folk! Endnu et slående eksempel på, hvordan det går, når det er mennesker og ikke Gud, der er ved magten.`