---
title:  Daniel 7
date:   29/04/2025
---

I Daniels Bog kapitel 2 henvender Gud sig til Babylons konge i en drøm, men i kapitel 7 er det Daniel selv, der får et syn.

Temaet i Daniels syn er det samme som i Nebukadnesars drøm, men set fra en anden synsvinkel. Daniel ser ikke en statue, men en række stormagter stige op af et vindblæst hav. Disse folkeslag ligger i krig med hinanden, og magtforholdende skifter konstant. Samme analogi bruges f.eks. i Sl 65,6-9; Es 17,12-13 og Jer 46,7-8, hvor stormflod og bølgebrus bruges til at beskrive folkeslagenes indbyrdes magtkampe. Som kontrast hertil var det forjættede land med Gud som konge et fredeligt og trygt tilflugtssted bygget på et solidt fundament.

`Der sker meget i disse vers. Hvilket indtryk efterlader beskrivelsen af dyrene, der stiger op af havet, os med? Dan 7,1-3`

Fra kysten er Daniel vidne til det kaos, som folkeslagenes indbyrdes magtkampe forårsager. Men så indtager havdyrene også landjorden, Daniels territorium, og dermed kastes Daniels eget folk ud i det samme kaos, som hidtil har kendetegnet verden uden for Israel. De har valgt at leve som de omkringliggende folkeslag, og nu må de leve med (og under) disse folkeslags overherredømme. Efter Babylonernes indtog får Guds pagtsfolk aldrig igen selvstyre.

Også i dag er Guds folk prisgivet denne verdens magthavere, og sådan vil det være lige indtil den dag, hvor Kristus endelig indtager sin plads som denne verdens retmæssige konge. I Det Nye Testamente fortsætter beretningen om, hvordan Guds folk måtte lide under det romerske imperiums jernåg for derefter at blive forfulgt af det lille horn, som med tiden overtog det romerske imperiums magtposition.

Krig og undertrykkelse har været et gennemgående tema i verdenshistorien. Folk og imperier er gået til grunde, og den ene tyran har afløst den anden. Selv magthavere, der hævder at ville folket det bedste, har som regel deres egen skjulte dagsorden. Hvilken kontrast til det samfund, som Gud oprindeligt havde tiltænkt sit folk.

`Til eftertanke. Hvad er ifølge Rom 3,10-19 forklaringen på, at verden ser ud som den gør? Hvorfor har vi desperat brug for evangeliet?`