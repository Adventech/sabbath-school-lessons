---
title:  Folkeslagene, del 2
date:   26/04/2025
---

> <p>Ugens vers</p>
> “Stands, og forstå, at jeg er Gud, ophøjet blandt folkene, ophøjet på jorden!“ (Sl 46,11).

Flere har i tidens løb hævdet, at syndefaldet var en del af Guds plan. Det var Guds mening, at vi skulle bukke under for synden og smage døden, så han i skikkelse af Jesus kunne dø på korset for os, for hvordan skulle han ellers kunne demonstrere, hvor højt han elsker os, og hvad han er villig til at ofre for vores skyld? Det var med andre ord bydende nødvendigt for Gud, at vi faldt i synd.

Hvilket rædselsfuldt og forskruet syn på Gud. Det var aldrig Guds mening, at hverken Satan eller menneskeheden skulle falde i synd. Satans oprør og siden menneskehedens var en katastrofe af uanede proportioner, og var vores første forældre aldrig faldet i synd, ville vores kærlighed og tillid til Gud stadig være intakt.

I denne uge vil vi fortsat se nærmere på konsekvenserne af syndefaldet og på de magtstrukturer, som vi erstatter Guds herredømme med. Daniels Bog er især optaget af netop disse spørgsmål og viser med al ønskelig tydelighed, at Gud havde ret, da han advarede folket om, hvad der ville ske, hvis de vendte sig fra ham og erstattede ham med en jordisk konge. De fik, hvad de bad om: jordiske konger med syndige tilbøjeligheder, der udnyttede deres undersåtters lige så syndige tilbøjeligheder til at herske over og undertrykke dem.

### Ugens tekster

1 Mos 2,9-17; Dan 2,31-35; Es 17,12.13; Dan 7,1-3; Rom 3,10-19; Åb 12,15.16; Åb 10,1-11