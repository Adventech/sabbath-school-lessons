---
title:  Til videre studium
date:   16/05/2025
---

Læs Ellen White, Mod en bedre fremtid, kap. 42, ”Striden endt“.

Satan, der oprindeligt var en skærmende kerub, forsøgte at undergrave tilliden til Gud som konge, og Gud tillod oprøret, så universet ved selvsyn kunne bevidne den ondskab, som udspringer af egoisme og selvophøjelse. Satan bedrog menneskeheden til at deltage i oprøret mod Gud, men på korset besejrede Jesus ham fuldstændigt og sørgede for, at menneskene kunne indtage de betroede pladser ved Guds trone, som engang tilhørte de nu faldne engle. Forløste syndere kan bevidne, at Lucifer er en løgner, og i slutscenen har vidnesbyrdet om Guds godhed og kærlighed om muligt endnu større vægt, end det havde, inden Lucifers fald. Selvom det aldrig var Guds hensigt, at det onde skulle eksistere, og til trods for at de ulykkelige konsekvenser af Satans oprør er uigenkaldelige, blev det en anledning for Gud til ved sin håndtering af situationen at føre det ultimative bevis på sin kærlighed.

Kristus ”ser på de frelste, der er genskabt i hans eget billede, og hvert ansigt genspejler ligheden med deres konge. I dem ser han resultatet af sin sjælekamp, og han er tilfreds. Så erklærer han med en stemme, der når ud over de forsamlede masser af retfærdige og gudløse: ‘Se, hvad jeg har løskøbt med mit blod! Jeg led og døde for deres skyld, så de kan være hos mig i al evighed.’ Og lovsangen lyder fra de hvidklædte, der står omkring tronen: ‘Lammet, det slagtede, er værdigt til at få magt og rigdom og styrke og ære og lov og pris’ (Åb 5,12)“ (Ellen White, Mod en bedre fremtid, s. 543).

**Spørgsmål til drøftelse**

`Hvad kan hjælpe dig med at turde se Gud i øjnene, selvom du ved, at han kender dine dybeste hemmeligheder, hver en karakterbrist og hver eneste tanke og handling, og du ved, hvad du har fortjent? Hvad er dit eneste håb? Hvilken rolle spiller evangeliet? Hvorfor er det afgørende, at du nu, såvel som i dommen, tager imod ”Guds retfærdighed ved tro på Jesus Kristus for alle, som tror“ (Rom 3,22)?`

`Ligesom seraferne var Johannes Døber ”en lampe, som brændte, og som lyste“ (Joh 5,35). Han skulle bekendtgøre, at nu kom den længe ventede Messias. Har Guds folk i tiden frem til Jesus kommer igen en lignende profetisk rolle at udfylde?`