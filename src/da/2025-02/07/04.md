---
title:  Som glødende kul
date:   13/05/2025
---

Keruber, hvad enten der er tale om de ægte (Ez 10,8) eller en kunstnerisk gengivelse (2 Mos 25,18), dukker op flere steder i Det Gamle Testamente. Ofte flankerer de Guds trone og spejler hans lys og herlighed til resten af universet. En kunstfærdig gengivelse af disse keruber var da også indvævet på forhænget til Det Allerhelligste (2 Mos 26,1). I en poetisk beskrivelse af Gud som skaber, rider Gud ifølge salmisten hen over himlen båret af keruber (Sl 18,11), og ovenpå Pagtens Ark skulle der være to keruber af rent guld over for hinanden med vingerne bredt opad og henover sonedækket (2 Mos 25,18-20).

`Hvilke ligheder er der mellem denne tekst og beskrivelserne i Es 6,1-6 og Åb 4,1-11? Ez 1,4-14`

Ezekiel er vidne til en storslået og ærefrygtindgydende demonstration af Guds magt. Der hersker vild forvirring. Guds folk befinder sig langt fra hjemmet i babylonsk fangenskab. Men ovenover hele scenariet svæver Guds trone.

Læg mærke til parallellerne til tronsalssynerne i Esajas’ Bog og Johannes’ Åbenbaring. De levende væsener i Ezekiels syn har hver fire ansigter, der svarer til beskrivelsen af de levende væsener i Johannes’ syn: en løve, en ørn, en okse og et menneske.

Der bliver ikke til at begynde med sat navn på de mystiske skabninger med fire ansigter, men senere i endnu en tronsalsscene (se Ez 10,1-21) kaldes de ”keruber“. Her er der ligesom hos Esajas en henvisning til glødende kul, og de har ansigter, der svarer til de levende væsener i Johannes’ syn.

I samtlige beskrivelser af Guds trone – hvad enten det er i symbolsk forstand i forbindelse med Pagtens Ark, der tjente som mødested mellem Gud og Moses (2 Mos 25,22), eller i profeternes opsigtsvækkende syner – er der altid keruber til stede. De er skabt til at spejle Guds herlighed, ligesom mennesket i sin tid blev skabt i Guds billede.

`Til eftertanke. Hellig, hellig, hellig er Herren, Gud den Almægtige. Hvor fjernt er dit eget liv fra den hellighed, som Ezekiel her beskriver? I hvor høj grad har du brug for evangeliets budskab?`