---
title:  Her er jeg, send mig!
date:   11/05/2025
---

For en del år siden bestemte en menighed sig for at renovere kælderen og indrette den som menighedssal. Som noget af det første installerede de lys i håb om, at salen så ville tage sig bedre ud. Men salen viste sig at være i langt dårligere stand, end de havde troet, og lysene fremhævede bare stedets mangler.

I glansen fra Guds trone indså Esajas sin egen utilstrækkelighed. ”Ve mig,“ erklærede han, ”det er ude med mig, for jeg er en mand med urene læber, jeg bor i et folk med urene læber, og nu har mine øjne set kongen, Hærskarers Herre“ (Es 6,5). Hvis vi pludseligt stod ansigt til ansigt med Gud selv, ville vi højst sandsynligt reagere på samme måde. Badet i Guds lys falder alle undskyldninger til jorden, og vi må erkende, at det er ude med os. Men faktisk ventede der Esajas lidt af en overraskelse.

`Esajas var klar over, at ”det var ude med“ ham – at syndens løn er døden. Men Gud overlader os ikke til os selv, tværtimod. I sin kærlighed rækker han ud efter os. Hvad blev resultatet af Esajas’ møde med Gud, og hvorfor er det så afgørende? Es 6,6-8`

Med kul fra alteret berørte serafen Esajas’ læber og rensede ham for synd. Det har efter al sandsynlighed været kul fra røgelsesalteret, der symboliserede bøn og forbøn (se Åb 8,3-4). Hans synder blev tilgivet, og ikke alene kunne han nu stå ansigt til ansigt med Gud, han kunne også udsendes som Guds repræsentant i verden.

Ordet ”seraf“ betyder ”den, der brænder“, og sådan beskriver Jesus faktisk Johannes Døber og den rolle, som han udfyldte. Han ”var en lampe,“ siger Jesus i Joh 5,35, ”som brændte, og som lyste, og for en tid lod I jer gerne begejstre af lyset fra ham“ (Joh 5,35). Som alle andre var Johannes en synder med behov for nåde og frelse, men hele hans formål var at udpege ham, der som den eneste kunne sikre os nåde og frelse.

Kun Jesus er Guds udtrykte billede, men her får profeten en opgave betroet, der ligner den, som ellers kun er de himmelske serafer betroet.

`Til eftertanke. Først da han var renset for synd, sagde Esajas: ”Her er jeg, send mig“. Hvordan kan vi, der jo er renset ved Jesus’ blod, hver især respondere, som Esajas gør her?`