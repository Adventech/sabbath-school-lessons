---
title:  De to keruber
date:   12/05/2025
---

Da vores første forældre forlod Eden, var det med et løfte om, at Gud ville sørge for en frelser (1 Mos 3,15). Ved indgangen til haven stillede Gud to keruber med et flammesværd mellem sig, og det er næppe tilfældigt, at også pagtens ark i helligdommen, som jo symboliserede Guds trone, bevogtedes af to keruber med Guds lys og nærvær mellem sig (2 Mos 25,18).

`Hvilket formål tjente keruberne? 1 Mos 3,21-24`

Keruberne skulle sikre, at ingen synder fik adgang til livets træ (1 Mos 3,22), men de stod også ved indgangen til haven som en påmindelse om – og en garanti for – at Gud igen ville give menneskeheden adgang til Paradiset. ”Edens have blev på jorden længe efter, at mennesket var blevet forvist fra dens skønne enemærker. Den faldne menneskehed fik længe lov til at se på uskyldighedens hjem, hvortil adgangen kun spærredes af englevagten. Guds herlighed blev åbenbaret ved porten til Paradiset, hvor keruber holdt vagt. Der kom Adam og hans sønner hen for at tilbede Gud. Der fornyede de deres løfter om lydighed mod den lov, hvis overtrædelse havde forårsaget deres bortvisning fra Edens have. Da uretfærdighedens flodbølge bredte sig over jorden, og menneskenes ondskab bevirkede deres tilintetgørelse ved en vandflod, tog den hånd, der havde plantet Eden, denne have bort fra jorden. Men ved den endelige genoprettelse, når der kommer ’en ny himmel og en ny jord’ (Åb 21,1), vil den blive genoprettet, endnu herligere prydet end i begyndelsen“ (Ellen White, Patriarker og profeter, s. 31).

Ordvalget i 1 Mos 3,24 er også interessant. Gud ”anbragte“ tilsyneladende keruberne øst for Eden. Det hebraiske ord for anbragte er shakan, som er roden i betegnelsen for helligdommen, der blev kaldt ”boligen“ (se 2 Mos 25,9; 4 Mos 3,26) for at pointere, at Gud havde taget bolig hos sit folk. Keruberne blev altså ikke bare ”anbragt“, men tog så at sige permanent bolig øst for Edens have.

`Til eftertanke. Keruber er i Bibelen forbundet med Guds tilstedeværelse (se 1 Krøn 13,6; Sl 80,1; Es 37,16) eller Guds trone – der, hvor hans navn bliver forkyndt. De 24 ældste, som i Åb 4 og 5 står omkring Guds trone, synger hans pris og bevidner, at Skaberen er universets retmæssige konge (Åb 4,11). Den viden kaster lys over tronsalssynet og vores rolle som tilgivede syndere i forholdet til Skaberen.`