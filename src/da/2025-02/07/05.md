---
title:  Guds bolig
date:   14/05/2025
---

Fra skyen, det synlige tegn på Guds tilstedeværelse med sit folk under ørkenvandringen, bestemte Gud, hvornår folket skulle slå lejr på deres vej til det forjættede land. Når det skete, rejstes helligdommen, og rundt om den slog stammerne lejr, tre stammer på hver side. Til sidst slog tegnet på Guds tilstedeværelse sig ned i Det Allerhelligste, og Gud tog således bolig midt iblandt dem.

**Én stamme på hver side af helligdommen fungerede som ”fanehær“. Hvilke fire stammer fremhæves således i Fjerde Mosebog 2?**

`4 Mos 2,3 (øst):`

`4 Mos 2,10 (syd):`

`4 Mos 2,18 (vest):`

`4 Mos 2,25 (nord):`

Hver af disse stammer havde sin egen fane. Bibelen kommer ikke nærmere ind på, hvordan disse faner så ud, men ”ifølge rabbinsk overlevering, var der på Judas fane afbilledet en løve, på Rubens et menneske eller et menneskehoved, på Efraims en okse og på Dans en ørn. Kerubernes fire ansigter i Ezekiels syn var således repræsentative for symbolerne på disse fire faner“ (Carl Friedrich Keil og Franz Delitzsch, Commentary on the Old Testament, bind 1 (Peabody, MA: Hendrickson, 2011), s. 660).

Vores tro skal ikke bero på overleveringer, men det er ikke desto mindre interessant at sammenligne denne ældgamle overlevering med Bibelens beskrivelse af det ny Jerusalem. Her begynder der at tegne sig et interessant mønster, for på hver af byens fire sider er der tre porte – en for hver stamme (Åb 21,12-13).

Beskrivelsen af Israels lejr såvel som af det ny Jerusalem understreger, at Gud har tænkt sig at samle hele menneskeheden omkring sin trone. Som Johannes’ Åbenbaring udtrykker det: ”Herren, Gud den Almægtige“ og ”Lammet“ er byens ”tempel“ (Åb 21,22).

`Til eftertanke. Vi har ikke som israelitterne i ørkenen et synligt tegn på Guds fysiske tilstedeværelse midt iblandt os, men hvilke muligheder har vi for at træde frem for Gud og være i hans nærhed?`