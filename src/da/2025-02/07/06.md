---
title:  Lucifers fald
date:   15/05/2025
---

Det er ikke til at fatte, at Lucifer engang indtog stillingen som skærmende kerub ved Guds trone. Hans opgave var at spejle Guds herlighed og åbenbare den for universet, men hans fokus flyttede sig, og han begyndte at forherlige sig selv frem for Skaberen. Han følte sig ganske enkelt forbigået og mente ikke, at man viste ham den ærefrygt og respekt, der tilkom ham.

`Hvad førte til Lucifers fald? Sammenlign med Åb 14,1-12. Set i kontrast til menneskehedens ophøjede position i Kristus, hvordan kaster beskrivelsen af Lucifers fald så lys over det, der sker i Åb 14? Ez 28,11-17; Es 14,12-14`

Lucifer blev styrtet ned fra det hellige bjerg, men de forløste står sammen med Guds lam på Zions bjerg. Lucifer havde tilsyneladende adgang til Eden, men i modsætning til menneskeheden, der i kraft af Kristus vender tilbage til et genskabt paradis, er der for Satan ikke længere nogen vej tilbage (Åb 22,1-3). Som Ellen White udtrykker det: ”Det tomrum, som Satan og hans engle skabte i himlen, vil blive fyldt af Guds forløste“ (artikel i The Advent Review and Sabbath Herald, 29. maj, 1900).

Takket være evangeliet får menneskene adgang til himlen, og frelse i Kristus er da også et gennemgående tema i Åb 4 og 5. ”Du er værdig til at få bogen og bryde dens segl,“ synger englene omkring Guds trone, ”for du blev slagtet, og du købte med dit blod mennesker til Gud af alle stammer og tungemål, folk og folkeslag“ (Åb 5,9). Hvilket vidunderligt billede på det, som Jesus har gjort for os!

Den samme formulering går igen i den første engels budskab. Det evige evangelium skal forkyndes ”for dem, der bor på jorden, og for alle folkeslag og stammer, tungemål og folk“ (Åb 14,6). Der findes ikke ét menneske på jorden – det være sig fortid, nutid eller fremtid – for hvem Kristus ikke er død, og alle skal have mulighed for at takke ja til hans tilbud om frelse.

`Til eftertanke. Hvad er vores rolle som menighed og som enkeltpersoner, når det gælder formidlingen af det, som Gud har gjort?`