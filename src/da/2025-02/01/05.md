---
title:  Hvordan læser vi?
date:   02/04/2025
---

Vi har meget at takke William Miller for. Hans forståelse af nøgletekster (som f.eks. Dan 8,14) blev startskuddet til en bevægelse med fokus på, at vi er i endetiden, og at Jesus meget snart kommer igen.

`Hvordan skal vi ifølge disse tekster forholde os til Bibelens profetier? Matt 5,18; 2 Tim 3,15-17; Luk 24,27`

At studere Bibelen er på mange måder som at lægge et stort puslespil. Samler man kun 2-3 brikker, kan man næppe gøre sig noget håb om at se det fulde billede. Måske ser man lidt af en hest og tænker, at det skal forestille en flok heste, men siden dukker der høns og køer frem, og når man så har samlet omkring 100 brikker, aner man en hel landsby med tilhørende landområder og bjerge i baggrunden.

Meget ofte læser vi Bibelen, som var det en samling usammenhængende udsagn eller ordsprog, der uden hensyn til konteksten kan bruges til at adressere specifikke problemer her og nu. Vi underinddeler bibelvers efter tema og antager, at de valgte vers repræsenterer summen af Bibelens lære om et givet emne.

Det samme gør vi med de profetiske tekster. Vi løfter dem ud af deres oprindelige kontekst, og i stedet for at lede efter nøglen til deres betydning i Bibelen selv sammenholder vi profetierne med det, der sker i verden omkring os her og nu. Af samme årsag findes der i dag et hav af litteratur, som med jævne mellemrum må opdateres, når det viser sig, at forfatteren har taget fejl af, hvad der skal ske og hvornår.

Vi kan altså ikke nøjes med at udvælge en række tekster, der tilfældigt passer ind i et givet emne, men bliver nødt til at nærstudere alt, hvad Bibelen har at sige om emnet i sin rette kontekst. Tager vi teksterne ud af kontekst, er der stort set ingen grænser for, hvad vi kan få ud af dem.

`Til eftertanke. Er du stødt på en tilgang til Bibelen, hvor udvalgte vers tages ud af konteksten og anvendes som belæg for forudfattede holdninger? Hvordan vil det være klogt at respondere på det?`