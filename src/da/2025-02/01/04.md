---
title:  Daniel – hold ordene skjult
date:   01/04/2025
---

`Hvad siger Gud her til Daniel? (Sammenlign med Åb 22,10) Dan 12,4`

Det er ikke usædvanligt, at prædikanter bruger Dan 12,4 som belæg for, at verden på det teknologiske og videnskabelige område vil være nået langt umiddelbart inden Kristi genkomst. Og ja, det er nærliggende at læse teksten på den måde, men er det muligvis noget helt andet, teksten henviser til?

Læs teksten igen. Englen giver til at begynde med Daniel besked på at ”holde ordene skjult og forsegle bogen“. Bogen må være den bog, hvori Daniel har beskrevet sine syner, og vil det så ikke være rimeligt at antage, at det er kundskaben om netop Daniels Bog, der skal blive stor i endetiden?

Anderledes forholder det sig med Johannes’ Åbenbaring, som Johannes fik besked på ikke at forsegle (Åb 22,10). Kendskabet til Johannes’ Åbenbaring skulle udbredes fra dag ét, for, som der står, ”tiden er nær“, men, hvad Daniels Bog angik, skulle man først mange år senere i en fjern fremtid være i stand til rigtigt at forstå meningen.

Mange kristne tænkere har i tidens løb forsøgt at fortolke profetierne i Daniels Bog, men det var først hen mod slutningen af profetien om de 1260 år, at man rigtigt fik hul på bylden. Kendskabet til Daniels Bog blev tiltagende større, og omkring år 1798 nåede flere fortolkere af Daniels Bog verden rundt og uafhængigt af hinanden frem til samme konklusion, nemlig at noget epokegørende skulle finde sted omkring år 1843. Den mest kendte af disse var William Miller, hvis forkyndelse satte gang i det 19. århundredes store adventbevægelse. Vores verdensomspændende bevægelse med fokus på de tre engles budskaber (Åb 14) udsprang af denne bevægelse, og vi er således med til at opfylde Daniels profeti om, at ”kundskaben skal blive stor“ i tiden op til Kristus’ genkomst.

Det berører måske ikke direkte den enkeltes frelse eller fortabelse, men store dele af kristenheden befinder sig endnu i ”mørket“, hvad væsentlige bibelske sandheder angår. Sabbatten, som i sin tid blev indstiftet i Eden, er blev erstattet af søndagen, og mange er helt uvidende om, hvad der sker, når vi dør. Langt de fleste hælder til den hedenske tanke om sjælevandring – at den dødes sjæl farer ud af kroppen og lever videre et andet sted, det være sig i himlen eller i et evigt brændende helvede. Vi bør være dybt taknemmelige for det lys, vi har fået.