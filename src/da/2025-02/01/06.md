---
title:  Billedligt eller bogstaveligt?
date:   03/04/2025
---

Inden vi studerer profetierne er vi nødt til at fastslå, hvorvidt det, vi læser, skal forstås billedligt eller bogstaveligt. Hvordan ved vi, om en given tekst er symbolsk, og hvad er i så fald nøglen til at forstå symbolikken? Er der tale om symbolik, er det afgørende, at man ikke forsøger at forstå symbolikken i lyset af samtidens brug af lignende symbolik, men i stedet undersøger, hvordan symbolikken anvendes i Bibelen som helhed. Ruslands vartegn er f.eks. en bjørn, men bjørnen i Daniels Bog kap. 7 er næppe Rusland, for en sådan slutning har intet belæg i den bibelske fortælling.

**Læs følgende tekster og lad Bibelen selv afgøre, hvordan de skal forstås. Hvilket profetisk symbol har teksterne til fælles, og hvad siger Bibelen selv om symbolets betydning?**

`Dan 7,7; Dan 8,3; Dan 7,24`

`Åb 1,16; Ef 6,17; Hebr 4,12`

`Åb 12,1; Åb 21,2; Ef 5,31-32; Jer 6,2`

Følger man det enkle princip, at nøglen til forståelse findes i Bibelen selv, viser det, at de profetiske symboler ikke er nær så mystiske og uudgrundelige, som mange har for vane at tro. Vi opdager, at et horn kan symbolisere en politisk magt eller en nation, et sværd kan være et symbol på Guds ord, og en kvinde kan symbolisere Guds folk eller menigheden. Svaret findes altså i Bibelen selv.

Men hvorfor kommunikerer Gud ved hjælp af symboler? Hvorfor siger han ikke bare tingene lige ud? Hvorfor vælger Peter f.eks. i 1 Pet 5,13 at henvise til Babylon, når det jo egentlig er Rom, han sigter til?

Der er sandsynligvis mange årsager til, at Gud profeterer ved hjælp af symboler. Havde Johannes’ Åbenbaring, f.eks., udpeget Rom som roden til så meget ondt, ville det uden tvivl være gået hårdt ud over den første kristne menighed, der jo allerede i vid udstrækning var forfulgt. Men uanset hvad årsagen så end er, kan vi roligt regne med, at Gud ønsker, at vi skal forstå symbolernes betydning.

`Til eftertanke. Vi forstår ikke alt, men hvordan kan det styrke vores tro at fokusere på det, som vi rent faktisk forstår?`