---
title:  Den, der læser dette, skal mærke sig det!
date:   30/03/2025
---

Et blik på bogtitlerne i en kristen boghandel afslører, at hvad profetierne angår, findes der et hav af synspunkter og tolkninger, og det er egentlig ikke så underligt, at mange nærmest opgiver en bog som Johannes’ Åbenbaring. Én forfatter opfatter antikrist som en metafor, en anden hævder, at vi endnu venter på antikrist, mens en tredje vil mene, at antikrist refererer til noget eller nogen i det romerske kejserrige. Som en ældre prædikant engang udtrykte det: ”Måske er Bibelen lidt som en gammel violin. Man kan stort set spille alt på den.“

Men Bibelen ikke så meget som antyder noget i den retning. Gud kommunikerer med os gennem sit ord, og det er i studiet af Guds ord, at vi lærer ham at kende og hører hans stemme.

`Er det Guds hensigt, at vi skal høre og forstå ham? Matt 24,15; Åb 1,3; Matt 11,29; Jer 9,22-23`

Mange universiteter tilbyder kurser i ”Bibelen som litteratur“ eller noget tilsvarende, og for den, der tror, kan det føles underligt efter en række forelæsninger at konstatere, at Bibelen i forelæserens optik blot er en af mange religiøse mytologier. Filosofien er, at beretningerne muligvis rummer et gran af moralsk ”sandhed“, som det står læseren frit for at tolke efter forgodtbefindende. At bogen skulle være inspireret af Gud selv affærdiges som absurd.

Forelæseren læser altså Bibelen, men hører ikke Guds stemme. Er man ikke overgivet til Gud og åben for sandheden, risikerer man at læse uden at forstå og ender måske ligefrem med at få en helt forskruet opfattelse af den hellige og kærlige Gud, som Bibelen åbenbarer. Det sker oftere, end man umiddelbart skulle tro. Det kan kun gå galt, når man uden de rette hjælpemidler, uden den rette indstilling og uden at være åben for Helligåndens vejledning giver sig i kast med en overfladisk læsning af Bibelens fortælling.

`Til eftertanke. Da en mand, som bestemt ikke var en af Guds bedste børn, blev spurgt, hvorfor han overhovedet beskæftigede sig med Bibelen, svarede han: ”Jeg leder efter smuthuller!“ Hvorfor er den indstilling næppe det bedste udgangspunkt for at forstå, hvad Gud har på hjerte?`