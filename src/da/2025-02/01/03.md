---
title:  Gud ønsker at blive forstået
date:   31/03/2025
---

Intet er mere frustrerende end at stå i en situation, hvor det er vigtigt, at man bliver hørt og forstået (f.eks. ved akut behov for lægehjælp), og så mangle ord, fordi man befinder sig i et fremmed land, hvor ingen forstår et ord af, hvad man siger.

Gud står med en lignende udfordring: ”... for så højt som himlen er over jorden, er mine veje højt over jeres veje og mine planer over jeres planer“ (Es 55,9). Problemet er ikke, at Gud mangler ord, men at vi hverken har ordforråd eller intellektuel kapacitet til fuldt ud at forstå ham.

**Hvordan adskiller Guds indsigt sig fra vores ifølge disse tekster?**

`Sl 139,1-6`

`Sl 147,5`

`Rom 11,33`

`1 Joh 3,20`

Sandheden er, at vi aldrig fuldt ud vil kunne forstå Gud, for han er evig og alvidende. Vi forstår dårligt, hvordan skaberværket fungerer, så hvordan kan vi forvente at forstå Skaberen?

Men selv om vi ikke forstår alting, kan vi forstå det, der er nødvendigt for vores frelse (se 2 Tim 3,14-15). Når apostlene forelagde evangeliet for deres tilhørere, henviste de meget ofte til profetiernes opfyldelse, og vi må derfor konkludere, at et af formålene med profetierne er at belyse frelsesplanen. De bibelske profetier skal først og fremmest lede os til Jesus.

Herren, i hvem alt blev skabt (Kol 1,16; Joh 1,1-3), tog bolig iblandt os og ofrede sig på korset for os. Uanset, hvad vi måtte have bedrevet af ondt, er vi højt elsket af Gud. Gud ønsker altså, at vi alle skal forstå, hvad det er, han tilbyder os i Jesus, og i den forbindelse spiller profetierne en væsentlig rolle.

`Til eftertanke. Ja, der er meget, vi ikke forstår. Men hvorfor er det vigtigt at holde fokus på det, som vi rent faktisk forstår, og handle på det, fremfor at gå op i alt det, som vi ikke forstår?`