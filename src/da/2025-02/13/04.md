---
title:  Belshassars drikkegilde
date:   24/06/2025
---

I år 612 f.Kr. indtog mederne og babylonerne anført af Nebukadnesars far Nineve, og Babylon, der ikke længere led under assyrernes konstante angreb, blomstrede op. Babylon, hvis sidste storhedstid havde været under lovgiveren Hammurabi, voksede i rigdom, magt og indflydelse, indtil de omkringliggende nationer ikke havde andet valg end modstræbende at anerkende hendes overherredømme. Hun var verdens dronning, og de nationer, der ønskede fremgang og indflydelse, måtte sværge hende troskab.

Så vidt vi ved, døde Nebukadnesar i troen på Gud, idet han kort tid forinden erkendte, at himlens Gud er denne verdens retmæssige konge (Dan 4,34-37). Nebukadnesar efterfulgtes ifølge det næste kapitel i Daniels Bog af sin viceregent Belshassar.

`Hvad kan vi lære af denne beretning? Hvad beseglede i sidste ende Belshassars skæbne? Dan 5,1-31`

Den sørgeligste del af denne beretning findes i Dan 5,22. Først minder Daniel Belshassar om den ulykke, der i sin tid ramte Nebukadnesar og om, hvordan han af Gud blev genindsat som konge. ”Men du, hans søn Belshassar,“ fortsætter Daniel, ”har ikke ydmyget dit hjerte, selv om du vidste alt dette.“ Til trods for, at Belshassar med egne øjne havde bevidnet det, der skete med Nebukadnesar, valgte han med andre ord bevidst at ignorere alle advarsler og afstikke nøjagtigt samme kurs som sin forgænger.

Ligesom Nebukadnesar i sin tid havde rejst guldstøtten, trodsede Belshassar bevidst Gud, da han vanærede templets kar af guld og sølv. Gud havde profeteret, at det var ude med Babylon, men det var tydeligvis ikke sket. Babylonerne var sejrherrerne og jøderne de besejrede. Ved at drikke af tempelkarrene understregede Belshassar de babylonske guders overlegenhed.

Selvom Belshassar kendte sin forgængers historie, valgte han mod bedre vidende at trodse Gud. Problemet var ikke, at han ikke kendte sandheden. Problemet var hans indstilling, eller som Bibelen ofte udtrykker det: hans hjerte. Når verdenssituationen umiddelbart inden Jesu genkomst tilspidses, vil sandheden være indlysende. Det springende punkt bliver ikke, hvorvidt vi kender sandheden, men hvordan vi vælger at forholde os til den. Valget træffes ikke med intellektet, men som i Belshassars tilfælde med hjertet.