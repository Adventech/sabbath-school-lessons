---
title:  En modvillig profet
date:   22/06/2025
---

Beretningen om Jonas er ikke lang (se Jonas kapitel 1-4) , men den gør indtryk. Dels kan mange troende relatere til Jonas, og dels foregriber beretningen hændelser langt ude i fremtiden.

`Hvilke dele af beretningen om Jonas henviser Jesus til i sit svar til de skriftkloge og farisæerne? Hvad kan vi udlede om dommen? Matt 12,38-42`

Jesus erklærede, at han var ”mere end Jonas“ (Matt 12,41). Han vidste, at korset skulle blive hans skæbne, og alligevel valgte Jesus at komme til denne jord for at ”opsøge og frelse det fortabte“ (Luk 19,10). Jonas tilbragte tre dage i havdyrets bug for sin synd, mens Jesus tilbragte tre dage i graven for vores. Det var, hvad det kostede ham at frelse de fortabte.

Vi fælder dom over Jonas, men hans modvilje er forståelig: Det assyriske regime var et rædselsregime. Assyriske vægmalerier vidner om assyrernes skånselsløse behandling af krigsfanger og udpensler deres usædvanligt grusomme henrettelsesmetoder. Hvem ville frivilligt gå til den assyriske hovedstad og kalde til omvendelse?

Ligesom Guds folk, der inden Kristi genkomst forkynder den første engels budskab, bekender Jonas sig til ”Herren, himlens Gud, som har skabt havet og det tørre land“ (Jon 1,9; Åb 14,7). Gud er Skaberen og fortjener som sådan vores tilbedelse, og netop spørgsmålet om tilbedelse bliver afgørende i endetiden.

Også vi er kaldet til at formidle et potentielt upopulært budskab til dem, som i åndelig forstand befinder sig i Babylon. ”Kom ud af hende mit folk“ er et kald til omvendelse – et budskab som, selv når det formidles nok så taktfuldt og kærligt, stort set altid vækker modvilje. De fleste af os har sikkert erfaret, at vores vidnesbyrd langtfra altid er velkomment. Det er en del af ”pakken“.

`Til eftertanke. I hvor høj grad genkender du Jonas i dig selv? Kan der ændres ved det? Hvordan?`