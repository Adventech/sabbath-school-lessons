---
title:  Et udtørret flodleje
date:   25/06/2025
---

En af Babylons styrker var, at Eufratfloden flød under hendes mure og sikrede byens vandforsyning. Men det viste sig også at være hendes svaghed. Dronning Nitokris havde mange år tidligere skabt store sumpområder, hvortil flodens vand kunne kanaliseres, mens arbejdet med at sikre byens vandforsyning stod på. Kong Kyros benyttede sig af denne mulighed for at udtørre flodlejet og sendte sine tropper under Babylons mure i det nu tomme flodleje. Da de først var indenfor murene, fandt de forsvarsværkerne ubemandede, og byen faldt på kun en enkelt nat. Den græske historiker Herodot bemærker, at ”de, der boede i Babylons bymidte, havde ingen idé om, at forstaderne var faldet, for de havde i anledning af højtiden travlt med at feste og danse“ (Herodotus, The Histories, Tom Holland, trans. (New York: Penguin, 2015), s. 94). Der kan vel næppe herske nogen tvivl om, at der her henvises til samme fest som i Daniels Bog kapitel 5.

`Hvilke ligheder ser du mellem nogle af plagerne i Johannes’ Åbenbaring og beretningen om Babylons fald? Dan 5,18-31; Åb 16,12-19`

“Våg derfor,“ advarede Jesus disciplene, ”for I ved ikke, hvad dag jeres Herre kommer. Men det ved I, at vidste husets herre, i hvilken nattevagt tyven kommer, ville han våge og forhindre, at nogen brød ind i hans hus“ (Matt 24,42-43). Ligesom Babylons fald i sin tid kom bag på babylonerne, vil Jesus’ tilsynekomst komme som et chok for det moderne Babylon. Men sådan behøver det ikke at være. Utallige profetier beskriver ned til mindste detalje, hvad der skal ske.

Verden vil ikke være uvidende om, hvad Gud har forudsagt, men fordi den vælger ikke at tro det, vil det komme som et chok, når det sker.

`Til eftertanke. Hvad er det positive evangelium her? Hvad vil det sige ”ikke“ at ”gå nøgen“? Åb 16,15`