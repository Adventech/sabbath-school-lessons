---
title:  Anger og omvendelse
date:   23/06/2025
---

Vel ankommet til Nineve gik Jonas lige til sagen. ”Da Jonas var kommet en dagsrejse ind i byen, råbte han: ‘Om fyrre dage bliver Nineve ødelagt!’“ (Jon 3,4). Budskabet var klart: det var ude med Nineve. Guds profet havde talt, og så var der vel ikke andet for end at afvente Guds dom? Eller?

`Hvorfor gik profetien ikke i opfyldelse? Jon 3,5-10`

Hele byen angrede, og dommen blev udsat. ”De undgik deres skæbne, Israels Gud blev ophøjet og æret i hele hedningeverdenen, og hans lov kom til højhed og ære. Nineve faldt først som et bytte for nabofolkene mange år senere, fordi den glemte Gud og hovmodede sig“ (Ellen White, Profeter og konger, s. 132)

Kan vi forvente noget lignende, når Guds sidste opråb til verden lyder? Ja og nej. Mange vil respondere positivt på opfordringen ”drag ud fra hende, mit folk, for ikke at deltage i hendes synder og blive ramt af hendes plager“ (Åb 18,4). Overalt vil der være mennesker, som trodser dyret og ”holder fast ved Guds bud og troen på Jesus“ (Åb 14,12), og ligesom befolkningen i Nineve undgår de således den skæbne, der venter Guds modstandere.

Nogle profetier er betingede. Nineve ville blive ødelagt, medmindre dens indbyggere vendte om fra deres ondskab (se Jer 18,7-10). Men andre profetier står fast. Deres opfyldelse afhænger ikke af vores respons. Det gælder f.eks. profetierne om Kristi første og andet komme, dyrets mærke, de sidste plager og forfølgelsen af Guds folk i endetiden. Disse profetier er ikke betingede, men kommer til at ske nøjagtigt som profeteret, uanset hvordan vi vælger at forholde os til dem. Det eneste vi kan gøre er at vælge side. Det er op til os, hvor vi vil stå, når det, som profeterne har forudsagt, sker.

`Til eftertanke. Hvilke af de valg, du træffer nu, vil få betydning for dine valg, når situationen spidser til, og du – ligesom alle andre – må tage stilling til, hvorvidt du vil tilbede Gud eller dyret?`