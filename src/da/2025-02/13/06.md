---
title:  Kyros, Herrens salvede
date:   26/06/2025
---

Da Kyros besejrede Babylon, var fangenskabet forbi for Guds folk, og perserne lod dem rejse hjem til det forjættede land og genopbygge templet. Perserriget blev under kong Kyros’ ledelse et verdensrige, der ifølge historikeren Tom Holland rådede over ”en større samling territorier end nogen nation før dem i verdenshistorien“ (Tom Holland, Dominion Basic Books, Kindle Edition, s. 25).

Som det var skik og brug blandt perserne, fik kong Kyros tilnavnet, ”den Store“ eller ”Kongernes konge“.

Beretningen om Kyros bliver et billede på det, der skal ske, når Kristus vender tilbage for at hente sit folk: han er kongen, der kommer østfra (se Matt 24,27), bekriger Babylon og befrier sit folk, så de kan flygte ud af Babylon og vende tilbage til det forjættede land (se Åb 19,11-16). Derfor kalder Gud i Es 45,1 Kyros ”sin salvede“. Ikke bare befriede denne persiske konge Guds folk, men hans felttog mod Babylon blev et billede på Kristi genkomst.

`Hvilke ligheder ser du mellem Kyros og Nebukadnesar? Hvilke forskelle? Hvilken betydning har dekretet, og hvilken betydning får det i forbindelse med Jesus’ første komme? 2 Krøn 36,22-23`

Rækkefølgen af de gammeltestamentlige bøger er blevet ændret, så Det Gamle Testamente nu slutter med Malakias’ Bog, hvor det oprindeligt sluttede med netop dette dekret fra Kyros, inden fortællingen så fortsatte med Matthæus’ beskrivelse af Jesus’ fødsel og dermed opfyldelsen af det, som Kyros skulle symbolisere. Type møder således antitype. Kyros påbegynder her opførelsen af det jordiske tempel, og inden længe skulle Jesus indtræde i sit hverv som ypperstepræst i den himmelske helligdom som optakt til sin genkomst og vores befrielse.

Kyros bærer i sagens natur ikke nogen fuldkommen lighed med Kristus. Ingen type lever fuldt op til sin antitype, og vi må derfor vare os for ikke at lægge for meget i samtlige detaljer. Ikke desto mindre fungerer han i bred forstand som en ”frelser“.

`Til eftertanke. Tænk, at Gud udvælger en hedensk konge til at fremme sin sag. Hvad kan vi lære af det? Hvad siger det om Guds evne stik mod alle odds at gennemføre sine planer og opfylde sine løfter?`