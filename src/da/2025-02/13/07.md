---
title:  Til videre studium
date:   27/06/2025
---

Læs Ellen White, Profeter og konger, kap. 43 ”Skriften på væggen“.

“Hver eneste nation, som er kommet frem på historiens skueplads, har fået lov at indtage sin plads på jorden, for at det kunne blive konstateret, om den ville fuldbyrde Vægterens og den hellige Guds vilje. Profetien har forudsagt de store verdensrigers opkomst og udvikling – Babylons, Medo-Persiens, Grækenlands og Roms. Disse fire riger har ligesom jordens mindre nationer bekræftet, at historien gentager sig. De har alle sammen haft deres prøvetid, og de har alle sammen svigtet og mistet deres glans og magt. Skønt de forskellige riger har forkastet Guds principper og derved banet vejen for deres egen undergang, er det tydeligt at se, at en guddommelig magt har haft kontrollen ned gennem tiderne“ (Ellen White, Profeter og konger, s. 258).

I Jeremias’ Bog kapitel 18 observerer Jeremias en pottemager, der former leret med sine hænder. Dette billede bruges af Gud til at forklare, hvordan profetier kan være betinget af vores respons. ”Snart truer jeg et folk eller et kongerige med at rykke det op med rode, rive det ned og ødelægge det, Men hvis det folk, jeg har truet, vender om fra sin ondskab, så fortryder jeg den ulykke, som jeg har planlagt mod det. Snart lover jeg et folk eller et kongerige at bygge det op og plante det. Men hvis det gør, hvad der er ondt i mine øjne, og ikke adlyder mig, fortryder jeg det gode, jeg lovede at gøre mod det“ (Jer 18,7-10).

**Spørgsmål til drøftelse**

`Det vil gå bedre for Nineves indbyggere på dommens dag end for de af Guds folk, der vender ham ryggen, sagde Jesus (Matt 12,39-42). Hvad kan Guds menighed bruge denne advarsel til?`

`”Historien gentager sig,“ siger Ellen White i ovenstående citat fra Profeter og konger. Hvad har samtlige af de profetiske verdensriger til fælles? På hvilke måder kan man sige, at de alle bevæger sig i samme retning? Er vores tid anderledes, eller gentager vi tidligere generationers fejl, ligesom alle andre generationer før os har gjort det?`

`Det er tankevækkende, at det sjældent er viden eller intellekt, men derimod hjertet, der står i vejen for troen. Hvad kan du bruge denne viden til, når du forsøger at være et vidnesbyrd for andre?`