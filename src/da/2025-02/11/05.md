---
title:  Haman og Satan
date:   11/06/2025
---

I beretningen om Ester introduceres vi for Haman, som hungrer efter magt, og af perserkongen er blevet forfremmet til at herske over alle landets øvrige stormænd (Est 3,1).

Der er klare paralleller mellem Haman og Lucifer, som han beskrives i Ez 18,11-15 og Es 14,12-15. Også Haman bekæmper aktivt Guds udvalgte folk og nægter at anerkende Guds overherredømme. I beretningen om fristelsen i ørkenen afslører Satan, hvad hans overordnede plan går ud på, idet han tager Jesus op på et højt sted og tilbyder ham alle jordens riger, hvis blot han vil knæle ned og anerkende hans ejendomsret (Matt 4,8-11). Men Kristus kom til verden for selv at gøre krav på den. Han blev vores slægtning og betalte en overordentlig høj pris for at løskøbe os.

I Johannes’ Åbenbaring er det Satan, der i sit magtbegær kaster verden ud i dens hidtil største krise. Satans blændværk får størstedelen af verden til at følge undrende efter dyret (Åb 13,3-4), og de, der endnu nægter at tilbede ham, forsøger han at tvinge til underdanighed.

Haman lægger mærke til, at Mordokaj, der tilhører Guds udvalgte folk, nægter ham den tilbedelse, som han mener at have retten til. Han bliver ”fyldt af vrede“ (Est 3,5-6) og bestemmer sig for at udslette Mordokajs folk.

`Hvilke ligheder er der mellem disse tekster? Hvordan minder Johannes’ beskrivelse af Guds folk om Hamans beskrivelse af Guds folk? Est 3,1-14; Åb 12,14-17; Åb 13,15`

Djævelen gør krav på denne verden, men så længe der findes mennesker, som er tro mod Gud og holder hans bud, kan han ikke hævde fuld råderet. ”Når sabbatten bliver genstand for uenighed blandt de kristne, vil et lille mindretal, der endnu nægter at bøje sig for flertallets krav, blive genstand for almindelig foragt“ (Ellen White, Signs of the Times, 22. februar 1910)

`Til eftertanke. Fristes du indimellem til at gå på kompromis, når det gælder ”små“ og tilsyneladende ”ubetydelige“ afvigelser fra det, som du inderst inde ved er rigtigt? Hvordan tænker du, at du vil reagere, når din tro for alvor sættes på prøve?`