---
title:  Sult i ”brødets hus“
date:   08/06/2025
---

Skeptikere vil mene, at de barske levevilkår i denne verden i sig selv er et bevis på, at Gud 1) ikke eksisterer, 2) er magtesløs eller 3) er ligeglad. Ingen af disse forklaringer er i tråd med det gudsbillede, som tegner sig i de bibelske beretninger, og det er Ruths Bog et lysende eksempel på. Af den fremgår det, at Gud respekterer vores frie vilje og tillader, at vi høster konsekvenserne af vores oprør mod ham, men heller ikke holder sig tilbage fra at gribe aktivt ind i verdenshistorien og sørge for, at der på sigt bliver en løsning på syndens og lidelsens problem.

`Hvilke ulykker ramte No’omi og Ruth? Hvad var årsagen til den modgang, som mødte dem? Hvilke ligheder er der mellem deres omstændigheder og den situation, som menneskeheden står i nu? Ruth 1,1-5`

Betlehem, der betyder ”brødets hus“, rammes ironisk nok af hungersnød. Livsvilkårene i beretningen står i skarp kontrast til det Eden, Gud oprindeligt havde tiltænkt sine skabninger – et forrådskammer, der bugnede af gode sager. Som Gud sagde til Adam: ”Du må spise af alle træerne i haven“ (1 Mos 2,16). Fordi menneskene valgte at lade sig slavebinde af synden og misrøgtede deres kald til at passe på skaberværket, producerede jorden ikke længere rigelige mængder af føde. ”I dit ansigts sved,“ sagde Gud, ”skal du spise dit brød“ (1 Mos 3,19).

Som No’omi har vi givet afkald på den arv, som Gud oprindeligt havde tiltænkt os, og vi lever nu med konsekvenserne af det valg. Eden var en gave, men ikke betingelsesløst. Det stod os frit for at gøre oprør, men så var vi også ansvarlige for at brødføde os selv. Oprindeligt var det meningen, at vi med Guds velsignelse skulle ”underlægge“ os jorden, som den var os givet fra skaberens hånd, men nu står vi med ansvaret for en falden verden, og i vores selviske forsøg på at tilrane os jordens begrænsede ressourcer har vi været årsag til megen lidelse og elendighed.

Den tragiske sandhed er, at kloden takket være Guds uendelige kærlighed til os endnu producerer rigeligt til alle, men på grund af menneskets grådighed, er vi nu underlagt naturens luner. Heldigvis er der udsigt til, at det snart får en ende.

`Til eftertanke. Hvordan vidner jorden selv efter 6.000 år med synd og død stadig om Guds kærlighed og skaberkraft?`