---
title:  Boaz som forløser
date:   10/06/2025
---

Boaz forelsker sig i Ruth og ønsker at gifte sig med hende, men det er ikke helt så enkelt, for der findes en anden nær slægtning, som har førsteret til jorden såvel som til kvinden. Betragter vi Boaz som et forbillede på Kristus, kaster den situation lys over en central problematik i den kosmiske kamp mellem Gud og Satan. Kristus elsker os, men der findes en konkurrent, en anden slægtning, som også gør krav på os, nemlig Satan.

`Hvad siger disse tekster om Satans krav på os? Job 1,6-11; Matt 4,8-9; Jud 1,9; Luk 22,31`

Ifølge Jobs Bog trådte Satan frem for det himmelske råd efter, som han selv formulerer det, at have ”gennemvandret jorden på kryds og tværs“ (Job 1,7). Da Gud i den forbindelse spurgte ham, hvorvidt han havde lagt mærke til den retskafne Job, insinuerede Satan, at Job tilhørte ham. Hans gudsfrygt stikker ikke så dybt, hævdede Satan, og han tjener dig kun, fordi du velsigner ham. Træk dine velsignelser tilbage, så vil du opdage, hvor hans loyalitet i virkeligheden ligger.

Judasbrevet henviser til en for jøderne velkendt fortælling, nemlig at Moses efter sin død blev oprejst af Gud (5 Mos 34,6). Selvom vi ikke ved præcist, hvordan det gik til, er der noget i teksten, der tyder på, at Satan i den forbindelse gjorde krav på Moses’ lig. Ellen White kaster følgende lys over situationen: ”Da Livets fyrste og de skinnende væsener nærmede sig graven, frygtede Satan for, at hans herredømme var i fare … Han sagde pralende, at Guds tjener var hans fange, og at … Moses på grund af sin overtrædelse var kommet under Satans herredømme“ (Patriarker og profeter, s. 244).

I Ruths Bog kapitel 4 vers 1-12 går Boaz til byporten i Betlehem (den samme by, Kristus kom til verden i, da han blev vores slægtning). Her forsamles byens ældste, og en sandal skifter ejer som symbol på, at Boaz har erhvervet sig retten til jorden såvel som til at gifte sig med Ruth.

Dengang blev sager afgjort i byporten. Retssagen minder meget om retssagen i Daniel 7,13-27, hvor dommen jo netop falder ud til de helliges fordel, fordi Kristus betaler løsesummen, ligesom Boaz i sin tid betalte løsesummen for sin brud.