---
title:  Ruth og Boaz
date:   09/06/2025
---

No’omi kaldte sig Mara på grund af sin forbitrede tilværelse (se Ruth 1,20). Vores forhold til Skaberen er uopretteligt ødelagt af synden, og vi er åndeligt udhungret. Vores muligheder er begrænsede, og som Ruth, der måtte samle, hvad hun kunne fra udkanten af marken, er vi henvist til at skrabe den smule lykke til os, som denne brudte verden endnu har at byde på. Men Gud har ikke glemt os, og når først vi opdager det, ændres vores tilværelse radikalt.

`Hvorfor udgør netop disse vers et afgørende vendepunkt i fortællingen? Hvorfor var deres velgørers identitet så gode nyheder? Ruth 2,5-20`

Da No’omi i sin tid forlod Israel, mistede hun retten til familiens jord. Hun var uden midler og var sandsynligvis vendt hjem i håb om at finde en køber til jorden, så hun kunne få noget at leve for. Gud havde nemlig sørget for, at israelitter i hendes situation kunne genvinde det tabte, hvis en nær slægtning tilbagekøbte jorden for dem. ”Når det går dårligt for din landsmand, så han må sælge af sin ejendom,“ havde Gud befalet, ”skal den, der står ham nærmest, træde til som løser og indløse, hvad hans slægtning har solgt“ (3 Mos 25,25). Boaz var ikke bare en hjælpsom gårdejer. Han var en nær slægtning, en potentiel løser, og kunne altså gribe ind og ændre deres situation radikalt.

Kristne har længe betragtet Boaz som et forbillede på Kristus. I Kristus valgte Skaberen selv at blive menneske. Han er nu i slægt med os. Han er, som han selv formulerede det, ”Menneskesønnen“ (Matt 12,8; Mark 8,31; Luk 22,22; Joh 3,14).

Alt for mange opfatter Gud som en streng dommer, der kun modvilligt lukker nogle få ind i himlen, som formår at leve op til en lang liste af krav. Men hvis Boaz skal være et billede på Gud, ser sagen helt anderledes ud. Gud ser vores åndelige fattigdom. Han længes efter at løskøbe os og gøre os til sin brud.

`Til eftertanke. Skaberen blev skabning og gik ovenikøbet i døden for sine skabninger. Hvad siger det om, hvad vi er værd for ham?`