---
title:  Med henblik på en situation som denne
date:   12/06/2025
---

Vi har som kristne en tendens til at være overdrevent optaget af de prøvelser, der venter os. Med frygt og bæven studerer vi profetierne med fokus på de kommende rædsler fremfor på Guds løfter om, at det ender godt. Gud lægger ikke skjul på, hvad fremtiden rummer. Han ønsker ikke, at vi skal være uvidende om det, der kommer til at ske i tiden umiddelbart inden hans komme og afslutningen på den kosmiske kamp mellem det gode og det onde. Men vi må for alt i verden ikke glemme at få den sidste del af fortællingen med.

Profetierne følger ofte et bestemt mønster, der tager udgangspunkt i den redelighed, som vi selv har været medvirkende til at skabe. Vi præsenteres for konsekvenserne af vores oprør mod Gud og dernæst for håbet. Nogle er således skræmte ved tanken om det, der i Jeremias’ Bog beskrives som ”en trængselstid for Jakob“ (Jer 30,7). Og ja, det bliver utvivlsomt en vanskelig tid for Guds folk, men vi har ingen grund til at frygte, for Guds løfter om frelse står fast.

I Johannes’ Åbenbaring kapitel 12 igangsætter djævelen et voldsomt angreb på Kristi brud, men Gud griber ind og frelser sit folk. Også i beretningen om Ester er dronningen hovedaktør i det drama, der udspiller sig, når Gud griber ind og frelser sit folk.

`Hvad kan disse tekster lære os om den situation, som vi kommer til at stå i, når denne verden nærmer sig sin afslutning? Est 4,13-14; 5,1-3; 9,20-28`

Gud har kaldet os ”med henblik på“ et specifikt tidspunkt i denne verdens historie. De 1260 dage er gået, og Gud har kaldt sin brud frem fra hendes skjulested (se Åb 12,14). Ved hende skal en sidste opfordring til at tage imod Guds nåde formidles til verden. Vi er her ”med henblik på en situation som denne“ (Est 4,14).

Ester opdagede, at hun ikke var alene. Kongen var venligt stemt over for hende, Hamans onde hensigter blev afsløret og folket frelst. Vi står heller ikke alene, når denne verden nærmer sig sin afslutning. Kongen er på vores side, og han griber ind og frelser sit folk.

`Til eftertanke. Fortællingen om Ester ender lykkeligt for Guds folk, men sådan går det langtfra altid. Hvorfor er det vigtigt, at vi har Guds langsigtede plan for øje og aldrig glemmer Guds løfter om, at det ender godt?`