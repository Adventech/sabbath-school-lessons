---
title:  Abrahams kald
date:   21/04/2025
---

Det tiende kapitel i Første Mosebog beskriver en lang række folkeslags fødsel. Det ord, der i mange tilfælde oversættes ”folk“ eller ”folkeslag“ (goyim), er et ord, der også bruges til at betegne hedninger eller dem, der ikke er jøder. Kapitlet beskriver altså de geografiske, sproglige, slægtsmæssige og nationale grupperinger, som menneskeheden er opdelt i (1 Mos 10,5; se også Åb 14,6).

Det er i den kontekst, at Gud kalder Abraham til at løsrive sig fra sin slægt. Han skal med andre ord skille sig ud fra dem og fra det, som de repræsenterer.

`Hvorfor kalder Gud Abram (senere Abraham) til at forlade sit hjemland? 1 Mos 12,1-9`

Abraham skulle etablere et folk, der skilte sig ud fra de andre. Et folk, der ikke regeredes af en konge, men af Gud selv. Et folk, der skulle vise verden, hvad der ville ske, hvis menneskeheden igen vendte sig til Skaberen. Israel skulle være til velsignelse for ”alle jordens slægter“ (1 Mos 12,3). Til det formål velsignede Gud dem og gav dem vigtig viden, som stort set var gået i glemmebogen i forbindelse med syndfloden.

`Hvad siger Gud her til Abrahams børn – det folk, der var opfyldelsen af Guds løfte til Abraham? 5 Mos 4,5-9`

At være et vidnesbyrd for verden var ikke en opgave, som Gud pålagde den enkelte. Her var der tale om et helt folk, der i fællesskab og i samarbejde med Gud skulle afspejle hans herlighed. Det var heller ikke de ”love og retsregler“, som Gud havde givet dem, der i sig selv gjorde dem til noget særligt. Men det eksempel, som de satte ved at følge dem skulle få de omgivende folkeslag til at sige ”Hvor dette store folk dog er et klogt og forstandigt folk!“ (5 Mos 4,6). Gud havde åbenbaret sit folk vidunderlige sandheder, men fordi de ikke fulgte hans anvisninger, endte disse med at blive til forbandelse og ikke til velsignelse – til død fremfor til liv.

`Til eftertanke. Det er ikke nok at kende sandheden, vi må også følge den. Ser du det princip som relevant for os i dag?`