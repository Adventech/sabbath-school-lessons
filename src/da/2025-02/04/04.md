---
title:  De fik, hvad de bad om
date:   22/04/2025
---

Oprindeligt var det ikke meningen, at Israel skulle være underlagt en menneskelig monark. Men med tiden tabte de troen på Gud og tragtede efter det, som de ”andre folk“ havde.

`Hvorfor mon Israels ældste fandt tanken om en konge tiltalende? Har vi nogle af de samme tilbøjeligheder? 1 Sam 8,4-18`

Deres krav om en konge var samtidig et mistillidsvotum til Gud og en afvisning af ham som deres konge. Folket stod oprindeligt kun til ansvar over for Skaberen, og deres forhold til ham illustreredes blandt andet i helligdommen og helligdomstjenesten. Med en konge ville de udsætte sig selv for det, som de omkringliggende folkeslag lå under for: tvangsindkaldelse til militærtjeneste, beslaglæggelse af ejendom, beskatning og meget mere. De ville opdage, at menneskelige magthavere i modsætning til Gud, der sætter os først, konsekvent sørger for, at dommene falder ud til deres fordel.

Og Israel skulle få, hvad de bad om, men når først det gik op for dem, at det bestemt ikke var til deres fordel, ville der ikke være nogen vej tilbage. ”Til den tid skal I komme til at råbe til Herren på grund af jeres konge, som I selv har valgt; men da vil Herren ikke svare jer“ (1 Sam 8,18). Gud, der kender vores menneskelige svagheder, havde allerede længe inden forudset, at folket ville forlange at få en konge. Sådan blev det, og konsekvenserne af det valg kom til at præge Guds folks historie i generationer.

5 Mos 17,14-20. Læg mærke til, at det ikke er Gud, der siger, ”jeg vil give dem en konge“, men folket selv, der vil have det sådan. Gud giver dem, hvad de beder om, men fastsætter nogle rammer, der skal beskytte folket mod magthavernes tyranni – rammer, som samtlige konger og folket med for den sags skyld ender med stort set at ignorere.

Israels historie taler sit tydelige sprog om konsekvenserne af dette valg. Nogle konger var ganske vist bedre end andre, men selv de ”gode“ konger gjorde forfærdelige ting (tænk bare på beretningen om David og Batseba). I lange perioder gik de fra den ene onde konge til den næste – konger, der ”gjorde, hvad der var ondt i Herrens øjne“ (1 Kong 11,6; 15,26; 16,30; 2 Kong 3,2, osv.).

`Til eftertanke. Dengang som nu har alle regeringer og magthavere én ting til fælles: de er syndere, der bestemmer over andre syndere. Det kan vel ikke gå galt – eller ...?`