---
title:  Nimrod og Nineve
date:   20/04/2025
---

I Eden havde Gud skabt det ideelle for menneskeheden, men da først synden var en realitet, blev det nødvendigt for Gud at formene os adgang til haven og til livets træ – i hvert fald for en tid.

Udenfor haven herskede der helt andre vilkår, og vi måtte arbejde hårdt for at forsørge os selv og sikre vores overlevelse. Smerte og hårdt slid blev et gundvilkår (1 Mos 3,16-19). Vores første forfædre satte deres lid til, at den retmæssige konge ville bane en vej tilbage til Eden, og ved indgangen til haven ofrede de til Gud i forventning om den frelse, som Gud havde lovet den faldne verden.

”Edens have blev på jorden længe efter, at mennesket var blevet forvist fra dens skønne enemærker … Der kom Adam og hans sønner hen for at tilbede Gud. Der fornyede de deres løfter om lydighed mod den lov, hvis overtrædelse havde forårsaget deres bortvisning fra Edens have. Da uretfærdighedens flodbølge bredte sig over jorden, og menneskenes ondskab bevirkede deres tilintetgørelse ved en vandflod, tog den hånd, der havde plantet Eden, denne have bort fra jorden. Men ved den endelige genoprettelse, når der kommer ‘en ny himmel og en ny jord’ (Åb 21,1), vil den blive genoprettet, endnu herligere prydet end i begyndelsen“ (Ellen White, Patriarker og profeter, s. 31).

Andre forsøgte sig i mellemtiden med menneskeskabte ”løsninger“, og bystater voksede frem i forsøget på at gøre livet lettere og genvinde lidt af det tabte paradis.

`Her introduceres nogle af hovedaktørerne i den bibelske fortælling inklusiv Nineve og Babylon. I lyset af den rolle, som vi ved, at disse byer siden kommer til at spille i fortællingen, hvad kan vi så udlede af disse vers? 1 Mos 10,1-12`

Nogle konkluderer ud fra disse vers, at Nimrod var en helt af samme kaliber som heltene i hedensk mytologi. Men når Bibelen beskriver ham som ”en hersker på jorden“ og en ”vældig jæger for Herren“ er det ikke noget kompliment. Nimrod er, når han selv skal sige det, en ”vældig jæger“, og han er det ”for Herren“, dvs. i trods. Teksten beskriver altså et oprør, der griber om sig og fortsætter lige indtil den dag, hvor Gud griber ind.

`Til eftertanke. Hvorfor er oprør mod Gud ikke altid let at få øje på? Hvordan kan vi sikre os, at vi ikke selv giver efter for denne meget menneskelige tendens?`