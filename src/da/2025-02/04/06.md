---
title:  Et lys for folkene
date:   24/04/2025
---

Gud udvalgte ikke Israel med det formål at fordømme verden, tværtimod. Målet var at frelse verden. I lyset af det, der er godt og rigtigt, ser vi tydeligt, hvor vi selv kommer til kort, og for de omgivende folkeslag var Israels eksistens en påmindelse om, hvor galt det stod til hos dem selv. Følger vi Guds plan for vores liv og afspejler hans karakter, vil mennesker omkring os få øjnene op for, hvem Gud er, og når til en erkendelse af, af der er noget, de selv mangler. Hele formålet med at ”holde Guds bud“ er jo netop at belyse Guds karakter.

Havde Israel gjort det, som de var blevet sat i verden for at gøre, ville de omgivende folkeslag have opsøgt dem i håb om at blive klogere på dem og på deres Gud. Men sådan gik det ikke. De ragede tværtimod uklar med de omgivende folkeslag og endte som bekendt i fangenskab i Babylon.

I sidste ende blev det Jesus selv, der kom for at belyse, hvem Gud er, og ulig alle andre mennesker på denne jord, afspejlede han Guds karakter til fuldkommenhed. Når vi ser på Jesus, kan vi ikke undgå at erkende, at vi selv kommer til kort, men ifølge Joh 3,16-21 kom Jesus ikke for at fordømme os. Han kom for at frelse os.

Ligesom Gud i sin tid etablerede Israel med det formål at vise verden hen til Gud, er det Guds ønske, at hans folk, menigheden, viser syndere hen til Kristus. Opfordringen i de tre engles budskaber skal formidles ikke bare til nogle få udvalgte, men til ”alle folkeslag og stammer, tungemål og folk“ (Åb 14,6). Johannes’ Åbenbaring kapitel 18 vers 1 forudser, at inden Kristus kommer igen, vil hele verden blive oplyst af Guds herlighed.

**Hvilken rolle har Gud ifølge nedenstående tekster tiltænkt sit folk? Hvordan kan vi udfylde den rolle?**

`4 Mos 14,17-21`

`Es 42,6; Es 49,6; Es 60,3`

`Åb 18,1-4`

`Til eftertanke. Læs Åb 18,1-4 endnu engang. Her kalder Gud sit folk ud af Babylon. Hvordan bærer vi os ad med at kalde de af Guds folk ud af Babylon, som lige nu befinder sig der?`