---
title:  Folkenes fyrster
date:   23/04/2025
---

Der er mange paralleller mellem Israel i Det Gamle Testamente og menigheden i Det Nye. En stor del af Israels fejltagelser er siden blevet gentaget af kirken, og kristenheden har altså ingen grund til at føle sig hævet over det gamle Israel. Vi ligger under for de samme menneskelige tilbøjeligheder.

`Hvad advarede Jesus disciplene imod? Matt 20,25-28`

Israel forlangte en konge, og det blev nationens undergang. Kongerne blev tiltagende onde, indtil Gud bremsede denne udvikling ved at lade babylonerne erobre landet og føre folket i landflygtighed.

Noget lignende er sket i den kristne kirkes historie. Det var ikke Guds hensigt, at kirken skulle efterligne denne verdens magtstrukturer. Ikke desto mindre åndede de kristne lettet op, da kejser Konstantin kom til magten og konverterede til kristendommen. Endelig var århundreders forfølgelse forbi! Det var jo i sig selv en god ting, men kirken så nu sit snit til at udnytte kejserens magt til egen fordel.

Der herskede i det fjerde århundrede stor uenighed blandt de kristne om en række teologiske spørgsmål, og til sidst bad man altså kejseren gribe ind. I den forbindelse fik biskoppen i Rom nye beføjelser, der overgik de øvrige biskoppers. Kirken bad altså staten om at gribe ind og blande sig i religiøse spørgsmål, og da først staten havde fået foden indenfor døren, gik det ned ad bakke for kirken.

Som i det gamle Israel, skyldes de mørkeste kapitler i kirkehistorien, at verdens magtstrukturer også fandt vej ind i kirken. Israel vendte sig til andre guder, de ofrede deres børn til disse guder og lod sig undertrykke af den ene magtsyge konge efter den anden. På samme måde tog kirken gradvist kejserdømmets magtmidler i anvendelse og endte med at jage og dræbe trofaste kristne, fordi de efter sigende udgjorde en trussel mod statskirken.

`Til eftertanke. Ser du nogle af de samme tendenser i dag i menigheden og i det omgivende samfund? Hvilke konsekvenser får det for troen, hvis menigheden tager lignende magtmidler i brug for at fremme sin sag?`