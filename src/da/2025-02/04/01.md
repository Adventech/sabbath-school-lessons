---
title:  Folkeslagene, del 1
date:   19/04/2025
---

> <p>Ugens vers</p>
> “Herredømme, ære og kongerige blev givet ham; alle folk, stammer og tungemål tjente ham. Hans herredømme er et evigt herredømme, som ikke skal forgå, hans kongerige skal ikke gå til grunde“ (Dan 7,14).

Johannes’ Åbenbaring viser os Guds løsning på alt det, der er galt i denne verden. De sidste kapitler tegner et billede af en verden, hvor der igen er fri adgang til livets træ, hvor forbandelsen er ophævet, og hvor vi igen kan tale med Gud ansigt til ansigt. Man kan sige, at i Johannes’ Åbenbaring omstødes det, der skete i Første Mosebog, og Første Mosebog er således en vigtig nøgle til at forstå, hvad det var, der i sin tid gik galt, og hvorfor verden ser ud, som den gør i dag.

Et af problemerne ifølge både Daniels Bog og Johannes’ Åbenbaring er den lange linje af tyranniske magthavere, der har forsøgt og fortsat forsøger at undertvinge sig en planet, som retmæssigt tilhører Gud. Gud vil tage magten og genindføre ret og retfærdighed, erklærer begge disse profetiske bøger, når han har gjort en ende på synd og død.

Det bliver dog ifølge profetien en lang og smertelig proces med årtusinders mere eller mindre forfejlede forsøg på menneskeligt selvstyre, for ikke engang mennesker med de højeste idealer og de bedste intentioner formår, når det kommer til stykket, at leve op til disse. Årtusinders historie vidner om de ulykker, som disse fejlslagne forsøg på at regere verden har forårsaget, og der er ikke udsigt til, at det bliver bedre, tværtimod. Den eneste holdbare løsning er, at Gud selv griber ind og etablerer sit evige rige (Dan 7,27).

### Ugens tekster

1 Mos 10,1-12; 1 Mos 12,1-9; 1 Sam 8,4-18; Matt 20,25-28; Åb 18,1-4