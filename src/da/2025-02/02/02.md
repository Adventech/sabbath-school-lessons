---
title:  ”Første forekomst“-reglen
date:   06/04/2025
---

De fleste akademiske uddannelser begynder med et grundkursus. Her introduceres de studerende for de grundlæggende principper, der kommer til at danne basis for et mere detaljeret og dybere indblik i faget. Læser man Bibelen fra ende til anden, vil man hurtigt opdage, at også Første Mosebog begynder med et grundkursus. Her introduceres læseren for en række grundbegreber, som uddybes nærmere, efterhånden som fortællingen folder sig ud.

Første gang et begreb eller et symbol forekommer i Bibelen – særligt, hvis det er i et af Bibelens indledende kapitler – får læseren altså en introduktion til begrebet eller symbolet, som er forudsætningen for en dybere forståelse af begrebets anvendelse i de efterfølgende tekster.

Nogle kalder det ”første forekomst-reglen“ (”law of first mention“), men det er snarere et overordnet princip eller et mønster, for der findes en hel del undtagelser fra reglen. Alligevel tegner der sig overordnet et billede af en Gud, der i begyndelsen af fortællingen introducerer læseren for en række grundbegreber og løbende udvider vores forståelse af disse ved over en årrække (århundreder og årtusinder) at udbygge beretningen med en lang række nye detaljer.

`Hvilke overordnede principper introduceres læseren for her? Es 40,7-8; Mal 3,6; Hebr 13,8`

Fremfor at tale om objektiv sandhed, taler man idag om, at noget er sandt for mig eller sandt for dig. Sandheden afhænger således dels af perspektiv, men også for den sags skyld af tid og sted. Idéen om, at der findes en objektiv sandhed, er ikke velset.

Men når Gud etablerer en sandhed, står han ved den. De efterfølgende beretninger kaster så nyt lys over og uddyber dette grundlæggende princip eller tema. Det giver altså mening at sætte sig godt ind i beretningen i Første Mosebog, for her forklares mange af Bibelens grundbegreber for første gang. Den grundlæggende viden, som du erhverver her, kan du så have med dig i rygsækken, når du går på opdagelse i resten af Bibelen.

`Til eftertanke. Hvorfor er det vigtigt, at vi bevarer tilliden til Bibelen og de sandheder, som den rummer? Hvad kan næsten umærkbart medvirke til at underminere den tillid?`