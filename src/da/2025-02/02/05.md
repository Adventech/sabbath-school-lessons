---
title:  Døden
date:   09/04/2025
---

Det værste ved at leve i en verden løsrevet fra Skaberen er bevidstheden om, at vi skal dø, og at det kan ske når som helst. Det er ”syndens løn“ – konsekvensen af, at vi har kappet forbindelsen til den eneste kilde til liv, der findes i universet. Bibelens profetier kredser da også i høj grad om dette problem og ikke mindst om løsningen på problemet, nemlig Jesus og hans død og opstandelse.

Den første forekomst af begrebet død i Bibelen belyser i høj grad dette profetiske tema. Ikke alene giver beretningen os en større forståelse for syndens alvor, den sørger også for, at vi har et godt udgangspunkt for at forstå Guds løsning på problemet.

`Hvorfor dør vi ifølge disse tekster (hvoraf den ene er den første forekomst af begrebet død i Bibelen)? Hvad er Guds syn på døden, og hvad er hans løsning på problemet? 1 Mos 2,15-17; 1 Mos 4,8-15; 1 Kor 15,15-19; Åb 1,18`

Vi siger ofte, at ”døden er en naturlig del af livet“. Men det er løgn. Døden er ikke en del af livet. Døden er livets modsætning. Døden er som en invasiv art, og det var aldrig Guds hensigt, at vi nogensinde skulle komme i berøring med den. Vi har vænnet os til tanken om, at vi skal dø, og alligevel protesterer alt i os, når vi står ansigt til ansigt med døden. Instinktivt ved vi allesammen, at noget er fundamentalt galt. Særligt når der er tale om et barn, forekommer døden os fuldstændigt meningsløs. Forældre bør dø før deres børn, siger vi. Dermed accepterer til en vis grad, at døden er en del af livets gang.

Første gang døden nævnes i Bibelen, kan den ikke tilskrives ”livets gang“. Længe før Adam og Evas egen død blev deres søn, Abel, et sagesløst offer for sin brors jalousi. Det, der skete, var i enhver forstand meningsløst og uretfærdigt.

På samme måde blev Jesus, der selv var uden skyld, myrdet af skyldige mennesker. Mere uretfærdigt og meningsløst kunne det næppe blive. Findes der andre paralleller mellem beretningen om Abel og Jesus? Hvordan kan Abels død give os en større forståelse for, hvorfor Jesus har ”nøglerne til døden og dødsriget“, og ikke mindst, hvad det er, Gud tilbyder os gennem ham?

`Til eftertanke. Hvorfor er livet i bund og grund meningsløst, hvis ikke der findes en løsning på dødens problem? Set i det lys er der så ikke desto større grund til at takke Jesus for det, som han har gjort for os?`