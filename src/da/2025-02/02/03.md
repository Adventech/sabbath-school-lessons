---
title:  Guds kærlighed
date:   07/04/2025
---

I sammenligning med Gud, som er alvidende, er vores forståelse af verden omkring os stærkt begrænset og farvet af vores egoisme og trang til selvpromovering. Kærlighed er f.eks. et begreb, som vi mennesker i den grad har fordrejet. Vores kultur promoverer en kærlighed, hvis primære fokus er behovstilfredsstillelse. Groft sagt drejer det sig hovedsageligt om mig selv og ikke om den, jeg elsker. Af samme årsag kan det være vanskeligt for os at sætte os ind i Guds definition af, hvad det vil sige at elske.

En vigtig nøgle til forståelse af de bibelske profetier er en grundlæggende forståelse af, hvad kærlighed er. Menneskeheden har fået en forskruet opfattelse af Guds karakter. Ellen White beskriver resolutionen på den kosmiske konflikt mellem Gud og Satan således: ”Harmoni og glæde går som et pulsslag gennem hele det umådelige skaberværk. Fra ham, der skabte alt, strømmer liv og lys og glæde til universets grænseløse rige. Alle ting, fra det mindste atom til den største klode, de levende og de livløse, forkynder i deres uplettede skønhed og fuldkomne glæde, at GUD ER KÆRLIGHED! (Mod en bedre fremtid, s. 548).

`I Første Mosebog kapitel 22 vers 2 introducerer den bibelske fortælling for første gang begrebet kærlighed. Hvad fortæller denne beretning os om Guds kærlighed? 1 Mos 22,1-13`

Udover at undersøge den første forekomst af et begreb i Bibelen som helhed kan det også være en god idé at finde frem til den første forekomst af begrebet i de enkelte bøger og ikke mindst i evangelierne, hvor begrebet kærlighed nævnes for første gang i hhv. Matt 3,17; Mark 1,11; Luk 3,22 og Joh 3,16.

Særligt i Joh 3,16 får vi en rammende og ganske detaljeret beskrivelse af Guds kærlighed. Teksten henviser til beretningen om Abraham, der villigt ofrede sin søn Isak i tillid til, at Gud kunne oprejse ham fra de døde (Hebr 11,19) – en beretning, der giver os et fingerpeg om, hvad Gud i sin kærlighed er villig til at ofre for vores skyld. Så højt elskede Gud menneskeheden, at han ”gav sin enbårne søn“ (se 1 Mos 22,2.12.16) og oprejste ham fra de døde. Sådan er Guds selvopofrende kærlighed til os.

`Til eftertanke. Hvordan kan vi vise andre bare en lille smule af den selvopofrende kærlighed, som Gud har vist os? Hvorfor falder det os ikke umiddelbart naturligt at udvise den slags kærlighed?`