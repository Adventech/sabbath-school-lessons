---
title:  Hvor er offerlammet?
date:   08/04/2025
---

Ligesom begrebet kærlighed introduceres vi også i Første Mosebog for lammet (hebraisk: seh). Lammet er som bekendt et af de mest anvendte symboler i Johannes’ Åbenbaring, hvor der findes flere end tyve henvisninger til Jesus som ”lammet“. I kapitel 4 og 5, hvor Johannes i sit syn ser direkte ind i Guds tronsal, spiller lammet for eksempel en central rolle.

`Hvordan kan beretningen om Isak, der nær var blevet ofret, hjælpe os til at forstå lammet som symbol i den bibelske fortælling? Hvad er forbindelsen mellem denne beretning og det, som Johannes ser i Åb 5? 1 Mos 22,7-8; 2 Mos 12,3-13; Åb 5,5-10`

Den første forekomst af ordet seh (lam) i Bibelen er i i forbindelse med Isaks spørgsmål: ”Hvor er offerlammet?“ (1 Mos 22,7) – et spørgsmål, som resten af den bibelske beretning er optaget af at besvare. Gradvist og med flere og flere detaljer foregriber de øvrige 38 bøger i Det Gamle Testamente det, som offerlammet symboliserer, og i Det Nye Testamente får vi med Jesus det endelige svar på spørgsmålet, idet han bliver kød og blod, færdes iblandt os og ofrer sig for os på korset.

I Johannesevangeliet er det Johannes Døber, der i kapitel 1 vers 29-34 første gang henviser til lammet, og det virker næsten som om Johannes personligt besvarer Isaks spørgsmål. Idet den ene angrende synder efter den anden går i vandet for symbolsk at begrave det syndige menneske og tage hul på et nyt liv, dukker Jesus, Guds lam, pludselig op. Himlen åbner sig og ifølge Matthæus høres en røst, der erklærer: ”Det er min elskede søn, i ham har jeg fundet velbehag“ (Matt 3,17). Ligesom i beretningen om Abraham er det en røst fra himlen, der bebuder løsningen på problemet (1 Mos 22,11-14).

Når man væver trådene fra de to fortællinger sammen, kan der ikke herske nogen tvivl om, at Jesus, Guds lam, er vores stedfortæder, og i det lys står det klart, hvad det slagtede lam i Johannes’ syn henviser til.

`Til eftertanke. Hvorfor måtte Jesus gå i døden for os? Hvordan var vi stillet, når Gud dømmer, hvis ikke Jesus var trådt i vores sted?`