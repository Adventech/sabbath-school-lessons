---
title:  Til videre studium
date:   11/04/2025
---

Læs Ellen White, Mesterens efterfølgere, kap. 57, ”Åbenbaringen“.

Fælles for de fleste verdensreligioner er, at de primært beskæftiger sig med idéer. Undtagelsen er kristendommen, der er solidt funderet i historiske begivenheder. Bibelen er beretningen om, hvordan den uforanderlige Gud i årtusinder har interageret med menneskeheden, og et nøje studie af denne beretning giver os et stadigt klarere billede af, hvem Gud er.

Kristne klager dog indimellem over, at de bliver trætte af til stadighed at høre de samme beretninger, og af og til, når vores enestående profetiske budskab forkyndes, tænker vi, at vi har hørt det hele før, og at der ikke er mere at komme efter.

At budskabet er uforandret betyder dog langtfra, at det er enkelt og ikke udfordrer os intellektuelt, tværtimod. Studerer vi den evige Guds ord, vil vi hurtigt opdage, at vi aldrig nogensinde når til bunds.

Menigheden på Johannes’ tid havde ifølge Ellen White brug for at vide, at de havde et historisk relevant og ikke mindst tidløst budskab. ”Nogle af de yngre arbejdere ... var blevet trætte af de ofte gentagne sandheder. I deres higen efter noget nyt og overraskende søgte de at indføre nye lærdomme“ (Mesterens efterfølgere, s. 305). Johannes’ Åbenbaring er altså ikke bare en bog om fremtiden. Den er dybt forankret i den ældgamle fortælling og skal beskytte os mod at forlade vores historiske rødder i vores higen efter nogle nye og banebrydende idéer.

**Spørgsmål til drøftelse**

`Der vil altid være nyt at hente i den bibelske fortælling. Der vil altid være nye lag at opdage, og den vil til stadighed udfordre os. Hvordan sikrer vi os, at vi i vores higen efter at lære nyt forbliver fast forankret i de gamle velfunderede sandheder?`

`Hvordan skal menigheden forholde sig til nye udlægninger af profetierne? Hvordan skelner vi mellem nyt lys og fikse idéer eller ligefrem fejltolkninger?`

`Under Anden Verdenskrig råbte en døende sømand til militærlægen: ”Jeg er forældreløs, så hvem vil huske mig, når jeg dør?“ Lægen forsikrede ham: ”Jeg glemmer dig aldrig!“ Men uanset hvad lægens gode intentioner var, så var også han dødelig. Har vi levet forgæves, hvis mennesker glemmer os?`