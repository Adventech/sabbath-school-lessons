---
title:  Slangen
date:   10/04/2025
---

Et af de centrale temaer i Johannes’ Åbenbaring er tilbedelse. Årsagen til, at vi er kommet på afveje, hvad tilbedelse angår, skyldes ”dragen“ (Åb 13,2-4), og det er ikke tilfældigt, at symbolet for den faldne kerub i Johannes’ Åbenbaring er et slangeagtigt væsen. Symbolikken peger tilbage til Eden, hvor en slange trængte ind i paradiset og overtalte Adam og Eva til at gøre oprør mod Skaberen.

`Hvilke temaer er de to beretninger fælles om? Hvordan kan præsentationen af slangen i Eden kaste lys over, hvorfor krigen i himlen, som Johannes henviser til, i sin tid opstod? 1 Mos 3,1-5; Åb 12,1-9`

Der findes to beretninger i Bibelen, hvori menneskeheden på Satans foranledning kommer på afveje. I Første Mosebog drejer det sig om de første to mennesker på kloden, og i Johannes’ Åbenbaring kapitel 12 og 13 ”forfører“ Satan ”hele verden“ (Åb 12,9). Han giver dyret dets magt og får ”hele verden“ til at følge undrende efter dyret (Åb 13,2-3). Et af de gennemgående temaer i Bibelens profetier er, at det er den samme kosmiske kamp, der til stadighed kæmpes bag kulisserne. Gud er altid den samme, og hans ord står fast. Det samme kan siges om djævelens intentioner.

Netop fordi konflikten til stadighed er den samme, og fordi profetierne åbenbarer, hvad der foregår bag kulisserne, har vi som kristne mulighed for at se et gennemgående mønster og afdække mulige faldgruber. Gud er og bliver den samme, og sådan forholder det sig også med djævelen. Trods Satans tusind forklædninger har vi en beretning, der strækker sig over mange århundreder, og et profetisk scenarie i Johannes’ Åbenbaring, der afslører, at hans fremgangsmåde ikke har ændret sig det mindste siden Eden. Gud har lovet os visdom og dømmekraft (Jak 1,5), og bevæbnet med den viden, som Bibelen giver os, er der ingen grund til, at vi skal falde for Satans løgne. Alligevel er der desværre mange, der er faldet og fortsat falder for dem.

`Til eftertanke. Kultur forandrer sig med tiden. Normerne for, hvad der er socialt acceptabelt, ændrer sig hele tiden. Med den underliggende konflikt mellem det gode og det onde in mente, hvilke tanker gør du dig, når du navigerer i det skiftende kulturelle landskab? En af djævelens løgne er f.eks., at vi ikke skal dø, og at vi selv kan være guder. Kan du finde eksempler på, at de samme tanker præger vores kultur i dag?`