---
title:  For du har skabt alle ting!
date:   08/05/2025
---

Kun enkelte profeter har set Guds trone. I et syn så Ezekiel tronen ”over hvælvingen“ (Ez 1,26). Esajas fik også et glimt af tronen, da han i et syn besøgte det himmelske tempel (Es 6,1), og i Åb 4 og 5 giver Johannes os den mest detaljerede af disse beskrivelser. Typerne i helligdomstjenesten gør det klart, at det kun er takket være Kristus’ blod, at vi har adgang til Gud (se f.eks. 3 Mos 16,2.14).

`Hvad har disse to beskrivelser til fælles? Læg mærke til rækkefølgen. Hvad introduceres først? Hvad er det næste? Hvordan beskrives Gud? Es 6,1-5; Åb 4,7-11`

Som det første understreger de himmelske væsener, at Gud er hellig. Esajas’ beskrivelse er dramatisk og ærefrygtindgydende: ”Hellig, hellig, hellig“ råber seraferne til hinanden, så templet fyldes med røg og ”dørtappene“ ryster. Også keruberne i Johannes’ syn proklamerer Guds hellighed (se Ez 10,14-15 for en nærmere beskrivelse af keruber). Begge profeter er altså vidne til Guds strålende herlighed.

Dernæst får vi profetens reaktion. Fortvivlet erklærer Esajas, at han er en mand med urene læber (Es 6,5), og Johannes græder i erkendelse af, at der ikke findes nogen, der er værdig til at åbne bogen (Åb 5,4). Når vi står ansigt til ansigt med den hellige Gud, indser vi, hvor håbløs vores egen situation er: vi er uværdige og helt og aldeles afhængige af Kristus som vores frelser.

Satan slynger om sig med beskyldninger mod Gud og hævder blandt andet, at Gud er egenrådig, selvisk og hård. Men blot et enkelt glimt ind i Guds tronsal afslører, at Satan er en løgner. I Kristus, ”Lammet, det slagtede“ (Åb 5,12), ser vi Gud Fader (Joh 14,9). I sin død på korset viste Jesus os nøjagtig, hvem Gud Fader er.

`Til eftertanke. Korset gør to ting klart: Gud elsker os så højt, at han villigt ofrer sit liv for os, og i det lys må vi erkende, at vi selv kommer til kort, og at det kun er takket være det, som Jesus gjorde for os på korset, at vi frelses.`