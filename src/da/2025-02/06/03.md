---
title:  Blod af tyre og bukke
date:   05/05/2025
---

Nogle tager afstand fra offerkonceptet, for, som de siger: det er grusomt, brutalt og i det store hele uretfærdigt. Men det er netop pointen. Kristus’ død var grusom, brutal og uretfærdig – den uskyldige ofrede sit liv for de skyldige. Kristus gjorde det, der var nødvendigt for at løse syndproblemet, og det var hans død, disse grusomme, brutale og uretfærdige ofringer skulle pege frem imod.

`Hvad lærer denne tekst os om ofringerne i Det Gamle Testamente? Hvis syndere ikke blev frelst gennem disse ofre, hvilket formål tjente de så? Hebr 10,3-10`

Lammene og de andre offerdyr var symboler, der skulle pege frem mod den forsoning, som Guds lam ved sit offer skulle tilvejebringe. Ofringerne var troshandlinger, der gav syndere mulighed for på en håndgribelig måde at udtrykke deres tro på den lovede Messias. Et symbol, der tjener som forbillede på fremtidige personer eller hændelser, kaldes en type og opfyldelsen dens antitype. Ofringerne var med andre ord en form for ”mini-profetier“ om Jesus’ død på korset.

Offersystemet fungerede lidt ligesom en billet eller et boardingkort. Billetten tjener som et slags pant eller symbol på den rejse, som man senere skal foretage, men papiret i sig selv er ikke i stand til at transportere nogen som helst til destinationen. Først når passagererne er steget ombord, og rejsen begynder, har de fået, hvad de har betalt for, og da er billetten ikke længere nødvendig.

Sådan var det også med offersystemet. Det spillede en vigtig rolle, men da det offer, som systemet symboliserede, først var en realitet, mistede offersystemet sin betydning – en pointe, som understøttes af, at forhænget mellem det hellige og det allerhelligste i templet flængedes, da Jesus døde. ”Og forhænget i templet flængedes i to dele, fra øverst til nederst“ (Mark 15,38). Helligdomstjenesten og offersystemet pegede frem mod Jesus, og da antitypen – Jesus’ død og opstandelse – blev en realitet, var typen ikke længere nødvendig.

`Til eftertanke. Tænk over, hvor alvorligt et problem synden er, når den eneste, der kunne løse det, var Jesus – Ordet, der blev kød – og hans død på korset (se Joh 1,1-3.14). Hvilke konsekvenser har det for dit syn på synd?`