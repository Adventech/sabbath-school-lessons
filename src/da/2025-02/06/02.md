---
title:  Nytteløse ofre?
date:   04/05/2025
---

Vil man blive klogere på noget, kan det være en god idé at undersøge dets modsætning. Hvis vi ønsker at forstå, hvad det i sandhed vil sige at ofre, kan det være nyttigt at se nærmere på de tilfælde, hvor Gud afviste folkets ofre.

`Hvad lærer vi her om at ofre? Es 1,2-15; Es 56,6-7; Sl 51,18-19`

Det var ikke første gang, Gud afviste et offer. Allerede tidligt i frelsesfortællingen anerkendte Gud Abels offer, men ikke Kains. I denne beretning har vi altså også et eksempel på kontrasten mellem et acceptabelt og et uacceptabelt offer (se 1 Mos 4,3-7; Hebr 11,4).

Det lader til, at Israel på Esajas’ tid udelukkende ofrede af pligt. De gjorde det, som de mente var nødvendigt for at tilfredsstille Gud, og levede ellers fuldstændig, som det passede dem. Ligesom Kain havde israelitterne ingen syndserkendelse, og deres ofre var ikke et udtryk for deres overgivelse til Gud.

Selvtilstrækkelighed er i den grad også noget, der kendetegner riger af denne verden. Kain hævdede sin ret til at gøre som det passede ham. At ofre var for ham et tomt ritual, som han udførte af pligt og på sine egne betingelser. Man må formode, at han betragtede Gud som en, der forsøgte at spænde ben for hans planer, og alligevel turde han ikke andet end at ofre til ham af frygt for repressalier.

Abel, derimod, fulgte Guds anvisninger, og hans offer var et udtryk for hans tillid til Guds løfte om en frelser (1 Mos 3,15): et lam, der pegede frem mod det, som Kristus skulle lide på Golgata for at frelse os.

”Abel forstod forløsningens store principper. Han så sig selv som en synder, og han så synden og dens straf, døden, stå mellem sin sjæl og hans forbindelse med Gud. Han bragte et slagtoffer, ofrede liv, for derved at anerkende den overtrådte lovs krav. Gennem det udgydte blod så han frem til det fremtidige offer, Kristus, der skulle dø på Golgatas kors, og i tillid til den forsoning, som derved ville blive tilvejebragt, fik han det vidnesbyrd, at han var retfærdig, og hans offer blev antaget“ (Ellen White, Patriarker og profeter, s. 38).

`Til eftertanke. Hvor er det vigtigt, at vores tilbedelse ikke udelukkende bliver en formssag! Hvordan kan vi overgive os helt til Jesus i erkendelse af, at det udelukkende er takket være hans død på korset, at vi frelses?`