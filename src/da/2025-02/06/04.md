---
title:  Påskelammet
date:   06/05/2025
---

Johannes’ Åbenbaring henviser i knapt 30 tilfælde til Jesus som ”lammet“. Lige siden Gud første gang løftede sløret for frelsesplanen, har lammet være brugt som symbol på den kommende Messias. Abel ofrede ”sit småkvægs førstefødte“ (1 Mos 4,4), og inden Israel forlod Egypten og satte kurs mod det forjættede land, fik de besked på at løskøbe deres førstefødte – børn såvel som husdyr – med blodet fra et ”årgammelt“ lam (2 Mos 12,5).

`Hvad siger disse tekster om Jesus som påskeoffer? Hvilken betydning har det for hver eneste af os? 2 Mos 12,1-11; Es 53,7-8; 1 Kor 5,7; Åb 5,6`

Længe efter Kristus’ død, opstandelse og himmelfart skrev Peter: ”I ved jo, at det ikke var med forgængelige ting som sølv eller guld, I blev løskøbt fra det tomme liv, I havde overtaget fra jeres fædre, men med Kristi dyrebare blod som af et lam uden plet og lyde“ (1 Pet 1,18-19).

Med sit liv afspejlede Jesus den hellige Gud. Vi, derimod, misrepræsenterer Skaberen med vores syndige liv. Jesus blev ”den sidste Adam“ (1 Kor 15,45), som i modsætning til os levede et fuldkomment liv. Som menneske var han alt det, som det oprindeligt var meningen, vi skulle være. Han afspejlede til fuldkommenhed Guds herlighed. ”Den, der har set mig,“ sagde Jesus, ”har set Faderen“ (Joh 14,9).

Jesus blev korsfæstet i påsken, hvilket yderligere bekræfter ham som antitype til påskelammet – ham, som påskelammet pegede frem imod. Ifølge sit eget udsagn i Joh 18,19-20 talte Jesus ”i fuld offentlighed“ om sin lære, ligesom israelitterne ifølge 2 Mos 12,5-6 skulle udvælge påskelammet og ”tage vare på det“ eller stille det offentligt til skue i dagene inden ofringen. Da ypperstepræsten forhørte Jesus om hans lære, henviste Jesus til, at han selv havde været stillet offentligt til skue i templet, så alle ved selvsyn kunne tage stilling til ham. Hans liv, hans gerninger, hans lære – altsammen vidnede om, hvem han var. Han var det lydefri lam og det ultimative udtryk for Guds retfærdighed og herlighed.

`Til eftertanke. Har vi mulighed for at afspejle Jesus og i givet fald, hvordan bærer vi os ad med det?`