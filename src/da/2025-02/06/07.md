---
title:  Til videre studium
date:   09/05/2025
---

Bibelen gør det klart, at kun Kristus er værdig til at frelse os. Af alle mennesker var kun han uden synd, og kun han afspejlede i alt, hvad han gjorde, Guds herlighed. Han er Guds lydefri lam og vores garant for frelse. Han påtog sig vores skyld og tog den straf, der retfærdigvis tilkom os. ”Græd ikke!“ får Johannes at vide, ”For Løven af Judas stamme, Davids rodskud, har sejret“ (Åb 5,5).

Hvad siger det om syndens alvor og om, hvor dybt vi er faldet, at kun Guds egen død i Jesus Kristus kunne løse syndproblemet. Havde der været nogen anden måde at frelse os uden at fornægte sig selv og de principper, som hans herredømme er grundlagt på, havde Gud jo nok valgt en anden løsning.

”Guds overtrådte lov krævede synderens liv. I hele universet var der kun een, der i menneskets sted kunne opfylde lovens krav. Da den guddommelige lov er lige så hellig som Gud selv, kunne dens overtrædelse kun sones af en, der var Gud lig. Ingen anden end Kristus kunne frelse det faldne menneske fra lovens forbandelse og igen bringe det i harmoni med Himmelen. Kristus ville påtage sig den skyld og skam, som var forårsaget af synden, der er så afskyelig for en hellig Gud, at den måtte skille Faderen og hans Søn. Kristus ville stige ned til sorgens dybeste afgrund for at frelse den faldne menneskehed“ (Ellen White, Patriarker og profeter, s. 32).

**Spørgsmål til drøftelse**

`Johannes ser lammet, der lader til at være ”slagtet“, træde ind for Guds trone. ”Det slagtede lams bog“ fandtes ifølge Åb 13,8 allerede, da ”verden blev grundlagt“. Hvad siger det om Gud, at frelsesplanen allerede var på plads, inden vi fik behov for den?`

`En del ateister mener, at vi er helt alene i et koldt univers, uden at nogen har interesse i os. Bibelen, derimod, hævder, at ikke bare findes Gud, men han elskede os så højt, at han kom til jorden og døde for os. Hvordan adskiller den troendes syn på verden og vores plads i den sig fra ateistens? Eller sagt på en anden måde: hvilke praktiske konsekvenser får vores tro på Kristus for vores ageren i dennne verden?`

`Hvorfor frelses vi udelukkende takket være Jesus’ liv, død og opstandelse? Hvad siger det om syndens alvor?`