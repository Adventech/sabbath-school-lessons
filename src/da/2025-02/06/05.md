---
title:  Jesus i templet
date:   07/05/2025
---

Der er et spændingfelt i frelsesfortællingen. Gud ønsker at genoprette det fællesskab, som vi engang havde med ham, og han længes efter at være os nær, men Gud og ondskab er ganske enkelt uforenelige, og syndere kan ikke nærme sig Gud uden at gå til grunde. ”Du er ikke en Gud, der holder af uret, du giver ikke den onde husly,“ erklærer David, og alligevel ”kan jeg,“ fortsætter han, ”ved din store trofasthed … gå ind i dit hus; jeg kaster mig ned i dit hellige tempel i ærefrygt for dig“ (Sl 5,5.8).

`I forbindelse med konstruktionen af det andet tempel lover profeten Haggaj, at det nye tempel kommer til at overgå det første i herlighed. Hvad mon det skal betyde? Hagg 2,7-9`

I forbindelse med Salomos indvielse af det første tempel fyldte Herrens herlighed (skyen, der havde været tegnet på Guds nærvær under ørkenvandringen) templet med det resultat, at præsterne ikke kunne forrette tjenesten (1 Kong 8,10-11). Da det andet tempel blev indviet, manglede pagtens ark, symbolet på Guds trone, for den havde Jeremias skjult et sikkert sted. Herrens herlighed fyldte ikke i bogstavelig forstand templet, og for dem, der havde set det tidligere tempels herlighed, var det et nedslående syn. Hvordan skulle Haggajs løfte mon realiseres?

Jesus Kristus, Gud inkarneret, kom til jorden og besøgte personligt det andet tempel. Gud selv trådte i kød og blod frem fra sit skjul bag forhænget. Han blev en af os og stod last og brast med os på denne jord med al dens nød og elendighed. Guds søn blev menneske, så vi kunne se hans ansigt, høre hans stemme og bevidne, at han ikke holdt sig for god til at berøre og helbrede sygdomsbefængte og syndige mennesker (Matt 8,3). Det er ikke os, der skal tage det første skridt og komme Gud i møde. Han kommer os i møde. Bibelen beskriver Jesus således: ”Se, jomfruen skal blive med barn og føde en søn, og de skal give ham navnet Immanuel – det betyder: Gud med os“ (Matt 1,23). Frelseren nedlod sig ikke alene til at bo iblandt os, han valgte også at dø for os.

`Til eftertanke. Guds kærlighed til os kommer tydeligst til udtryk i Jesus på korset. Hvilke andre beviser har vi på hans kærlighed?`