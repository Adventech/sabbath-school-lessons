---
title:  På Zions bjerg
date:   19/05/2025
---

I Åb 14 står Guds folk på Zions bjerg. Zion var oprindeligt en høj vest for det, som i dag betegnes Den Gamle by i Jerusalem. Bjerget opfattedes som Guds hovedsæde, hans trone. Her var han til stede hos sit folk. Da templet blev placeret på Moria bjerg, kaldte man også dette sted Zion.

Billedsproget er altså her, som det er tilfældet med langt de fleste nøglepassager i Johannes’ Åbenbaring, forbundet med helligdommen. Takket være Lammet står Guds rest – Guds endetids folk – på hans hellige bjerg!

`“Hvem kan bo på dit hellige bjerg?“ spørger David. Sammenlign hans svar i disse salmer med beskrivelsen af folket på Zion i Åb 14,1-5. Hvilke paralleller ser du? Hvordan bliver man en del af denne gruppe? Hvad vil det sige, at de har faderens navn ”skrevet på deres pande“? (Åb 14,1). Sl 15; Sl 24`

Det kræver ikke så lidt ifølge Davids salme at få foretræde for Gud. Hvem af os kan sige, hvis vi skal være ærlige, at vi ”vandrer retsindigt“ eller til stadighed ”taler sandhed af hjertet“ (Sl 15,2)? Ingen af os kan vel påstå, at vi ”aldrig [skal] vakle“ (Sl 15,5)? Hvis vi hævder, at vi er uden synd, er ”sandheden … ikke i os“ (1 Joh 1,8).

Vi kan kun konkludere, at det er i kraft af Lammet, at vi kan stå på Zion. Lammet nævnes ikke i Davids salme, men dukker op i Åb 14. Det er næsten som om Åb 14 er svaret på Davids spørgsmål. I kraft af Kristus’ refærdighed har vi adgang til Gud, for Lammet har taget sæde på Zions bjerg, i helligdommen. ”Ved Jesu blod har vi … frimodighed til at gå ind i helligdommen ad den nye, levende vej, som han har åbnet for os gennem forhænget, det vil sige ved sit jordiske legeme“ (Hebr 10,19.20) Uden kristi blod er der ganske enkelt intet håb for os.

`Til eftertanke. Bibelen er fuld af løfter om sejr over synd, men formår du og jeg at følge Jesus’ fuldkomne eksempel? Hvorfor har vi brug for, at Jesus træder i vores sted?`