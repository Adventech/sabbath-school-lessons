---
title:  Guds lov i hjertet
date:   20/05/2025
---

De, der står med Lammet på Zion, har ”dets navn og dets faders navn skrevet på deres pande“ (Åb 14,1). Det drejer sig næppe om to forskellige navne, for Jesus er jo Faderens udtrykte billede! Et ”navn“ i Bibelen er andet og mere end en praktisk betegnelse. Navnet siger noget om karakteren. Også i dag bruger man i mange kulturer udtrykket ”et godt navn“ om mennesker med et godt ry.

`Hvad stillede Gud Moses i udsigt, da han bad om lov til at se Guds herlighed? Hvad skete der efterfølgende, da ”Moses påkaldte Herrens navn“ (2 Mos 34,5)? 2 Mos 33,18-23; 2 Mos 34,1-7; Sl 119,55`

Nogle forestiller sig Guds herlighed som et blændende skarpt lys, og det er der nok ingen tvivl om, at det er. Men Guds herlighed er andet og mere end et synsindtryk. Guds herlighed er hans karakteregenskaber, og det samme kan siges om Guds navn.

Når de, der står med Lammet på Zions bjerg, har Guds navn skrevet på panden, er det altså et udtryk for, at de i tanke og handling afspejler Guds kærlighed – hans karakter. Gud har fået lov til at sætte sit præg på dem og fylde dem med sin kærlighed. De elsker ham for den, han er, og for det, som han har gjort for dem.

Gud viser sig for Moses i forbindelse med, at Moses får endnu en kopi af de ti bud, der jo også er et udtryk for Guds karakter. De, der har Guds navn på panden i Åb 14 er kendetegnet ved, at de ”holder fast ved Guds bud“. Læg mærke til formuleringen i Hebræerbrevet: ”Men sådan er den pagt, jeg vil slutte med dem, når de dage kommer, siger Herren: Jeg lægger mine love i deres hjerte og skriver dem i deres indre. Jeg husker ikke længere på deres synd og på deres lovbrud“ (Hebr 10,16-17). Med andre ord: Gud forvandler os indefra, men vi har til stadighed brug for hans nåde.

Guds navn er et udtryk for hans karakter, og hans lov er en udskrift af hans karakter. De, der hen mod slutningen af denne verdens historie samles på Guds hellige bjerg, er opfyldt af kærlighed til Gud, og det udmønter sig i, at de lever i respekt for hans lov.

`Til eftertanke. Vi er frelst ved tro på Kristus og ikke ved loven, så hvilken betydning har Guds lov? (Se 1 Joh 5,3).`