---
title:  Salme 5
date:   21/05/2025
---

`I denne salme fremhæver David forskellene mellem de fortabte og de frelste. Hvilke paralleller er der mellem salme 5 i Salmernes Bog og Åb 14,1-12, og hvordan gør det dig klogere på det, der kendetegner Guds folk i endetiden? Sl 5`

Gud ”giver ikke“ ifølge salmisten ”den onde husly“ (Sl 5,5). I helligdommen tog Gud bolig hos sit folk, og sådan bliver det også i Kristus’ rige (se Åb 21,3). For at vi kan træde frem for Guds trone, må vi være løskøbt.

Vers 8 i salme 5 handler om tilbedelse, og netop tilbedelse er en central problemstilling i den kosmiske kamp mellem Gud og Satan. Åb 13 henviser ikke mindre end seks gange til tilbedelse, og de tre engle tilskynder hele verden til at tilbede Skaberen. Også Davids ærefrygt for Gud går igen i Åb 5. Opfordringen lyder: ”Frygt Gud og giv ham ære, for timen er kommet, da han dømmer“ (Åb 14,7).

Der findes ifølge Åb 14 ”ikke løgn i deres [de forløstes] mund“. I modsætning til de onde, i hvis mund, der ifølge salmisten ikke er ”et sandt ord“ (Sl 5,10), afspejler de frelste Gud i tale og handling.

Her i hjertet af Johannes Åbenbaring opruller Johannes et forbløffende scenarie for læseren: ikke alene er disse syndere blevet frelst fra døden, de har fået foretræde for Gud selv. Ikke fordi de har gjort sig fortjent til det, men fordi Guds Lam – menneskesønnen – står last og brast med dem. De er tilgivet og løskøbt. De står ikke længere som de onde i Sl 5,11 skyldige for Gud, for Guds Lam har borttaget deres synd (se Es 53,12 og 2 Kor 5,21).

Når først Guds navn står skrevet i hjertet, er det stort set umuligt at tie stille. ”Med høj røst“ formidler Guds folk et sidste tilbud om nåde (Åb 14,7). ”Alle, der søger tilflugt hos dig, skal glæde sig, de skal juble til evig tid. Du beskytter dem, og de, der elsker dit navn, skal fryde sig over dig“ (Sl 5,12).

`Til eftertanke. Forestil dig at stå ansigt til ansigt med Gud med alle dine fejl og mangler blotlagt? Tænker du, at du får brug for Kristus’ retfærdighed?`