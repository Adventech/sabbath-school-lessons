---
title:  Vores ypperstepræst
date:   18/05/2025
---

Moses fik ikke frie tøjler, da helligdommen skulle bygges, men måtte ned til mindste detalje følge en udførlig plan for, hvordan Guds bolig skulle se ud og indrettes: ”Sørg for at lave det efter det forbillede, du fik at se på bjerget,“ sagde Gud (2 Mos 25,40), og Hebræerbrevet afslører, at prototypen findes i himlen. Den jordiske helligdom symboliserede altså den himmelske.

`I den himmelske helligdom er Kristus vores ypperstepræst. Hvad vil det sige? Hvad er ypperstepræstens funktion? Hebr 9,11-15`

Helligdommen peger frem mod den kommende Messias. Ofringerne, præstens rolle og indretningen, helt ned til den mindste arkitektoniske detalje, siger altsammen noget vigtigt om Jesus og hans rolle i frelsesplanen.

Johannes’ Åbenbaring benytter sig i høj grad af billeder hentet fra helligdomstjenesten. Allerede i indledningen introduceres læseren for lysestagen, og i kapitel 4 henvises der til pagtens ark. Bogen er således fuld af henvisninger til helligdommen, og uden et vist kendskab til helligdommens indretning og funktion i Det Gamle Testamente, er det stort set umuligt at forstå pointen med det, som Johannes her beskriver. Paulus noterer følgende om Israels erfaring: ”Alt dette skete med dem, for at de skulle være advarende eksempler, og det blev skrevet for at vejlede os, til hvem tidernes ende er nået“ (1 Kor 10,11).

Vi kan lære meget af at studere helligdommen, og Salmernes Bog giver læseren et unikt indblik i, hvad templet betød for Guds folk personligt. Vi ser i glimt Davids forhold til templet og tempeltjenesten og folkets taknemmelighed for det, som Messias ville gøre for dem. Det er altså ikke kun i de arkitektoniske detaljer og formelle beskrivelser af templet, at vi ser Jesus. Også menneskers personlige erfaringer og forståelse af helligdommen og helligdomstjenesten kan gøre os klogere på Gud og vores forhold til ham.

`Vi kan ikke længere i bogstavelig forstand ”drage til Herrens hus“, for det første tempel eksisterer ikke længere, og et eventuelt nyt tempel ville ikke længere give nogen mening, men hvad siger denne salme ikke desto mindre om det, som Kristus har gjort for os? Læg mærke til salmens temaer: fred, tryghed, lovprisning og dom. Sl 122`