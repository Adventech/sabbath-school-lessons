---
title:  Lær lovbrydere dine veje
date:   22/05/2025
---

Ved synet af Guds trone og forvisningen om, at hans ”skyld“ var ”fjernet“ og hans ”synd … sonet“ (Es 6,7) udbryder Esajas: ”Her er jeg, send mig!“ (Es 6,8). Trods bevidstheden om, at han på ingen måde slog til, gav Guds accept ham lyst og mod til at gøre en indsats for Gud.

Er det ikke i bund og grund det samme for os? Hvordan kan vi forkynde frelse for andre, hvis ikke vi selv lever i troen på, at vi er frelst? Den gode nyhed er, at frelsen takket være det, som Jesus har gjort for os, er frit tilgængelig for enhver, der tror.

`Hvad lover David at gøre, når først han er blevet renset og hans synd udslettet? Sl 51,9-17`

Dem, som Gud tager imod, sender han også ud. I sin visdom betror Gud de løskøbte en opgave. De skal være hans stemme i en falden verden, og Gud ved, at den stemme på et tidspunkt vil få gennemslagskraft. Ifølge Åb 18,1 vil hele den faldne jord oplyses af glansen fra Guds sidste appel.

“Lige så snart et menneske er kommet til Kristus, opstår der et ønske i hjertet om at fortælle andre, hvor værdifuld en ven, man har fundet i Jesus. Den frelsende og helliggørende sandhed kan ikke holdes inde. Hvis vi er klædt i Kristi retfærdighed og hans ånd har fyldt os med glæde, vil vi ikke kunne holde det for os selv. Hvis vi har smagt og set, at Herren er god, vil vi have noget at fortælle. Ligesom Filip, da han fandt Frelseren, vil vi invitere andre ind i hans nærvær“ (Ellen White, Vejen til Kristus, s. 86).

De tre engles budskaber i Åb 14,7-9 tager udgangspunkt i ”det evige evangelium“ (Åb 14,6). De tre engles opfordringer og advarsler giver absolut ingen mening, hvis ikke man allerede lever i troen på Jesus og det, som han har udrettet på vores vegne. Hvis ikke vi sætter vores håb og lid til ”det evige evangelium“, har vi ikke noget at bidrage med, og vores vidnesbyrd for verden er værdiløst.

`Til eftertanke. Udgangspunktet for de tre engles budskaber er det evige evangelium. I hvor høj grad bør evangeliet om frelse i Kristus være den røde tråd i alt, hvad vi formidler og tror?`