---
title:  Håb trods krig og ufred
date:   26/05/2025
---

Mange af de sproglige vendinger i Salmernes Bog er symbolske, men hvad nulstillingen af vores planet angår, er der intet belæg for, at beskrivelserne udelukkende er symbolske. Sl 46 beskriver f.eks., hvordan Jesu genkomst vender op og ned på alt. ”Bjergene bæver“ og ”vandet larmer og bruser“, men ikke nok med det: de statsmagter og politiske systemer, som i årtusinder har været årsagen til denne verdens elendighed, bryder sammen. I sidste ende vil disse magter og den undertrykkelse og lidelse, som de er ansvarlige for, ophøre.

`Hvad får vi her at vide om denne verdens skæbne, i det mindste indtil Gud skaber ”en ny himmel og ny jord“ (Åb 21,1)? Jer 4,23-26`

Bibelens profetier kortlægger denne verdens skæbne. Daniel beskriver f.eks. i Dan 7 et oprørt hav, hvorfra denne verdens riger stiger op. Krigens og ufredens vinde blæser hen over havet – verdens nationer – og producerer det ene verdensrige efter det andet, dog uden at der af den grund kommer nogen løsning på de meget virkelige og stadigt lige aktuelle problemer, der plager menneskeheden. De magthavere, som vi overlader tøjlerne til, viser sig stort set altid at være lige så syndige og selviske som alle andre.

Ingen af verdensrigerne i Daniels syn viste sig at være et trygt tilflugtssted for Guds folk, det til trods for, at nogle bestemt var bedre end andre. Vores borgerskab er i Guds rige (Fil 3,20), og højt hævet over verdens kaos findes en trone, der består til evig tid (Ez 1,26). Jesus forklarede sine efterfølgere, at det nuværende kaos kun vil tage til, efterhånden som Kristi genkomst nærmer sig (Matt 24). Men uanset, hvor galt det står til, kan vi trygt regne med, at Gud ikke har mistet styringen, og at han både vil og kan opfylde sine løfter: ”Folkene larmer, rigerne vakler, når han lader sin røst lyde, ryster jorden. Hærskarers Herre er med os, Jakobs Gud er vor borg“ (Sl 46,7.8). Lige nu ser det sort ud, men på sigt er fremtiden, takket være Jesus, lys og lovende.

`Til eftertanke. Der kan ikke herske nogen tvivl om, at verden er kaotisk og fremtidsudsigterne dystre. Hvordan bekræfter profetien i Daniels Bog 7, at det alligevel ender godt til sidst?`