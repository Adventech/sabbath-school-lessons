---
title:  Lad din frelse kendes blandt alle folkene
date:   29/05/2025
---

`Salmen er en lovsang til Gud. Hvordan er indholdet med til at give os en forståelse for den opgave, som i henhold til Åb 14, 6-12 er Guds folk betroet umiddelbart inden Kristi genkomst? Sl 67`

Ingeniører ved MIT (Massachusetts Institute of Technology) har ved brug af nanoteknologi opfundet en sort farve, der kan absorbere 99,995 % af alt synligt lys med det resultat, at objekter i denne farve bliver stort set usynlige selv i den skarpest tænkelige belysning.

Salme 67 begynder med en appel til Gud: lad dit ”ansigt lyse over os, så din vej kendes på jorden“ (Sl 67,2-3). Med sin frelsesplan har Gud banet vejen for, at syndere igen kan træde frem for ham uden af blive tilintetgjort af lyset fra hans herlighed. Allerede mens vi lever her på jorden, kan Gud lade sit ansigt lyse over os.

Men ikke nok med det. Gud ønsker, at vi skal reflektere hans lys og oplyse verden omkring os. Israel blev betroet den opgave. Templet skulle være et sted, hvor mennesker af alle nationer kunne møde Gud: ”Dem fører jeg til mit hellige bjerg, og jeg giver dem glæde i mit bedehus; deres brændofre og slagtofre tager jeg imod på mit alter. For mit hus skal kaldes et bedehus for alle folkeslagene“ (Es 56,7).

I denne salme minder David os om, at det er Guds ønske, at hans ”vej kendes på jorden“, og hans ”frelse blandt alle folkene“ (Sl 67,3). Desværre er det en opgave, som Guds folk alt for ofte har forsømt. Israels historie i Det Gamle Testamente er kendetegnet ved at indeholde adskillige og særdeles mørke kapitler, og det samme kan siges om den kristne kirke i de seneste årtusinder. Det er, som om vores hjerter er dyppet i en sort substans, der absorberer Guds lys uden at reflektere det.

Vi opfører os nogle gange, som om Guds endetidsbevægelse var en slags VIP-lounge forbeholdt åndelige ”frequent flyers“ (hyppigt flyvende), og det passer os egentlig ganske fint, at resten af verden, der intet kendskab har til den forestående rejse, er henvist til den elendige og støjende gate-lounge. Men Guds folk, som de beskrives i Åb 14, nøjes ikke med at stå på Zion med Kristus og sole sig i hans nærvær. De spreder vingerne ud og flyver verden rundt med en invitation til at slutte sig til dem på Guds hellige bjerg.

`Til eftertanke. Hvilken forpligtelse har vi som menighed og som enkeltpersoner til at dele vores viden med andre? Eller hvilken ret har vi til ikke at gøre det?`