---
title:  Vin og blod
date:   28/05/2025
---

`Hvad er der ifølge salme 75 på spil i dommen? Hvordan hjælper de to andre tekster os til bedre at forstå disse problemstillinger? Sl 75; Matt 26,26-29; Åb 14,9-12`

Man har spekuleret på, hvorvidt salme 75 blev sunget i forbindelse med Guds indgriben og tilintetgørelse af assyrerkongen Sankeribs hær (2 Krøn 32: 2 Kong 19) – en beretning, der synes at pege frem mod ondskabens hærs endelige udslettelse i Johannes’ Åbenbaring kapitel 20, hvor Guds folk befinder sig i den hellige by med deres retfærdige konge, da de belejres af den ondes hær. Ligesom det var tilfældet i beretningen fra det gamle Israel, griber Gud selv ind og udsletter fjenden.

I dommen gør Gud bl.a. op med det magtmisbrug, der har fundet sted i vores faldne verden, hvor egoistiske hensyn overtrumfer hensynet til andre mennesker og til Gud. I dag vælger mange at tro, at der ikke findes nogen dybere mening med tilværelsen eller nogen objektiv moralsk standard for vores adfærd, og vi lever på mange måder med konsekvenserne af det valg.

Skal der findes en dybere mening, siger filosoffen Friedrich Nietzsche, bliver vi nødt til selv at opfinde den, idet vi lader som om, universet eksisterer udelukkende for vores skyld. Vi må med andre ord selv påtage os rollen som guder. Det er her nærliggende at spekulere på, hvorvidt den filosofi egentlig fungerede for Nietzsche selv, og svaret er nej. 11 år inden sin død i år 1900 fik Nietzche et mentalt sammenbrud og kollapsede, da han forsøgte at gribe ind over for en mand, som var i færd med at mishandle en hest, og han tilbragte de sidste år af sit liv i en semi-katatonisk tilstand.

Vi, der tror, ved, at der er håb forude, og uanset, hvor sort det ser ud nu, går vi en lys fremtid i møde. Det er nærliggende at fortvivle, når vi er vidne til, at mennesker, der enten har vendt sig imod Gud eller har et forskruet og ubibelsk syn på, hvem Gud er, underminerer alt, hvad der er godt og sandt.

`Til eftertanke. Vi har et ansvar for at forbedre tilværelsen for vores medmennesker. Men hvorfor er det også vigtigt, at vi er klar over, at rigtigt godt bliver det ikke, før Gud griber ind og gør alting nyt?`