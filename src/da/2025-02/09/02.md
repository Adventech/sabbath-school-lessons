---
title:  Hjælp i trængsler
date:   25/05/2025
---

`Hvad kan vi trygt regne med, alt imens krig og ufred signalerer, at kampen mellem det gode og det onde spidser til? Sl 46`

Temaet i salme 46 er tilsyneladende det samme som i Hebræerbrevet, nemlig, at der findes noget bedre.

Hebræerbrevet pointerer, at Jesus er langt bedre end den jordiske ypperstepræst, hans offer er bedre end samtlige offerdyr tilsammen, og den jordiske helligdom er kun en skygge af den himmelske.

I salmen er det dog ikke som i Hebræerbrevet gode ting, der sammenholdes med noget endnu bedre. Her er det en verden i oprør med alt, hvad det indebærer af lidelse og ufred, der modsvares af Guds løfte om noget bedre.

Vi kan altså trygt standse op og ”forstå, at jeg er Gud“, og vi kan hvile i visheden om, at Gud vil blive ”ophøjet på jorden“ (Sl 46,11). ”Derfor frygter vi ikke,“ siger salmisten, ”når jorden skælver, og bjergene vakler i havets dyb“ (Sl 46,3).

Ordvalget leder tankerne hen på beskrivelsen af Jesus’ genkomst i Johannes’ Åbenbaring: ”Og himlen blev trukket væk, som en bogrulle rulles sammen, og hvert bjerg og hver ø blev flyttet fra deres plads“ (Åb 6,14). Eller som Peter formulerer det i 2 Pet 3,12: ”... mens I venter på, ja, fremskynder Guds dags komme, da himlene skal gå op i luer og elementerne komme i brand og smelte.“ Verden, som den ser ud i dag med død, ulykke og ondskab, kommer ikke til at bestå evigt, og det, der kommer, er så vidunderligt, at vi dårligt kan forestille os det nu. Det eneste vi kan gøre er at holde ud, holde fast ved troen og klynge os til det, Gud har åbenbaret om sig selv i de bibelske fortællinger og særligt i Jesus på korset.

`Til eftertanke. Hvordan giver visheden om Guds almagt og godhed [korset] dig håb midt i en ond verden, der som bekendt ikke bliver bedre?`