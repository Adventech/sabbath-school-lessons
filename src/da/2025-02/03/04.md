---
title:  Gift med en horkvinde
date:   15/04/2025
---

Den opgave, som Gud pålagde Hoseas, må siges at være en af de mest mærkværdige opgaver, Gud nogensinde har pålagt et menneske: gift dig med en horkvinde! Men Hoseas’ erfaring skal lære os noget om, hvordan vores oprør påvirker Gud. I kærlighed udså Gud sig en hustru, Israel, og til trods for, at hun gentagne gange var ham utro, tilgav han hende hver eneste gang og tog hende tilbage, som var det aldrig sket.

`Hvad er det for utugt, der her er tale om? Hvad kan den kristne kirke lære af beretningen om Hoseas? På hvilke måder har kirken gentaget mønstret fra Det Gamle Testamente? Hos 1,2; 3,1; Åb 17,1-2; Åb 18,1-4`

Bibelen afslører, at Kristus’ menighed i store træk kommer til at gentage de samme fejl, som Israel i sin tid begik. Inden eksilet forvildede Guds pagtsfolk sig langt væk fra ham, idet de indførte den samme afgudsdyrkelse som de omkringliggende nationer praktiserede. I første halvdel af det 4. århundrede så den kristne kirke en fordel i at indgå en aftale med Konstantin, kejseren i Rom. Kejseren, mente man, kunne bilægge kirkens interne stridigheder. Både Israel og oldkirken søgte altså løsninger på deres problemer andetsteds end hos Gud.

Guds ordvalg gør det klart, at han ikke alene forsøger at vise os, hvor vi er gået galt i byen, han forsøger også at få os til at indse, hvordan det påvirker ham. De, der på egen krop har erfaret, hvad det vil sige at blive svigtet af en ægtefælle, kan nikke genkendende til den fortvivlelse og sorg, der fylder himlen, når vi svigter Kristus. Men det mest bemærkelsesværdige ved Hoseas’ beretning er ikke desto mindre, hvor langt profeten var villig til at gå for at redde sin troløse hustru.

Når Gud retter sin sidste appel til menneskeheden om at drage ud af Babylon, kalder han dem påfaldende nok ”mit folk“. De er på ingen måde fremmede. Han kender dem indgående, og han elsker dem. Mens verden går sin undergang i møde, står han parat med sit tilbud om at løskøbe dem. Prisen er betalt. Korset taler sit tydelige sprog om, hvor vigtige vi er for Gud, og hvor langt han er villig til at gå for at frelse sit troløse folk.

`Til eftertanke. På hvilke måder risikerer enhver kirke – vores egen inklusiv – at lade sig lokke til i åndelig forstand at begå hor?`