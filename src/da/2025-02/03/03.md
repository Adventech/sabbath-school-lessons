---
title:  En smuk brud
date:   14/04/2025
---

Ezekiel beskriver Guds kærlighed til sit folk ved hjælp af følgende metafor: Et hjælpeløst spædbarn er blevet efterladt i ødemarken. Gud tager hende med hjem, plejer og passer hende, indtil hun er voksen, hvorefter han gifter sig med hende. Et slående billede på et mildt sagt utraditionelt ægteskab.

`Hvilke detaljer omkring den forvandling, der sker med bruden, siger os noget om, hvad Gud ønsker at gøre for os? Ez 16,4-14`

Da Gud fandt hende, var hun langt fra smuk. Hun var blevet vraget og overladt til døden i ødemarken. Men takket være Guds omsorg voksede hun sig så smuk, at rygtet om hendes skønhed nåede vidt omkring, ligesom rygtet om Israels herlighed i Davids og Salomons regeringstid nåede verden rundt, og Etiopiens dronning besøgte landet for med egne øjne at se herlighederne.

Israel havde Gud at takke for sin skønhed, og hendes ry blandt nationerne skyldtes udelukkende, at hun var Guds brud. Gud udtrykker det således: ”Din skønhed … var fuldendt ved al den pragt, jeg havde iført dig“ (Ez 16,4).

Det er et gennemgående tema i Bibelen: Guds brud er smuk, men hendes skønhed skyldes ikke noget, hun selv har gjort. Hendes skønhed skyldes, at Gud har overøst hende med gaver og gjort hende til den, hun er. De, der sætter deres lid til Gud, er smukke i Guds øjne – Ikke fordi de har gjort noget for at fortjene det, men fordi han i kærlighed har frelst dem og overøst dem med sine gaver. Vi er smukke, fordi vi er iklædt Guds retfærdighed (2 Kor 5,21).

Så langt så godt. Men beretningen i Ezekiel slutter ikke der. ”I tillid til din skønhed og dit ry,“ fortsætter Gud, ”gav du dig til at hore. Med dit hor overøste du enhver, der kom forbi, og du blev hans“ (Ez 16,15).

Vi blev skabt til at afspejle Gud godhed og herlighed, men når Guds skabninger bilder sig selv ind, at deres skønhed er deres egen, og at de kan skalte og valte med Guds gaver efter forgodtbefindende, går det galt.

`Til eftertanke. Hvad risikerer vi, når vi sætter vores lid til vores egen iboende ”skønhed“? Tror vi, at vi kan indynde os hos Gud og gøre os fortjent til hans kærlighed? Hvordan kan vi undgå åndeligt hovmod?`