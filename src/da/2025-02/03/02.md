---
title:  Ét kød
date:   13/04/2025
---

Det nære forhold, som Gud ønsker at have til os, illustreres næppe bedre end i ægteskabet. Ægteskabet som metafor anvendes da også så flittigt i den bibelske fortælling og ikke mindst i Johannes’ Åbenbaring, at de, der studerer Bibelen, nødvendigvis må sætte sig ind i, hvad Gud i den forbindelse sigter til.

`På hvilke måder afspejler ægteskabet Kristus’ forhold til menneskeheden? 1 Mos 2,23-25; Ef 5,29-32`

Da Jesus i en af sine mange samtaler med farisæerne henviste til beskrivelsen i Første Mosebog af Adam og Eva’s ægteskab, gik de ham straks på klingen. ”Hvorfor,“ spurgte de Jesus, ”har Moses så påbudt manden at give et skilsmissebrev, når han skiller sig fra hende?“ (Matt 19,7). Moses var den profet, der i sin tid havde grundlagt nationen, så her forsøger farisæerne at få selveste ophavsmanden til ægteskabspagten på glatis ved at sætte ham op imod en af hans egne profeter. Det var en taktik, som farisæerne gentagne gange benyttede sig af, idet de forsøgte at bevise, at Jesus’ lære var i modstrid med Skrifterne.

Guds ideal for menneskene var helt fra begyndelsen, at de skulle indgå i livslange og trofaste kærlighedsforhold. Men efter syndefaldet spolerede menneskene denne gave fra Gud, og i betragtning af den betydning, som Bibelen tillægger ægteskabet, er det næppe noget tilfælde, at netop denne institution uafladeligt er under angreb. I lighed med helligdagen er ægteskabet en gave, som allerede i Edens have skulle afspejle det nære kærlighedsforhold, som Gud ønsker at have til sine skabninger. Når to fejlbarlige mennesker bliver gift, kan det nok ikke undgås, at der opstår gnidninger i ægteskabet. I forholdet mellem Kristus og hans menighed er det imidlertid kun den ene part, der er ufejlbarlig. Ikke desto mindre kan et godt ægteskab lære os en hel del om Guds kærlighed.

`Til eftertanke. Tre vigtige forudsætninger for et godt ægteskab: Tilgiv hinanden, bær over med hinanden og sæt den anden højere end dig selv, ligesom Kristus tilgiver dig, uanset om du har gjort dig fortjent til det eller ej. Han bærer over med alle dine fejl og mangler og sætter dig højere end sig selv. Hvordan kan disse bibelske principper hjælpe os til ikke alene at forstå, hvordan Gud relaterer til os, men også medvirke til at styrke vores indbyrdes kærlighedsforhold?`