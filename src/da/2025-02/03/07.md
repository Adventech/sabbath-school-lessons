---
title:  Til videre studium
date:   18/04/2025
---

Læs Joh 2,1-11; Matt 22,1-14; 2 Kor 11,1-5; Matt 25,1-13.

Når det går op for os, at der i de bibelske beretninger findes et hav af detaljer, som kan hjælpe os til bedre at forstå Bibelens profetier, risikerer vi i vores iver at læse mere ind i de enkelte beretninger, end de kan bære. Til tider har kristne været så optaget af de bibelske beretningers symbolik og metaforer, at de ikke længere opfatter dem som historiske, men udelukkende læser dem som myter eller allegorier. Der er mange lag af betydning i stort set alle de bibelske beretninger, men vi må ikke glemme, at Gud tager udgangspunkt i virkelige menneskers virkelige erfaringer og bruger dem til at lære os noget om, hvordan han også i fremtiden vil være der for sin menighed.

Beretningen om brylluppet i Kana kan f.eks. give os større forståelse for de ægteskabsmetaforer, som findes i profetierne, men det ændrer ikke ved det faktum, at brylluppet vitterligt fandt sted. Ellen White giver i bogen Jesu liv sine læsere et indblik i, hvordan det hænger sammen: ”Kristi ord skaffede rigelige forsyninger til festen. I lige så rigt mål gives hans nåde for at udslette menneskers synd og for at forny og opretholde hjertet“ (s. 118). Og, som hun pointerer senere i samme bog: ”‘Gud har givet os alt dette, og hans velsignelse vil være hos den, der ved hjælp af bøn respektfuldt og seriøst studerer de profetiske skrifter“ (s. 192).

**Spørgsmål til drøftelse**

`Læs Joh 2,1-11. Johannes har mange eksempler på hændelser, som varsler det, der skal komme. Han synes helt bevidst med sine beretninger at henlede opmærksomheden på korset. Hvordan belyser denne beretning, hvem Kristus er, og hvad det er for et rige, han er kommet for at oprette? Hvad afslører den om frelsesplanen og om den bryllupsfest, hvor gommen er Guds egen søn?`

`Lignelsen om de ti brudepiger er kendt og elsket af mange. Hvad lærer lignelsen os om de sidste tider? Har det betydning, at gommen lader vente på sig? Hvad kan vi lære om vores eget forhold til Kristus og hans forhold til menigheden?`

`Hvad kan vi gøre, når vi synes, at kirken er ved at tage verdslig tankegang og praksis til sig? Kan vi bruge de tre engles budskaber til at holde os vågne og holde fokus?`