---
title:  Aktiviteter og dialog
date:   17/08/2018
---


**Guds Ord og klassens aktiviteter**

*	Prøv sammen ved hjælp af et godt kort at følge den samme rute, som Paulus fulgte under sin første missionsrejse.
  *	Skriv evt. spørgsmål ned, som I har til geografien og rejseruten, og bed en fra klassen eller en gæst om at besøge jer med evt. præcis historisk-geografisk information

` `

*	Læs ApG 13,1-3 igen og tænk over variationen blandt Antiokiakirkens ledere
  *	Hvad betyder det mon, at Simeon blev kaldt ”Niger“, der betyder sort?

` `

*	Beretningen fra Cypern fortæller, hvordan Paulus mødte to andre personer. Alle tre havde mere end ét navn. Dobbeltnavnene er en væsentlig del af historien.
  *	Hvad er Paulus kaldt, før han kom til Cypern?
  *	Hvorfor tror du, at det er her, vi får at vide, at han hed Paulus?

` `

*	Prøv sammen at lave en oversigt over talerne i Apostlenes Gerninger – der har allerede været flere meget indholdsrige prædikener.
  *	Hvilke to prædikener finder du i kapitlerne 13 og 14? Hvem henvender de sig til? Hvad er forskellen på de to mht. tilhørere, anledning, længde og argumentationsform?

` `

**Uddybende spørgsmål**

*	Hvordan tror du, at Helligånden rent faktisk talte i 13,2?
  *	Bliver Barnabas og Paulus ordineret til at være præster/pastorer i denne tekst?
  *	Modtager de nogen særlig kraft eller nådegave ved denne ”ordination“?

` `

**Ord og udtryk**

*	Udtrykket ”plejebror“ (græsk syntropos tetrarchou), som i ApG 13,1 er brugt om Manaen, er ofte oversat med ”fosterbror“ eller ”livslang ven“. Det var tænkeligt en titel, men henviser under alle omstændigheder til en person fra det øverste samfundslag. De første kristne tiltrak en hel del mennesker fra datidens overklasse.

` `

*	”Gøre retfærdig“ eller ”retfærdiggøre“ (ApG 13,38) indebærer i Paulus’ prædiken syndsforladelse. Ordet er juridisk og drejer sig om, hvem der kan bestå på dommens dag. Her er lovoverholdelse ikke tilstrækkelig, og hvis man mener, at det er, bedrager man sig selv – og måske andre. Mennesker retfærdiggøres af tro alene, og teksten er en af de tekster, der tydeligt viser en overensstemmelse mellem den Paulus, Lukas beskriver, og Paulus, som vi kender ham fra hans breve.

` `

**Forstå det bedre**

Talen i Lystra er som mange taler i Apostlenes Gerninger en lejlighedsprædiken. Den er den første tale direkte til et ikke-jødisk, altså et hedensk publikum. Den følges senere op af Paulus’ tale på Areopagos (17,22-31).

Paulus henviser ikke direkte til Det Gamle Testamente i disse taler. De mennesker, han talte til, kendte det ikke, og de anså det ikke for en autoritet, så det ville ikke for disse mennesker virke overbevisende blot at henvise til Skriften.

Men det betyder ikke, at Paulus ikke brugte Skriften. Rent faktisk indleder han talen med at citere et for jøder velkendt vers fra 2 Mos 20,11, nemlig fra det fjerde bud, sabbatsbuddet. Det er interessant, at den første menighed i deres bøn i ApG 4,24 også citerede dette bud.

På Cypern møder vi første gang Paulus i et romersk miljø, og det er her, han kaldes Paulus første gang, ikke Saulus. Denne ændring i omtalen skyldes altså ikke, at forfølgeren Saulus er blevet til den kristne Paulus; han har været kristen i 10-12 år. Men det skyldes, at han møder en højtstående romer af samme navn, og der opstod helt klart stor sympati imellem de to. Guvernøren (Lukius)
Sergius Paullus, som den romerske/latinske stavemåde ville have været, er en kendt historisk skikkelse. Han blev senere en
fremtrædende administrator i Rom, til og med senator og i år 70 konsul. Hans familie ejede store landområder vest for Antiokia i Pisidien, hvortil Paulus satte kursen efter Cypern (ApG 13,13-52).

` `

**Til eftertanke**

”Deres ordination var en offentlig anerkendelse af Guds udvælgelse af dem til at bringe evangeliets glade budskab til hedningerne. Både Paulus og Barnabas var allerede kommissioneret af Gud selv, og selve ceremonien med håndspålæggelse tilføjede ingen ny nåde eller egenskab … Langt senere blev ordinationsritualet ved håndspålæggelse skammeligt misbrugt; unødvendig betydning blev tillagt denne handling, som om den kvalificerede mennesker til alle kirkelige tjenester. Men ved tilsidesættelsen af disse to apostle siges der intet om, at nogen særlig egenskab blev givet dem bare ved at lægge hænderne på dem. Der tales på en enkelt måde om deres ordination og om den betydning, handlingen havde for deres fremtidige virke.“ (Ellen White, The Acts of the Apostles, s. 151-152).

` `

**Noter**

` `
