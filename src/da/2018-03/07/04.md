---
title:  Antiokia i Pisidien – 2
date:   14/08/2018
---

ApG 13,38-39 præsenterer den vigtige lærdom, at loven ikke er i stand til at gøre os retfærdige. På trods af dens moralske buds bindende karakter, er loven ikke i stand til at bringe retfærdiggørelse, for den kan ikke skabe fuldkommen lydighed i dem, der holder den (ApG 15,10; Rom 8,3). Og selv om loven kunne skabe fuldkommen lydighed i os, kan den fuldkomne lydighed ikke sone for vores tidligere synder (Rom 3,19; Gal 3,10-11). Det er grunden til, at retfærdiggørelse ikke kan fortjenes, ikke engang delvist. Vi kan kun få det ved tro på Jesu forsonende offer (Rom 3,28; Gal 2,16), en gave, som vi ikke fortjener. På trods af, hvilken central rolle lydighed spiller i det kristne liv, kan den ikke gøre os fortjent til frelse.

`Læs ApG 13,42-49. Hvordan blev Paulus’ budskab modtaget i synagogen?`

På trods af den barske måde, Paulus afsluttede sit budskab, var reaktionen hos de fleste i synagogen positiv. Men den følgende sabbat var situationen en helt anden. Det er ret sandsynligt, at ”jøderne“, som forkastede evangeliets budskab, var synagogens ledere, dem, der repræsenterede den officielle jødedom. Lukas begrunder deres ubarmhjertige holdning over for Paulus med misundelse.

I oldtiden var der adskillige sider ved jødedommen, som fx monoteisme, livsstil og til og med sabbatten, som havde stor tiltrækning blandt ikke-jøder, og mange af dem tilsluttede sig den jødiske tro som proselytter. Men omskærelse var en alvorlig forhindring, da det blev opfattet som barbarisk og afskyeligt. Derfor var der mange hedninger, der kom i synagogen for at tilbede Gud, men som ikke formelt havde konverteret til jødedommen. Disse var kendt som ”gudfrygtige“, og det kan have været de gudfrygtige sammen med proselytterne i synagogen i Antiokia (ApG 13,16. 43), der var med til at sprede nyheden om Paulus’ budskab blandt den generelle befolkning, og de kom i stort antal. Muligheden for at opnå frelse uden først at skulle blive jøder, var uden tvivl særlig attraktiv for mange.

Det kan være med til at forklare de jødiske lederes misundelse. Men ved at forkaste evangeliet udelukkede de ikke alene sig selv fra Guds frelse; men de frigjorde også Paulus og Barnabas til at rette hele deres opmærksomhed mod hedningerne, som med glæde priste Gud for at have indbefattet dem i sin frelsesplan.
