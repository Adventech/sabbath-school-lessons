---
title:  Salamis og Pafos
date:   12/08/2018
---

I kapitel 13 i Apostlenes Gerninger skifter Lukas scenen tilbage til Antiokia for at introducere Paulus’ første missionsrejse, som beskrives i de næste to kapitler (ApG 13 og 14). Dette er det første missionsfremstød i Apostlenes Gerninger, som er bevidst og nøje planlagt af en enkelt menighed. Men Lukas fremhæver, at det var Gud, der stod bag dette fremstød, ikke de troendes eget initiativ. Pointen er, at Gud kun kan virke, når vi villigt stiller os til rådighed, så han kan bruge os.

`Læs ApG 13,1-12. Hvilken afgørende pointe ønsker Lukas at understrege med hensyn til Paulus’ og Barnabas’ aktiviteter på Cypern?`

Forud for missionærernes afrejse var der gået en tid med forbøn og faste. I denne sammenhæng var håndspålæggelsen grundlæggende en indvielseshandling eller en overgivelse til Guds nåde (ApG 14,26) før den nært forestående opgave.

Øen Cypern ligger i det nordøstlige hjørne af Middelhavet, ikke ret langt fra Antiokia. Det var et oplagt sted at begynde. Ikke alene kom Barnabas fra Cypern; men evangeliet havde allerede nået øen. Men der var stadigvæk meget, der skulle gøres.

Da de var ankommet på Cypern, begyndte Paulus og Barnabas – og Johannes Markus, Barnabas’ fætter (ApG 15,39; Kol 4,10), som også var med på rejsen – at prædike i synagogen i Salamis. Dette var Paulus’ normale fremgangsmåde. Han prædikede først i synagogen, før han vendte sig til hedningerne. Da Jesus var jødernes Messias, var det helt naturligt at dele evangeliet med jøderne først.

Efter Salamis flyttede de sig vestover, og vi må formode, at de prædikede hele vejen, indtil de kom til hovedstaden, Pafos. Beretningen fokuserer der på to personer, Barjesus, en jødisk troldmand, som også var kendt som Elymas, og Sergius Paulus, den lokale romerske statholder. Beretningen giver os et godt eksempel på, hvordan evangeliet blev mødt med modstridende reaktioner. Der var åbenlys modstand og positiv modtagelse og omvendelse selv blandt højtstående hedninger. Sprogbrugen i ApG 13,12 indikerer tydeligt omvendelse.

**Til at tænke over**

`Tænk over, hvordan det i dette tilfælde var en jøde, der modsatte sig sandheden, medens en hedning tog imod den. Hvordan kan det hjælpe os til at forstå, hvorfor det mange gange er vanskeligere at nå kristne fra andre kirkesamfund med ”den nærværende sandhed“ end dem, der slet ikke har nogen tro i forvejen?`
