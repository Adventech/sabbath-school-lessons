---
title:  Antiokia i Pisidien – 1
date:   13/08/2018
---

Fra Cypern sejlede Paulus og hans medarbejdere til Perge i Pamfylien på sydkysten i vore dages Tyrkiet. Inden de tog til Antiokia i Pisidien, gengiver Lukas to betydningsfulde bevidste forandringer: Paulus bliver den førende person (indtil dette punkt er Barnabas altid nævnt først), og Lukas ophører med at bruge Paulus’ jødiske navn Saulus, og begynder kun at omtale ham som Paulus (ApG 13,9). Måske skyldes det, at Paulus fra nu af mest befinder sig i græsk-romerske omgivelser.

ApG 13,13 fortæller, at Johannes Markus rejser tilbage til Jerusalem, men ikke hvorfor. Ellen White skrev, at på grund af frygt og modløshed over for de vanskeligheder, der ventede dem, ”blev Markus skræmt og mistede alt mod. Han nægtede at rejse videre og vendte tilbage til Jerusalem.“ (The Acts of the Apostles, s. 170). Gud har aldrig lovet, at det ville blive let. Tværtimod; Paulus vidste lige fra begyndelsen, at hans tjeneste for Jesus ville indbefatte mange lidelser (ApG 9,16); men han lærte helt og fuldt at stole på Guds kraft, og deri lå hemmeligheden til hans styrke (2 Kor 4,7-10).

`Læs ApG 13,38-39. Hvad var hovedindholdet i Paulus’ budskab i synagogen i Antiokia?`

ApG 13,16-41 indeholder den første af Paulus’ taler, der gengives i Det Nye Testamente. Det var selvfølgelig ikke den første prædiken, Paulus holdt, og der er ingen tvivl om, at den kun giver et kort resume af, hvad han sagde.

Talen er opdelt i tre hovedafsnit. Den begynder med Guds udvælgelse af Israel og Davids kongedømme (ApG 13,17-23). Denne del skulle skabe et fællesskab med hans jødiske tilhørere. Dernæst præsenterer han Jesus som opfyldelsen af Guds løfter om en efterkommer af David, som skulle bringe frelse til Israel (ApG 13,24-37). Hans konklusion er en advarsel imod at afvise den frelse, der tilbydes gennem Jesus (ApG 13,38-41).

Klimaks finder vi i vers 38-39, som indeholder kernen i Paulus’ budskab om retfærdiggørelse. Tilgivelse og retfærdiggørelse findes kun ved Jesus. Dette afsnit siger intet om afskaffelse af loven, men fremhæver at Moseloven ikke er i stand til at retfærdiggøre nogen (Rom 10,1-4) – det privilegium tilhører Jesus Kristus alene (Gal 2,16).

**Til at tænke over**

`Hvad vil det sige, at frelse kun findes ved tro på Jesus Kristus? Hvordan kan vi forene nødvendigheden af at holde Guds morallov med den kendsgerning, at loven ikke er i stand til at retfærdiggøre os?`
