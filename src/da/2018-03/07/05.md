---
title:  Ikonion
date:   15/08/2018
---

På foranledning af de jødiske ledere i Antiokia fik de lokale myndigheder sat en forfølgelse i gang, og Paulus og Barnabas blev smidt ud af byen (ApG 13,50).

`Læs ApG 14,1-7. Hvad var resultatet af Paulus og Barnabas’ aktiviteter i Ikonion?`

I Ikonion fortsatte Paulus og Barnabas deres skik med først at henvende sig til jøderne, før de vendte sig til hedningerne. Paulus’ tale i Antiokia (ApG 13,16-41) giver mange begrundelser for, at de prioriterede jøderne i deres arbejde: Israels udvælgelse med alt det, det indbefattede (Rom 3,2; 9,4-5), og Guds opfyldelse af sit løfte om en frelser af Davids slægt. Til trods for at mange jøder forkastede evangeliet, mistede Paulus aldrig håbet om, at en stor del af jøderne ville omvende sig.

I Rom 9-11 gør Paulus det klart, at ”det er ikke alle, som kommer fra Israel, der er Israel“ (Rom 9,6), og at det kun er på grund af Guds barmhjertighed, at nogle af jøderne i det hele taget kommer til at tro. Gud har ikke forkastet sit folk, men ”der [er] også i vor tid blevet en rest tilbage, som er udvalgt af nåde“ (Rom 11,5). Paulus blev ved med at forkynde evangeliet for hedningerne, men han troede, at en dag ville flere jøder komme til at tro på Jesus.

”Paulus’ argument i Rom 9-11 giver en yderligere forklaring på den missionsstrategi, han følger i Apostlenes Gerningers fortælling, og konfronterer hver eneste generation af kristne med den teologiske vigtighed af at vidne for ikke-troende jøder.“ (David G. Peterson, The Acts of the Apostles (Grand Rapids: Eerdmans, 2009), s. 401).

Situationen var ikke meget anderledes end i Antiokia. Den første reaktion på Paulus’ evangelium var meget positiv hos både jøder og hedninger; men igen fik de ikke-troende jøder, muligvis lederne i det lokale jødiske samfund, oppisket en negativ reaktion hos hedningerne og forgiftede deres sind mod missionærerne. Det førte til splittelse i befolkningen. Mens modstanderne lagde planer om at angribe og stene Paulus og Barnabas, besluttede de to missionærer at forlade byen og tage hen til den næste.

**Til at tænke over**

`Jøder har brug for mere end kun at høre evangeliet. De har også brug for at se det omsat i handling i livet hos Jesus’ bekendende efterfølgere. Hvilken slags vidnesbyrd giver du til dine jødiske bekendte, hvis du har nogen?`
