---
title:  Lystra og Derbe
date:   16/08/2018
---

Det næste sted, Paulus besøgte, var Lystra, en ubetydelig landsby ca. 30 km sydvest for Ikonion. Selv om de tilbragte en del tid der (ApG 14,6-7. 15), fortæller Lukas kun en enkelt beretning derfra: helbredelsen af en lam mand, sandsynligvis en tigger, som havde været lam lige fra fødslen.

`Læs ApG 14,5-19. Hvordan viser deres reaktion på Paulus, hvor dybt de var forankret i uvidenhed?`

Folkeskaren var så imponeret af det mirakel, de så, at de troede Paulus og Barnabas var guder. De mente, at Barnabas var Zeus, den øverste græske gud, og Paulus Hermes, som var Zeus medhjælper og talsmand. Folket ønskede at ofre til dem.
Den latinske poet Ovid (43 f.Kr. 17/18 e.Kr.) havde tidligere nedskrevet en legende om disse to guder, der forklædt som mennesker havde besøgt en by i den samme egn (”Frygiens høje“) for at finde et sted at hvile sig. Ifølge legenden havde et fattigt ældre par vist dem venlighed og gæstfrihed, mens resten af befolkningen var ligeglade. På grund af deres venlighed og gæstfrihed mod de ukendte gæster blev det ældre pars hus forvandlet til et tempel og de selv til præster, mens resten af byen blev totalt ødelagt (Metamorfose 611-724).

Med en sådan historie i omløb i deres egn var befolkningens reaktion over for Paulus og Barnabas ikke overraskende. Historien er også med til at forklare, hvorfor folkemængden troede, at missionærerne var netop disse to guder og ikke for eksempel Æsclepius, helbredelsernes gud. Paulus og Barnabas var i stand til at standse den falske tilbedelse af dem selv. Men til sidst skabte nogle modstandere fra Antiokia og Ikonion en fuldstændig forandring af situationen, og Paulus blev stenet og efterladt formodet død.

`Læs ApG 14,20-26. Hvor endte Paulus og Barnabas deres rejse? Og hvad foretog de sig på deres vej tilbage?`

**Til at tænke over**

`Paulus sagde: ”Igennem mange trængsler skal vi gå ind i Guds rige“ (ApG 14,22). Hvad betyder det? Har du erfaret, at det er tilfældet? Hvordan kan vi lære at vokse i vores tro på grund af de ”trængsler“, vi måtte møde?`
