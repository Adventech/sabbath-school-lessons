---
title:  Filippi
date:   27/08/2018
---

Da Paulus og hans rejsefæller var kommet til Makedonien, tog de til Filippi, hvor de stiftede den første kristne menighed i Europa.

`Læs ApG 16,11-24. Hvor tog missionærerne hen om sabbatten, og hvorfor? Hvad skete der for dem der?`

Når Paulus ankom til en by, var det hans vane at besøge den lokale synagoge om sabbatten for at vidne for jøderne (ApG 13,14.42.44; 17,1-2; 18,4). At han og hans gruppe tog hen til en flodbred for at bede – sammen med nogle kvinder, både jøder og hedninger, der tilbad Gud – skyldtes sandsynligvis, at der ikke var nogen synagoge i byen. Det betyder, at Paulus ikke kun besøgte jødiske synagoger om sabbatten af evangelistiske årsager, men også fordi det var hans helligdag.

`Læs ApG 16,25-34. Tænk over fangevogterens omvendelse. Hvad havde han brug for at gøre for at blive frelst?`

Paulus’ og Silas’ svar på fangevogterens spørgsmål er helt i overensstemmelse med evangeliet, for frelse opnås helt og alene ved tro på Jesus (Rom 3,28; Gal 2,16). Men vi kan ikke ud fra denne hændelse konkludere, at tro på Jesus er det eneste, der er nødvendigt for at blive døbt på bekostning af en passende oplæring i trospunkter og praktisk kristen livsførelse.

Hvor meget ved vi om fangevogteren? Var han jøde eller en jødisk proselyt? Uanset, så havde han brug for at tro på Jesus som Herre og frelser. Kunne det tænkes, at han var en hedning, som allerede kendte og tilbad Gud, ligesom Cornelius, Lydia (ApG 16,14) og adskillige andre i Apostlenes Gerninger? Kunne han tidligere have været til stede ved Paulus’ møder i byen? Vi ved det ikke, og den korte beskrivelse, der gives, bør ikke bruges som en undskyldning for at foretage en hurtig dåb.

**Til at tænke over**

`Læs ApG 16,31-34. Hvad lærer det os om, hvor fuldkomment og fuldstændigt Jesu offer for os er? Hvordan kan vi lære dag for dag at hvile i forvisningen om, at Kristus dækker os med sin retfærdighed, og at det er vores eneste håb når det gælder frelse?`
