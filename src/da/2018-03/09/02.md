---
title:  Tilbage i Lystra
date:   26/08/2018
---

Lukas’ valg af begivenheder i sin bog fører Paulus næsten direkte til Derbe og Lystra. Det eneste, han fortæller om Syrien og Kilikien, er, at Paulus rejste gennem disse områder og styrkede menighederne (ApG 15,41).

`Læs ApG 16,1-13. Hvad lærer Paulus’ handlinger her om, hvor følsom han var i sit arbejde med at nå andre mennesker?`

Timotheus’ far var hedning, men hans mor var en jødekristen; hendes navn var Eunike. Selv om Timotheus ikke var omskåret, havde han kendt Skriften fra han var barn (2 Tim 3,15). Det antyder, at han også var en gudfrygtig person. Som kristen var han allerede højt respekteret og beundret af alle de lokale troende.

Blandt jøder bliver jødedommen ført videre gennem moderens slægt, ikke faderens, så Timotheus var jøde. Men han var ikke blevet omskåret på den ottende dag efter fødslen, måske fordi hans far, som var græker, betragtede omskærelse som noget barbarisk.

Paulus ønskede at have Timotheus som medarbejder; men han vidste, at som uomskåret jøde ville han blive forbudt adgang til de jødiske synagoger og anklaget for frafald. Derfor lod han ham omskære. Paulus begrundelse for at gøre det var udelukkende praktisk og bør ikke opfattes som i modstrid med det evangelium, han forkyndte.

Efter at have besøgt de steder, hvor han havde været på sin første rejse, besluttede Paulus at rejse mod sydvest, muligvis til Efesos i provinsen Asien. Men Helligånden forhindrede ham i at gøre det. Derefter tog han nordpå og forsøgte at komme til Bitynien, men på en måde, vi ikke får nærmere forklaret, blev han igen forhindret af Ånden at tage dertil. Siden han allerede var på vej gennem Mysien, var hans eneste mulighed at tage vestpå til havnebyen Troas. Derfra kunne han sejle i en række forskellige retninger.

Men i et syn om natten viste Gud ham, at han skulle sejle over Ægæerhavet til Makedonien. Da hans medarbejdere hørte om synet, forstod de, at Gud virkelig havde kaldet dem til at forkynde evangeliet for makedonierne.

**Til at tænke over**

`Tænk over, hvorfor Paulus lod Timotheus omskære. Hvad lærer det os om at være villige til at gøre visse ting, som vi ikke altid er enige i eller synes er nødvendige, men som i en større sammenhæng vil være til gavn?`
