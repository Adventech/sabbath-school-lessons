---
title:  Thessalonika og Berøa
date:   28/08/2018
---

Efter at Paulus og Silas var blevet løsladt fra fængslet, rejste de fra Filippi (ApG 16,35-40). Derfra drog de direkte til Thessalonika, hovedstaden i Makedonien.

`Læs ApG 17,1-9. Hvordan reagerede jøderne i Thessalonika på Paulus’ succes med at prædike for hedningerne?`

Igen ser vi, at Paulus fandt en synagoge, hvor han kunne forkynde evangeliet. Mange gudfrygtige grækere og ikke få fornemme kvinder blev overbevist på grund af Paulus’ budskab. At disse nyomvendte ”sluttede sig til Paulus og Silas“ (ApG 17,4) synes at antyde, at de oprettede en adskilt gruppe og mødtes et andet sted end synagogen, sandsynligvis i Jasons hus.
Fyldt med misundelse fik deres modstandere sat et oprør i stand. Deres hensigt var at bringe Paulus og Silas – Timotheus nævnes ikke – for byens folkeforsamling og anklage dem. Men da de ikke kunne finde missionærerne, blev Jason selv og nogle få af de andre nye troende slæbt hen til de lokale myndigheder og anklaget for at huse politiske oprørere.

`Læs ApG 17,10-15. Hvordan var reaktionen hos jøderne i Berøa sammenlignet med dem i Thessalonika?`

Udtrykket eugenēs (ApG 17,11) betød oprindeligt ”godt født“ eller ”af adelig herkomst“, men kom til at beskrive en mere generel ”imødekommende“ holdning, som her. Jøderne i Berøa roses ikke kun, fordi de var enige med Paulus og Silas, men på grund af deres villighed til selv at granske Skrifterne hver dag for at se om det, missionærerne sagde, var rigtigt. En ren følelsesmæssig reaktion på evangeliet, uden den nødvendige intellektuelle overbevisning, har en tendens til at være overfladisk og kortlivet.

Men inden længe blev Paulus’ produktive arbejde i Berøa afbrudt af forfølgelse, og fik ham til at rejse endnu længere sydpå, nemlig til Athen.

**Til at tænke over**

`Hvornår har du sidst omhyggeligt gransket Skrifterne for at finde ud af, om ”det [hvad end dette måtte være] forholdt sig sådan“?`
