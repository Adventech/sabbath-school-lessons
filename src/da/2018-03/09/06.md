---
title:  Paulus i Korinth
date:   30/08/2018
---

ApG 18,1-11 gengiver Paulus’ oplevelser i Korinth, hvor han kom til at opholde sig i halvandet år. Akvila og Priskilla blev hans venner for livet (Rom 16,3; 2 Tim 4,19). Teksten antyder, at de allerede var kristne, da de kom til Korinth, måske på grund af kejser Claudius’ udvisning af alle jøder fra Rom. Den romerske historiker Suetonius synes at indikere, at udvisningen skete på grund af uroligheder i det jødiske samfund i forbindelse med navnet ”Kristus“ (Claudius 25.4), som måske var en følge af, at lokale jøde-kristne forkyndte evangeliet. Det er derfor muligt, at Akvila og Priskilla selv havde været involveret i sådanne aktiviteter. Hvad end baggrunden var, så delte de den samme tro og samme jødiske baggrund, og Paulus og hans nye venner havde også samme håndværk.

`Læs ApG 18,4-17. Hvad var resultatet af Paulus’ missionsaktiviteter i Korinth?`

Da Silas og Timotheus ankom fra Makedonien, bragte de økonomisk støtte fra menighederne der (2 Kor 11,8-9). Det gjorde Paulus i stand til helt at hellige sig forkyndelsen. Paulus’ indstilling var selv at betale for sine udgifter, mens han arbejdede; men han lærte også, at ”de, som forkynder evangeliet, skal leve af evangeliet“ (1 Kor 9,14).

Til trods for den stærke jødiske modstand mod Paulus’ budskab var der både nogle jøder og nogle gudfrygtige hedninger, som kom til troen. Blandt de omvendte var synagogeforstanderen Krispus og hele hans hus. Mange af korintherne troede også og blev døbt. Men forholdet til jøderne blev ret presset, hvad den følgende episode viser (ApG 18,12-17), og Paulus havde formentlig tænkt at forlade Korinth snart. Men i et nattesyn blev han guddommeligt opmuntret til at blive (ApG 18,9-11).

På vejen tilbage til Antiokia tog Paulus Akvila og Priskilla med sig og efterlod dem i Efesos, hvor han tilbragte nogle få dage, før han fortsatte sin rejse. Mens han var der, fik han mulighed for at tale i den lokale synagoge. Den positive respons fik ham til at love, at hvis det var Guds vilje, ville han komme igen (ApG 18,18-21). Og det skete på hans næste rejse.

**Til at tænke over**

`Paulus, som var frustreret over den modtagelse, han fik, havde brug for opmuntring fra Gud med hensyn til menneskers frelse i Korinth. Hvad kan Herrens ord til ham (ApG 18,10) sige os, når vi måske plages af lignende negative følelser?`
