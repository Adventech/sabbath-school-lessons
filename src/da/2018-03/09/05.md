---
title:  Paulus i Athen
date:   29/08/2018
---

Athen, det gamle Grækenlands intellektuelle centrum, var bogstaveligt overgivet til afguder. Der var marmorstatuer allevegne, især ved indgangen til agoraen (det offentlige torv), som var centrum for byens liv. Paulus blev så oprørt over at se alle byens afgudsbilleder, at han brød sin normale rutine med først at tage hen i synagogen. Han førte samtaler med jøderne og de gudfrygtige i synagogen, og på torvet talte han hver dag med dem, han mødte (ApG 17,15-22).

Athenerne var altid parate til at høre noget nyt. Nogle filosoffer inviterede ham til at tale for byens ledere på Areopagos. I sin tale citerede Paulus ikke fra Skriften; han gengav heller ikke, hvordan Gud havde ledet Israel, som han gjorde, når han talte til en jødisk forsamling (sml. med ApG 13,16-41). En sådan fremgangsmåde ville ikke have givet nogen mening for denne forsamling. I stedet præsenterede han nogle vigtige bibelske sandheder på en måde, som kunne forstås af grækerne med deres kulturelle baggrund.

`Læs ApG 17,22-31. Hvilke store sandheder om Gud, frelse, historie og menneskeheden forkyndte Paulus i sin tale på Areopagos?`

Det meste af det, Paulus sagde, lød latterligt for de sofistikerede hedenske lyttere, hvis forestillinger om Gud og religion var helt anderledes. Vi ved ikke, hvordan Paulus havde tænkt at afslutte sin tale; det ser ud til, at han blev afbrudt, da han omtalte Guds dom over verden (ApG 17,31). Denne tanke kolliderede med to græske idéer: 1) at Gud er helt overnaturlig og ikke har nogen interesse eller indflydelse på verden eller menneskene, og 2) at når et menneske dør, er der ingen opstandelse. Dette er med til at forklare, hvorfor evangeliet var en dårskab for grækerne (1 Kor 1,23), og hvorfor så få blev omvendt i Athen.

Men blandt dem, der kom til troen, var nogle af de mest indflydelsesrige personer i Athen, som fx Dionysius, som var medlem af Areopagosforsamlingen, og Damaris, som må have haft en vis status, siden hun nævnes ved navn (ApG 17,34). Måske var hun også medlem af Areopagosforsamlingen.

**Til at tænke over**

`At Paulus benytter en anderledes strategi på Areopagos viser, at han var opmærksom på sociale og kulturelle forskelle. Han citerede til og med fra en hedensk poet (ApG 17,28) for at understrege sin pointe. Hvordan kan vi benytte forskellige metoder for at nå forskellige mennesker?`
