---
title:  Modstand opstår
date:   17/07/2018
---

Der gik ikke lang tid, før kirkens fremgang vakte modstand hos nogle af Jerusalems ledere. Templet i Jerusalem var styret af ypperstepræsten og hans medarbejdere, hvoraf de fleste var saddukæere. Ypperstepræsten var også formand for Rådet, som på den tid for det meste bestod af saddukæere og farisæere. Saddukæerne troede ikke på en opstandelse, og de var derfor meget oprørte over, at Peter og Johannes lærte, at Jesus var blevet opvakt fra de døde. Apostlene blev anholdt af tempelvagterne og sat i arrest til næste dag, hvor de blev fremstillet for Rådet (ApG 4,1-7).

`Læs ApG 4,1-18. Hvad svarede Peter, da de blev spurgt om, med hvilken magt de handlede? Hvilket underliggende budskab lå der i Peters svar, som de jødiske ledere fandt truende?`

De jødiske lederes spørgsmål med hensyn til magt eller autoritet antyder en vis nervøsitet, når det gjaldt magt. Men Peter erklærede ikke alene, at miraklet var blevet udført i Jesu navn, men også at frelse kun findes ved ham. Apostlene stod foran den højeste jødiske myndighed; men de stod i en langt højere myndigheds tjeneste.

Dette var enkle og ulærde galilæiske fiskere, og de tilstedeværende blev slået med forundring over deres mod og veltalenhed. Selv om lederne ikke var klar over det, var kendsgerningen den, at apostlene var fyldt med Helligånden, nøjagtigt som Jesus havde forudsagt (Matt 10,16-20).

Uden at kunne benægte miraklet – den helbredte mand var også til stede, så alle kunne se ham – befalede Rådet apostlene til at ophøre med deres forkyndelse. De frygtede ligeså meget budskabet som den kristne gruppes voksende popularitet. Fordi de undlod at vurdere beviserne grundigt, tillod de fordomme og ønsket om at beskytte sig selv at diktere deres handlinger.

Peters afsluttende ord er blandt de mest skattede perler i Apostlenes Gerninger: ”Døm selv, om det er rigtigt over for Gud at adlyde jer mere end ham; men vi kan ikke lade være at tale om, hvad vi har set og hørt“ (ApG 4,19-20).

**Til at tænke over**

`Tænk over menneskers ønske om magt og hvordan det kan påvirke ens handlemåde – uanset niveau eller sammenhæng. Vi er som kristne kaldet til at være tjenere. Hvordan står det i modsætning til at have magt?`
