---
title:  Helbredelsen af en lam mand
date:   16/07/2018
---

I ApG 3,1 går Peter og Johannes til templet for at deltage i bønnen klokken 15. Dette understreger de hovedsageligt jødiske træk i den kristne kirke på dette tidlige tidspunkt. Apostlene gik ikke kun op til templet for at undervise eller hverve nye medlemmer, men fordi Peter og Johannes stadigvæk var jøder, holdt de fremdeles fast i jødiske religiøse traditioner (ApG 20,16; 21,17-26), i hvert fald frem til dette tidspunkt. Og her udrettede de et utroligt mirakel (ApG 3,1-10), som gav Peter anledning til at holde endnu en prædiken.

`Læs ApG 3,12-26. Hvilke ting lægger Peter vægt på i denne tale?`

Tidlig kristen forkyndelse var kendetegnet af fem hovedpunkter: Jesus var den lidende Messias (ApG 3,18); Gud opvakte ham fra de døde (ApG 3,13); han kommer igen (ApG 3,20); og omvendelse er nødvendig for at få syndstilgivelse (ApG 3,19).

På mange måder er det det samme budskab, som vi forkynder for verden, selv om sammenhængen er forandret. Apostlene befandt sig stadigvæk inden for en jødisk ramme, hvor folk i stedet for at skifte religion grundlæggende kun skulle ”flytte“ fra den gamle pagt til den nye. Som en del af Guds folk var de nødt til at tage imod Messias og erfare den nye fødsel, som er en følge af i sandhed at modtage Jesus.

I dag er situationen en anden; men budskabet er i bund og grund det samme: Kristus døde for vores synder, blev opvakt fra de døde og kommer igen. Det betyder derfor, at vi kan finde frelse i ham.

Selv i forbindelse med de tre englebudskaber i Åb 14, må Jesus Kristus korsfæstet, Jesus Kristus opstanden fra de døde, og Jesus Kristus, der kommer igen, være det centrale i, hvordan vi forkynder de budskaber.

”Blandt alle bekendende kristne bør syvendedags adventister være de førende i at opløfte Kristus for verden. Forkyndelsen af den tredje engels budskab kræver, at vi præsenterer sandheden om sabbatten. Denne sandhed, sammen med andre, der er indbefattet i budskabet, skal forkyndes; men hovedattraktionen, Jesus Kristus, må ikke udelades. Det er ved Kristi kors, at nåde og sandhed mødes, og retfærdighed og fred kysser hinanden. Synderen må ledes til at se hen til Golgata; med et lille barns enkle tro må han have tillid til Frelserens fortjenester, tage imod hans retfærdighed og tro på hans nåde.“ (Ellen White, Gospel Workers, s. 156-157).
