---
title:  Undervisning og fællesskab
date:   15/07/2018
---

Efter Pinsedagen ændres Lukas’ fortælling til en mere generel beskrivelse af menigheden i Jerusalem og dens indbyrdes liv. ”De holdt fast ved apostlenes lære og fællesskabet, ved brødets brydelse og ved bønnerne“ (ApG 2,42). De fire elementer, der nævnes, ser grundlæggende ud til at handle om undervisning og fællesskab. Ifølge vers 46 foregik undervisningen i templet, mens fællesskabet blev opbygget i hjemmene.

Tempelpladsen var omgivet af overdækkede verandaer, der ofte blev benyttet til rabbinernes undervisning. Det, at de troende holdt fast ved apostlenes lære, viser, at Åndens gave ikke førte dem til en indadvendt religion, men til en intens oplæringsproces under apostlene, hvis autoritet blev bekræftet af tegn og undere (ApG 2,43).

Åndeligt fællesskab var et andet tydeligt tegn på de første kristnes gudfrygtighed. De troende var hele tiden sammen, ikke alene i templet, men også i deres hjem, hvor de delte måltider, fejrede Herrens nadver og bad sammen (ApG 2,42. 46). Gennem disse daglige fejringer udtrykte de første kristne deres håb om, at Jesus snart skulle komme igen, og at hans fællesskab med dem skulle genoprettes i det messianske rige (Matt 26,29).

Privathjem spillede en vigtig rolle i den første kirkes liv. De troende deltog stadigvæk i de daglige ceremonier i templet (ApG 3,1), og om sabbatten kom de formodentlig i synagoger sammen med andre jøder (Jak 2,2); men de særlige elementer i den kristne tilbedelse foregik i hjemmene.

`Læs ApG 2,44-45 og ApG 4,34-35. Hvad var en vigtig del af de første kristnes fællesskab?`

I deres tro på, at enden var nær, besluttede de, at deres materielle ejendele (deres ejendom) ikke længere var så betydningsfulde. En fælles anvendelse af deres materielle resurser syntes derfor at være passende. Der var ingen grund til at bekymre sig om morgendagen; for Messias selv ville sørge for deres behov i det messianske rige (Luk 22,29-30). Dette fællesskab gjorde det muligt for dem at opleve en dybere følelse af samhørighed ud over, at det også blev et enestående eksempel på kristen gavmildhed.

**Til at tænke over**

`Hvor gavmild er du med det, Gud har givet dig?`
