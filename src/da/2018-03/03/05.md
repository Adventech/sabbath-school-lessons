---
title:  Ananias og Saﬁra
date:   18/07/2018
---

Den første kirkes ejendomsfællesskab var ikke obligatorisk. Det betyder, at det ikke var en formel betingelse for medlemskab. Men der var mange eksempler på frivillig gavmildhed, der var til inspiration for hele kirken. Et sådant eksempel var Barnabas (ApG 4,36-37), som kommer til at spille en vigtig rolle senere i bogen.

Men der var også negative eksempler, som truede kirkens sammenhold indefra netop på det tidspunkt, hvor angreb udefra var begyndt.

`Læs ApG 5,1-11. Hvilke lærdomme indeholder denne beretning?`

Selv om Lukas ikke giver os alle detaljerne, er der ingen tvivl om, at Ananias’ og Safiras grundlæggende problem ikke var deres forsøg på at beholde pengene for sig selv, men at de var enige om at bedrage resten af fællesskabet. Deres synd var ikke en følge af en impulsiv handling, men en nøje planlagt handling, et bevidst forsøg på at ”udæske Herrens ånd“ (ApG 5,9). De var ikke forpligtet til at sælge deres ejendom og give pengene til kirken. Da de bandt sig til at gøre det, var det måske kun i egen interesse, måske endda i et forsøg på at få indflydelse blandt brødrene med noget, der så ud til at være en rosværdig handling.

Denne forklaring kan være med til at forklare, hvorfor Gud straffede dem så hårdt. Selv om kirkens fællesskab var et resultat af deres overbevisning om, at Jesus snart ville komme igen, kunne en handling som Ananias’ og Safiras på et så tidligt tidspunkt nedgøre betydningen af lydighed mod Gud og have en dårlig indflydelse på de andre troende. Den kendsgerning, at der ikke omtales, at Ananias i modsætning til Safira (ApG 5,8) fik muligheden for at angre, kan måske skyldes den korte beskrivelse af forløbet.

Pointen er, at de i hele forløbet syndede, og i Guds øjne er synd alvorlig (Ez 18,20; Rom 6,23), selv om han ikke altid straffer med det samme. Det faktum, at straffen ofte udsættes, bør hele tiden minde os om, hvor nådig Gud er (2 Pet 3,9).

**Til at tænke over**

`Hvorfor må vi altid være varsomme med at strække nådens grænser, som disse to medlemmer af den første menighed gjorde det?`
