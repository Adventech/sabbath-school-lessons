---
title:  Den anden anholdelse
date:   19/07/2018
---

Hvis apostlene kunne bruges af Gud til at bringe dom over synd, som det skete for Ananias og Safira, kunne de også bruges til at bringe Guds nåde til syndere. Deres mægtige helbredelser (ApG 5,12-16) var et tydeligt bevis på, at Guds Ånd arbejdede gennem dem. Det er ret slående, at man mente, at selv Peters skygge kunne bringe helbredelse. Den nærmeste parallel i evangelierne er det mirakel, hvor en kvinde blev helbredt ved at røre ved Jesu kappe (Luk 8,43-44). Men Lukas siger faktisk ikke, at Peters skygge havde helbredende kraft, men at mennesker troede det var tilfældet. Men selv om populær overtro var involveret, kunne Gud stadigvæk uddele sin nåde.

Men jo mere apostlene var fyldt med Helligånden, og antallet af tegn og undere voksede, jo mere blev de religiøse ledere fyldt med misundelse. Det fik dem til for anden gang at anholde apostlene (ApG 5,17-18). Det var kun efter, at de mirakuløst undslap (ApG 5,19-24) og endnu en modig tale fra Peters side, hvor han understregede, at ”man bør adlyde Gud mere end mennesker“ (ApG 5,29), at nogle af de ledende mænd begyndte at overveje muligheden for, at overnaturlige kræfter stod bag apostlenes virke.

`Læs ApG 5,34-39. På hvilken måde forsøgte Gamaliel at overtale Rådet til ikke at slå apostlene ihjel?`

Rådet blev styret af saddukæerne, og farisæerne udgjorde en indflydelsesrig minoritet. Gamaliel var farisæer og en højtstående lovkyndig. Han var så højt anset blandt jøderne, at han blev kendt som ”Rabban“ (”vores lærer“) i stedet for kun ”Rabbi“ (”min lærer“). Paulus var en af hans disciple (ApG 22,3).

Gamaliel minder Rådets medlemmer om to andre oprørsbevægelser i Israels nyere historie, som også havde fået tilhængere og skabt oprør. Lederne var blevet dræbt og deres tilhængere var blevet fuldstændigt spredt. Den lærdom, han drog fra dette var, at hvis den kristne bevægelse havde en menneskelig oprindelse, ville den også snart forsvinde. Men hvis den på den anden side var en guddommelig bevægelse, som apostlene påstod, hvordan kunne de da gøre sig noget håb om at modstå den? Gamaliels råd vandt. Apostlene blev pisket og igen forbudt at tale i Jesu navn.

**Til at tænke over**

`Hvordan kan vi blive mere åbne overfor at lytte til råd fra andre, også når de indeholder ting, vi måske ikke bryder os om at høre?`
