---
title:  Stefanus’ tjeneste
date:   23/07/2018
---

Efter at de syv var blevet valgt, gjorde de ikke alene tjeneste inden for menigheden, men udførte også effektiv vidnetjeneste. Resultatet var, at evangeliet blev ved med at udbredes, og antallet af troende blev ved med at vokse (ApG 6,7). Men denne vækst førte til modstand mod den tidlige kristne menighed. Fortællingen fokuserer på Stefanus, en mand af sjælden åndelig storhed.

`Læs ApG 6,8-15. Hvad lærer disse vers om Stefanus og hans tro og karakter? Hvad var det Stefanus prædikede, som gjorde hans modstandere så vrede?`

Som en hellenistisk jøde forkyndte Stefanus evangeliet i de hellenistiske synagoger i Jerusalem. Der var syv sådanne synagoger i byen; ApG 6,9 henviser sandsynligvis til to af dem, en for de sydlige immigranter (jøder fra Kyrene og Aleksandria), og en for de nordlige immigranter (fra Kilikien og provinsen Asien).

Der er næppe nogen tvivl om, at Jesus var det centrale punkt i drøftelserne; men de anklager, der blev rejst mod Stefanus, antyder en forståelse af hans del i evangeliet og dets konsekvenser, som måske gik videre end de hebraiske troendes. Stefanus blev anklaget for at tale spottende om Moses og Gud, det vil sige mod loven og templet. Selv om nogle af hans udtalelser blev misforstået, eller hans ord bevidst blev fordrejet, og der også blev fremstillet falske vidner, der talte imod ham, var alle anklagerne måske ikke helt forkerte, ligesom i retssagen mod Jesus selv (Mark 14,58; Joh 2,19). Stefanus’ tydelige fordømmelse for Rådet af den nærmest afgudsdyrkende ophøjelse af selve templet (ApG 7,48) viser, at han forstod de dybere konsekvenser af Jesu død, og hvad det ville føre til i hvert fald med hensyn til templet og dets ceremonier.

Mens mange af de jødiske troende med hebraisk baggrund stadigvæk var stærkt knyttet til templet og dets ceremonier (ApG 3,1; 15,1. 5; 21,17-24) og fandt det svært at opgive dem (Gal 5,2-4; Hebr 5,11-14), forstod Stefanus og måske også andre af de hellenistiske troende, at Jesu død markerede afslutningen på hele tempeltjenesten.

**Til at tænke over**

`Hvordan finder vi balancen mellem at holde fast ved vores personlige overbevisning og samtidig være åbne overfor nyt lys?`
