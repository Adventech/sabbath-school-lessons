---
title:  Aktiviteter og dialog
date:   27/07/2018
---


**Guds Ord**

*	Ugens lektie indbefatter kapitel 6-8 i Apostlenes Gerninger.

` `

*	Hvilke eksempler på bøn eller omtale af bøn kan du finde i disse kapitler? Lav en liste.

` `

*	Tænk over Stefanus’ rettergang og tale.
  *	Prøv at skrive ned, hvilke træk du finder i beretningen, som minder om Jesu rettergang og korsfæstelse.
  *	Hvor i Stefanus’ tale henviser han til Guds helligdom?

` `

*	Tænk over historien om den etiopiske hofmand og eunuk (han var rent faktisk eunuk, se nedenfor under Baggrund).
  *	Hvordan tror du, at jøder, specielt præsterne og farisæerne, betragtede en eunuk, som arbejdede for en hedensk dronning?
  *	Hvordan vil du karakterisere hans intellektuelle niveau fra beskrivelsen af hans læsning?
  *	Hvordan tror du, at Lukas har hørt om denne hændelse?

` `

**Uddybende spørgsmål**

*	Reorganiseringen i ApG 6 hjælper apostlene til at koncentrere sig mere om forkyndelsen og undervisningen fra Skriften samt bønnen, sandsynligvis specielt forbøn for de mange, der kom til dem med ønsket om åndelig vejledning og hjælp.
  *	Når du tænker over din menigheds aktiviteter og alt det, som vi planlægger og arrangerer, finder du, at vi giver nok plads til det mest centrale?
  *	Forhindrer vi af og til de mennesker, som særligt har fået gaver til undervisning, forkyndelse og forbøn, i at udføre disse opgaver, fordi der er så meget andet, vi lægger på dem?

` `

*	Hvordan forholder vi os i dag til mennesker, der har fysiske eller mentale ”skavanker“? Ser vi automatisk ned på dem eller regner vi dem for ringere end andre?

` `

**Baggrund**

Den danske oversættelse undlader at fremhæve, at etiopieren rent faktisk var eunuk. Det fremgår på græsk af det faktum, at både ordet for eunuk og ordet for ”hofmand“ (hofembedsmand, dynastes) bruges til at beskrive ham.

Som eunuk ville han i datiden, også hos jøderne, have været betragtet med dyb foragt, som udstødt og umoralsk. Han ville ikke have haft lov til at gå ind på tempelområdet, og det siger meget om hans tro, at han alligevel havde taget den lange rejse til Jerusalem for at tilbede.

* I Lukas’ to bøger er der en serie af beretninger om mennesker, der i deres samtid ville være betragtet som urene, umoralske og mindre værd på grund af deres fysiske skavanker. Prøv selv at finde nogen af dem, som fx den krumbøjede kvinde i Luk 13,10-17.

` `

**Ord, udtryk og oversættelse**

Diakon/menighedstjener. Meget ofte i historien omtales de syv, der vælges i ApG 6, som diakoner. Dette ord fra det græske diakonos, som i NT bruges fx i 1 Tim 3,8 (oversat med ”menighedstjenere“), har fået en særlig betydning i kirkelig sammenhæng; men ordet bruges rent faktisk ikke om Stefanus, Philip og de øvrige fem. Man skal altid være varsom med ord, vi bruger til at definere funktioner i dag, og som også findes i oversættelse af Bibelen. Hvad det betyder i dag, er ikke nødvendigvis, hvad det betød dengang. Det gælder også for et ord som menighedstjener.

Den danske oversættelse af ApG 6,6 kan give det fejlagtige indtryk, at det kun var apostlene der bad og lagde hænderne på de syv. På græsk fortsætter subjektet/grundleddet fra det første verbum/ udsagnsord, ”fremstillede“, til de næste ”bad og lagde hænderne på“. Repræsentanter for menigheden, som havde udpeget og valgt de syv (vers 5), var også med i selve indvielsesprocessen.

Udtrykket simoni bruges i kirkehistorien om forsøget på at vinde anseelse eller position i kirken ved hjælp af penge – og det har været ganske udbredt! Det stammer fra beretningen om troldmanden Simon.

` `

**Forstå det bedre**

Stefanus’ og Jesu død har mange fællestræk, fx
  * Samme retsscene, det store jødiske råd Samme anklager om at nedbryde templet (ApG 6,13-14, jf. Matt 26,59-61)
  * Falske vidner
  * Ligesom Jesus, ændrer Stefanus sin rolle fra at være anklaget til at blive anklager
  * Stefanus citerer Jesu ord fra hans forhør om menneskesønnen i himmelens helligdom (ApG 7,56, jf. Mark 14,62 and Luk 2269)
  * Stefanus beder som Jesus om tilgivelse for sine fjender (ApG 7,60, jf. Luke 23,24)
  * Både Jesu og Stefanus’ død får stor evangelisk effekt

` `

*	Den himmelske helligdom spiller en væsentlig rolle i Stefanus’ tale. Han fremhæver netop fra Det Gamle Testamente de centrale tekster, hvoraf det fremgår, at den jordiske helligdom kun var en skygge eller et afbillede af den himmelske:
  * Tabernaklet – 7,44, jf. 2 Mos 25,40
  * Templet – 7,47-48, jf. 1 Kong 8,27 og Es 66,1-2

` `

*	Ved disse citater bragte Stefanus også 3 vidner på banen som støtte for sin sag, nemlig loven (Toraen), Skrifterne (fra Kongebogen) og profeterne (fra Esajas). Stefanus havde altså mindst 2-3 vidner, som var nødvendige (jf. 5 Mos19,15 og 17,6), altså selve Skriften!

` `

**Noter**

` `
