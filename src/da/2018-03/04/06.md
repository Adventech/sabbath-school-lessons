---
title:  Evangeliets udbredelse
date:   26/07/2018
---

Sejren over Stefanus antændte en massiv forfølgelse af de troende i Jerusalem og var uden tvivl ledet af den samme gruppe modstandere. Lederen af denne gruppe var Saulus, som forårsagede en ikke ringe ødelæggelse af kirken (ApG 8,3; 26,10). Men forfølgelsen resulterede i noget godt.

De troende, som blev spredt over hele Judæa og Samaria, blev ved med at forkynde evangeliet. Befalingen om at vidne i de egne (ApG 1,8) blev på denne måde opfyldt.

`Læs ApG 8,4-25. Hvilke lærdomme finder vi i denne beretning?`

Samaritanerne var halvt israelitter, også ud fra et religiøst synspunkt. De var monoteister, der accepterede de fem Mosebøger, praktiserede omskærelse og forventede Messias’ komme. Men i jødernes opfattelse var den samaritanske religion fordærvet, og det betød, at de slet ikke havde nogen del i Israels pagts-velsignelser.

Den uventede omvendelse af samaritanere overraskede menigheden i Jerusalem, så apostlene udsendte Peter og Johannes for at vurdere situationen. At Gud ventede med at udgyde Helligånden indtil Peter og Johannes kom (ApG 8,14-17), skete sandsynligvis for at overbevise apostlene om, at samaritanerne skulle accepteres som fuldt gyldige medlemmer af de troendes samfund (se ApG 11,1-18).

Men det endte ikke der. I ApG 8,26-39 finder vi beretningen om Filip og den etiopiske hofmand, som efter at have modtaget et bibelstudium bad om at blive døbt. ”De gik begge ned i vandet, både Filip og hofmanden, og Filip døbte ham“ (ApG 8,38).
Først var der samaritanerne, dernæst etiopieren, en udlænding, som havde været i Jerusalem for at tilbede og nu var på vej hjem. Evangeliet krydsede Israels grænser og nåede ud til verden, som det var forudsagt. Men alt dette var kun begyndelsen, for disse tidlige jødiske troende ville snart rejse overalt i den dakendte verden og forkynde de gode nyheder om Jesu død, som betalte straffen for deres synder og tilbyder alle, allevegne, håbet om frelse.

**Til at tænke over**

`Peter sagde til Simon, at han var ”fuld af gift og galde og lænket i uretfærdighed“ (ApG 8,23). Hvad var løsningen på hans problem og for enhver, som måtte være i en tilsvarende situation?`
