---
title:  Jesus i den himmelske tronsal
date:   25/07/2018
---

En profet (nāḇî på hebraisk) er per definition en, der taler på Guds vegne, og Stefanus blev en profet i det øjeblik han fremstillede Guds rîḇ mod Israel. Men hans profetgerning blev meget kortvarig.

`Læs ApG 7,55-56. Hvad betød Stefanus’ syn?`

”Da Stefanus nåede dette punkt, blev der optøjer blandt folket. Da han forbandt Kristus med profetierne og talte om templet, som han gjorde, foregav præsten at være rædselsslagen og rev sin kappe i stykker. For Stefanus var dette et signal om, at hans røst snart for altid skulle gøres tavs. Han så den modstand, hans ord mødte og vidste, at han gav sit sidste vidnesbyrd. Og selv om han var midt i sin tale, afsluttede han den brat.“ (Ellen White, The Acts of the Apostles, s. 100).

Mens Stefanus stod foran de jødiske ledere og frembar Guds anklage imod dem, stod Jesus ved siden af Faderen i den himmelske tronsal, dvs. den himmelske helligdom. Det er et udtryk for, at dommen på jorden kun var et udtryk for den virkelige dom, som ville ske i himlen. Gud ville dømme Israels falske lærere og ledere.

Dette forklarer, hvorfor kaldet til omvendelse, som er så almindeligt i de tidligere taler i Apostlenes Gerninger (ApG 2,38; 3,19; 5,31) mangler i denne tale. Israels teokrati havde nået sin afslutning. Det betød, at verdens frelse ikke længere skulle formidles gennem Israels folk, som Abraham var blevet lovet (1 Mos 12,3; 18,18; 22,18), men gennem Jesu efterfølgere, både jøder og hedninger, som nu skulle forlade Jerusalem og være vidner til hele verden (ApG 1,8).

`Læs ApG 7,57-8,2. Hvordan gengiver Lukas Stefanus’ død?`

Straffen for gudsbespottelse var stening (3 Mos 24,14); men det fremgår ikke tydeligt, om Stefanus blev dømt til døden eller lynchet af en flok fanatikere. Uanset omtales han som den første af dem, der troede på Jesus, som blev dræbt på grund af sin tro. At vidnerne lagde deres tøj ved Saulus’ fødder antyder, at han var lederen af Stefanus’ modstandere; så da Stefanus bad for dem, der henrettede ham, bad han også for Saulus. Kun en person med en meget ædel karakter og en urokkelig tro kunne gøre det, og det viser, hvor stor hans tro var, og at Kristus var det vigtigste i hans liv.
