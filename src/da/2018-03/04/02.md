---
title:  Valget af de syv
date:   22/07/2018
---

`Læs ApG 6,1. Hvad klagede de hellenistiske troende over?`

”Begrundelsen for deres klage var en påstået tilsidesættelse af de græske enker i den daglige uddeling af hjælp. Enhver ulighed ville have været i modstrid med evangeliets ånd; men det var lykkedes for Satan at vække mistanke. Der måtte tages øjeblikkelige foranstaltninger for at fjerne enhver grund til utilfredshed, så fjenden ikke skulle lykkes i sine anstrengelser på at skabe splid blandt de troende.“ (Ellen White, The Acts og the Apostles, s. 88).

Den løsning, som apostlene foreslog, var at vælge syv mænd blandt dem. Disse skulle ”varetage tjenesten [diakoneō] ved bordene“ (ApG 6,2), mens apostlene skulle bruge deres tid på bøn og ”tjenesten [diakonia] for ordet“ (ApG 6,4). Ordene diakoneō og diakonia tilhører den samme ordgruppe, det første er et udsagnsord med ”bordene“ som genstandsled (ApG 6,2), det andet et navneord forbundet med ”ordet“ (ApG 6,4). Sammen med ordet ”daglige“ i ApG 6,1) synes dette at beskrive de to hovedelementer i den første kirkes dagligliv: undervisning (”Ordet“) og fællesskab (”bordene“), hvor det sidste beskriver det fælles måltid, nadveren og bøn (ApG 2,42. 46; 5,42).

Som dem, der var blevet betroet at varetage Jesu lære, skulle apostlene først og fremmest bruge deres tid på at undervise de troende i den kristne lære og om bøn, mens de syv skulle have ansvar for fællesskabsaktiviteterne i de mange husmenigheder. Men deres pligter var ikke begrænset til opgaver, som dagens brug af ordet diakon eller menighedstjener opfattes. De var i virkeligheden kirkens første menighedsledere.

`Læs ApG 6,26. Hvordan blev de syv valgt og indsat i tjeneste?`

Kandidaterne skulle kendetegnes på deres moralske, åndelige og praktiske egenskaber. De skulle være velanskrevne mænd, fyldt af ånd og visdom. Med hele forsamlingens godkendelse blev de syv udvalgt og dernæst indsat i tjenesten ved bøn og håndspålæggelse. Dette ritual synes at antyde en offentlig anerkendelse og tildeling af myndighed til at udføre deres arbejde.

**Til at tænke over**

`Tænk over, hvor let man kan komme til at skabe splid. Hvad kan vi med Guds hjælp gøre for at skabe fred iblandt os og fokusere på mission?`
