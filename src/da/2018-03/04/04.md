---
title:  For Rådet
date:   24/07/2018
---

`Læs ApG 7,1-53. Hvad sagde Stefanus til sine anklagere?`

Anklagerne imod Stefanus førte til hans anholdelse og fremstilling for Rådet. Ifølge jødisk tradition var loven og tempeltjenesten to af de tre søjler, som ordet hviler på – den tredje var gode gerninger. Bare antydningen om, at Moselovens ceremonier var blevet forældede, blev virkelig opfattet som et angreb på det, som var allerhelligst i jødedommen. Deraf kommer anklagerne om gudsbespottelse (ApG 6,11).

Stefanus’ svar er den længste tale i Apostlenes Gerninger. Selv om den ved første øjekast ikke lader til at være andet end en lang gennemgang af Israels historie, må vi forstå talen i sammenhæng med den gammeltestamentlige pagt og den måde, profeterne anvendte dens opbygning, når de stod frem som religiøse reformatorer for at kalde Israel tilbage til pagtens krav. Når det skete, benyttede de nogle gange det hebraiske ord rîḇ, som sandsynligvis bedst oversættes med ”pagtsanklage“, for at udtrykke den tanke, at Gud anlægger sag mod sit folk på grund af deres manglende overholdelse af pagten.

I Mika 6,1-2 findes for eksempel rîḇ tre gange. Ved at benytte mønstret fra pagten på Sinaj (2 Mos 20-23) minder Mika dernæst folket om Guds mægtige gerninger for dem (Mika 6,3-5), pagtens betingelser og overtrædelser (Mika 6,6-12), og til sidst forbandelserne for overtrædelserne (Mika 6,13-16).

Dette er sandsynligvis baggrunden for Stefanus’ tale. Da han blev bedt om at forklare sine handlinger, gjorde han intet forsøg på at tilbagevise anklagerne eller forsvare sin tro. I stedet løftede han sin stemme ligesom de gamle profeter, når de fremførte Guds rîḇ mod Israel. Hans lange gennemgang af Guds forhold til Israel i fortiden skulle illustrere deres utaknemlighed og ulydighed.

Når vi når til ApG 7,51-53, er Stefanus ikke længere den anklagede, men er i stedet Guds profetiske anklager, der præsenterer Guds pagtsanklage mod disse ledere. Hvis deres fædre var skyldige i at slå profeterne ihjel, var de selv endnu mere skyldige. Ændringen fra ”vore fædre“ (ApG 7,11. 19. 38. 44-45) til ”jeres fædre“ (ApG 7,51) er vigtig. Stefanus brød med sin samhørighed med sit folk og stillede sig på Jesu side. Følgerne ville blive enorme; men hans ord viser ingen frygt eller fortrydelse.

**Til at tænke over**

`Hvornår har du sidst haft brug for fast og kompromisløst at stille dig på Jesu side? Gjorde du det, eller vaklede du?`
