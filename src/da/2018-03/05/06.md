---
title:  Tilbage til Jerusalem
date:   02/08/2018
---

Efter at være undsluppet fra Damaskus vendte Paulus tilbage til Jerusalem for første gang, efter at han var rejst derfra som forfølger. Dette skete tre år efter hans omvendelse (Gal 1,18). Det var ikke nogen let tilbagevenden, for han mødte problemer både inden for og uden for menigheden.

`Læs ApG 9,26-30. Hvad skete der med Paulus, da han kom til Jerusalem?`

I Jerusalem forsøgte Paulus at slutte sig til apostlene. Selv om han på det tidspunkt allerede havde været en kristen i tre år, var nyheden om hans omvendelse så utrolig, at apostlene, ligesom tidligere Ananias, var meget skeptiske. De frygtede, at det kun var en del af en nøje udtænkt sammensværgelse. Det var Barnabas, en levit fra Cypern (ApG 4,36-37), og dermed også en hellenist, der brød apostlenes modstand og introducerede Paulus for dem. De må også have undret sig over, hvad Gud havde gjort for Paulus; det vil sige, da de endelig indså, at han var ægte.

Men modstanden mod Paulus forsvandt aldrig helt. Hvis ikke det var på grund af hans tidligere handlinger, da han forfulgte menigheden, så på grund af det evangelium, han forkyndte. Ligesom det skete for Stefanus, var de judæiske troende, inklusive apostlene, sene til at forstå den kristne tros universelle rækkevidde. Denne tro var ikke længere baseret på Det Gamle Testamentes ceremonilove og offersystem, som havde mistet deres gyldighed med Jesu død på korset. Paulus’ nærmeste omgangskreds i menigheden i Judæa ville altid være de hellenistiske troende. Ud over Barnabas selv, indbefattede den Filip, en af de syv (ApG 21,8), og Mnason, som også kom fra Cypern (ApG 21,16). Adskillige år senere anklagede lederne i menigheden i Jerusalem stadigvæk Paulus for grundlæggende at prædike de samme læresætninger, som Stefanus tidligere havde prædiket (ApG 21,21).

I løbet af de femten dage, Paulus opholdt sig i Jerusalem (Gal 1,18), besluttede han sig tilsyneladende for at dele evangeliet med de samme ikke-troende jøder, som han tidligere havde opildnet imod Stefanus. Men ligesom det var tilfældet for Stefanus, blev hans anstrengelser mødt med stor modstand og udgjorde til og med en fare for hans eget liv. I et syn befalede Jesus ham at forlade Jerusalem for sin egen sikkerheds skyld (ApG 22,17-21). Med brødrenes hjælp kom han ned til havnebyen Cæsarea, hvor han opholdt sig i flere år, inden han begyndte sine missionsrejser.
