---
title:  Ananias’ besøg
date:   31/07/2018
---

Da Saulus indså, at han talte med Jesus selv, stillede han det spørgsmål, som gav Jesus den anledning, han ventede på. ”Hvad skal jeg gøre, Herre?“ (ApG 22,10). Spørgsmålet antyder anger i forhold til hans tidligere handlinger; men endnu vigtigere er det, at det udtrykker en ubetinget villighed til herefter at lade Jesus styre hans liv. Saulus blev ført ind til Damaskus og skulle der vente på yderligere instrukser.

I ApG 9,10-19 fortæller Bibelen, hvordan Herren var i gang med at forberede Saulus fra Tarsus til hans nye tilværelse som apostlen Paulus. Jesus gav i et syn Ananias den opgave at besøge Saulus og lægge hænderne på ham, så han kunne få sit syn igen. Men Ananias vidste godt, hvem Saulus var, og også hvor mange af brødrene der havde lidt eller mistet livet på grund af ham. Han var også godt klar over, hvorfor Saulus var i Damaskus, så han havde ikke specielt lyst til at blive Saulus’ første offer der. Hans tøven var meget forståelig.

Men Ananias vidste ikke, at Saulus netop havde haft et møde med Jesus, som for altid havde forvandlet hans liv. Han vidste ikke, at i stedet for stadigvæk at arbejde for Rådet var Saulus, til Ananias’ forbløffelse, netop blevet kaldet af Jesus til at arbejde for ham. Det betød, at Saul ikke længere var en af Rådets apostle, men Jesus’ udvalgte redskab til at bringe evangeliet både til jøder og hedninger.

`Læs Gal 1,1.11-12. Hvilken særlig påstand kommer Paulus med angående sin tjeneste som apostel?`

I Galaterbrevet insisterer Paulus på, at han modtog sit budskab og stilling som apostel direkte fra Jesus Kristus og ikke fra en menneskelig kilde. Dette modsiger ikke nødvendigvis Ananias’ rolle i forbindelse med Paulus’ kald. Da han besøgte Saulus, bekræftede han blot det kald, som Saulus allerede havde fået fra Jesus selv på vejen til Damaskus.

Forandringen i Saulus’ liv var faktisk så dramatisk, at intet menneskeligt kunne have forårsaget den. Kun en guddommelig indgriben kan forklare, hvordan Jesu mest ihærdige modstander pludselig tog imod ham som frelser og Herre, forlod alt – overbevisning, anseelse, karriere og blev en af Jesu mest hengivne og fremgangsrige apostle.

**Til at tænke over**

`På hvilken måde illustrerer Saulus’ omvendelse, hvordan Guds fantastiske nåde virker? Hvad kan vi lære med hensyn til de mennesker i vores liv, vi nærer tvivl om nogen sinde vil komme til at tro?`
