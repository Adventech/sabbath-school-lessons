---
title:  Kirkens forfølger
date:   29/07/2018
---

Paulus var en hellenistisk jøde. Han var født i Tarsus, hovedstaden i Kilikien (ApG 21,39). Alligevel adskilte han sig til en vis grad fra den gængse opfattelse af hellenisterne; for han blev bragt til Jerusalem, hvor han studerede under Gamaliel (ApG 22,3), den mest indflydelsesrige farisæiske lærer på den tid. Som farisæer var Paulus strengt ortodoks, og hans iver var nærmest fanatisk (Gal 1,14). Det er grunden til, at han førte Stefanus til henrettelse og blev en nøgleperson i den efterfølgende forfølgelse.

`Læs ApG 26,9-11. Hvordan beskriver Paulus sine handlinger imod kirken?`

Et andet sted siger Paulus, at evangeliet var en forargelse for jøderne (1 Kor 1,23). Ud over det faktum, at Jesus ikke svarede til den traditionelle jødiske forventning om en kongelig Messias, kunne de slet ikke godtage tanken om, at han, som var død på et kors, kunne være Guds Messias; for Skriften siger, at enhver ”som er hængt på et træ, er en Guds forbandelse“ (5 Mos 21,23). For jøderne var korsfæstelsen derfor en grotesk modsigelse og det tydeligste bevis for, at kirkens påstande om Jesus var falske.

ApG 9,1-2 viser os Saulus fra Tarsus i aktion mod de troende. Damaskus var en vigtig by ca. 220 km nord for Jerusalem, og den havde en meget stor jødisk befolkning. De jøder, der boede uden for Judæa, var organiseret i et slags netværk, hvor hovedkvarteret var i Jerusalem (Rådet), og synagoger rundt omkring fungerede som lokale støtte centre. Der foregik en konstant kommunikation mellem Rådet og sådanne lokalsamfund ved hjælp af breve, der normalt blev fragtet af en shaliaḥ, ”en, der er sendt“ (fra det hebraiske ord shaliaḥ, ”at sende“). En shaliaḥ var en officiel agent, udpeget af Rådet til at udføre forskellige religiøse funktioner.

Da Paulus bad ypperstepræsten, Rådets leder, om breve til synagogerne i Damaskus, blev han en shaliaḥ med autoritet til at arrestere enhver Jesu efterfølger og bringe dem til Jerusalem (sml. ApG 26,12). Det ord, der på græsk svarer til shaliaḥ, er apostolos, hvorfra ordet apostel kommer. Så før Paulus blev en af Jesu Kristi apostle, var han en af Rådets apostle.

**Til at tænke over**

`Hvornår har du sidst været ivrig for (eller imod) en sag, hvor du senere ændrede holdning? Hvad burde du have lært af den erfaring?`
