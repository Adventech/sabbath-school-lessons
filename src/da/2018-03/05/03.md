---
title:  På vejen til Damaskus
date:   30/07/2018
---

`Læs ApG 9,3-9. Hvad skete der, da Paulus nærmede sig Damaskus? Hvilken betydning har Jesu ord i ApG 9,5 (se også ApG 26,14)?`

Da Paulus og hans ledsagere nærmede sig Damaskus, oplevede de uventet et intenst skarpt lys fra himlen og en stemme, der talte. Det var ikke kun et syn i profetisk forstand, men en guddommelig manifestation, som i høj grad kun var rettet mod Paulus. Hans ledsagere så lyset, men kun Paulus blev blændet. De hørte en stemme, men kun Paulus forstod ordene. Lyset var herligheden fra den opstandne Jesus, som i det øjeblik personligt viste sig for Paulus (ApG 22,14). Andre steder insisterer Paulus på, at han havde set Jesus, hvilket stillede ham på lige fod med de tolv som et vidne om Jesu opstandelse og det gav ham apostolsk autoritet (1 Kor 9,1; 15,8).

Den efterfølgende samtale med Jesus ramte Paulus langt stærkere end selve lyset. Paulus var overbevist om, at han ved at angribe dem, der fulgte Jesus af Nazaret, udførte Guds gerning. Men til hans store forfærdelse opdagede han, at ikke alene var Jesus i live, men ved at udsætte de troende for forfølgelser og lidelser angreb han i virkeligheden Jesus selv.

I sin henvendelse til Saulus benyttede Jesus et ordsprog, sandsynligvis af græsk oprindelse, som Paulus helt sikkert kendte til: ”Det bliver hårdt for dig at stampe mod brodden“ (ApG 26,14). Billedet henviser til en okse under et åg, der forsøger at bevæge sig imod den skarpe kæp, der blev brugt til at styre den. Når det sker, udsætter dyret sig selv for endnu mere smerte.

Udtalelsen henviser muligvis til en kamp i Paulus’ sind, som gik tilbage til steningen af Stefanus. ”Saulus havde påtaget sig en fremtrædende stilling i Stefanus’ retssag og domfældelse, og de slående beviser på Guds tilstedeværelse hos martyren havde fået Saulus til at tvivle på retfærdigheden i den sag, han havde helliget sig at føre mod Jesu efterfølgere. Hans sind var i stærkt oprør. I sin forvirring appellerede han til dem, hvis visdom og dømmekraft han havde fuld tillid til. Præsternes og ledernes argumenter overbeviste ham til sidst om, at Stefanus var en gudsbespotter, at Kristus, som den henrettede discipel havde forkyndt, var en svindler, og at de, som tjente i hellige stillinger, måtte have ret.“ (Ellen White, The Acts of the Apostles, s. 112-113).

**Til at tænke over**

`Hvorfor er det klogt at lytte til vores samvittighed?`
