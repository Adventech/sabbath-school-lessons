---
title:  Begyndelsen på Paulus’ arbejde
date:   01/08/2018
---

ApG 9,19-25 giver indtrykket af, at Paulus efter sin omvendelse forblev i Damaskus i nogen tid, før han vendte tilbage til Jerusalem (ApG 9,26). Men i Gal 1,17 tilføjer Paulus, at han inden han tog tilbage til Jerusalem rejste til Arabien, hvor han tilsyneladende levede i ensomhed et stykke tid. ”Her i ødemarkens ensomhed havde Paulus tilstrækkelig mulighed til stille studier og meditation.“ (Ellen White, The Acts of the Apostles, s. 125).

`Læs ApG 9,20-25. Hvordan beskriver Lukas Paulus’ arbejde i Damaskus? Hvor godt gik det?`

Paulus’ oprindelige målgruppe, da han forlod Jerusalem med breve fra ypperstepræsten, var de jødiske troende, der formentlig havde søgt tilflugt i synagogerne i Damaskus (ApG 9,2). Da han kom tilbage fra Arabien, kom han endelig til synagogerne, ikke for at anholde de troende, men for at forøge deres antal; ikke for at bagtale Jesus som en bedrager, men for at fremstille ham som Israels Messias. Hvad må de ikke have tænkt, hvis de kun havde hørt om ham som en af deres forfølgere, men nu hørte de ham vidne om Jesus? De kunne ikke andet end at undre sig over, hvad Saulus fra Tarsus var blevet og over, hvad han udrettede for kirken. Sandsynligvis havde de ingen ide om, hvilken indflydelse denne ny discipel med tiden ville få!

Da nogle af hans modstandere ikke var i stand til at modsige Paulus, lagde de planer om at tage hans liv. Paulus’ genfortælling af den hændelse i 2 Kor 11,32-33 antyder, at hans modstandere anklagede ham over for de lokale myndigheder for at opnå deres plan. Men med de troendes hjælp var Paulus i stand til at undslippe i en kurv, sandsynligvis gennem et vindue i et hus, der var bygget på bymuren. Lige fra starten vidste Paulus, at han ville møde mange udfordringer (ApG 9,16). Modstand, lidelser og forfølgelse fra forskellige sider ville blive en konstant del af hans tilværelse, men intet kunne ryste hans tro eller pligtfølelse, uanset hvor mange vanskeligheder og prøvelser, han blev udsat for på næsten hvert eneste trin af sit nye liv i Kristus (2 Kor 4,8-9).

**Til at tænke over**

`På trods af kampe og modstand gav Paulus ikke op. Hvordan kan vi lære at gøre det samme, når det gælder tro – dvs. hvordan holder vi ud midt i skuffelser og modgang?`
