---
title:  For Agrippa
date:   18/09/2018
---

Festus gik med til at efterkomme Paulus’ ønske om at blive sendt til Rom (ApG 25,12). I mellemtiden udnyttede statholderen et besøg af Herodes Agrippa II, og konsulterede ham om Paulus’ sag. Han var især interesseret i at få råd om, hvilken slags information han skulle sende til kejseren i sin officielle rapport. Festus var endnu ikke så godt inde i de jødiske forhold, og Agrippa var i stand til at hjælpe ham (ApG 26,2-3).

`Læs ApG 25,13-22. Hvad fortalte Festus Agrippa om Paulus, og hvordan reagerede kongen?`

Agrippa II, den sidste af herodianerne, kom til Cæsarea sammen med sin søster Berenike for at hilse på den nye statholder.

I sin beskrivelse af Paulus’ sag afslørede Festus sin overraskelse over, at anklagerne imod ham ikke havde noget at gøre med en forbrydelse, hverken politisk eller kriminel, der krævede dødsstraf. I stedet handlede det om religiøse stridigheder og især om en vis Jesus, ”som var død, men som Paulus påstod lever“ (ApG 25,19). Paulus havde allerede over for Rådet sagt, at han blev anklaget på grund af sin tro på Jesu opstandelse, og nu gjorde Festus det klart, at dette virkelig var sagens kerne.

`Læs 25,23-27. Hvordan beskriver Lukas den ceremoni, hvori Paulus fremstilles for Agrippa?`

”Nu stod Paulus, stadigvæk lænket, foran forsamlingen. Hvilken kontrast, de udgjorde! Agrippa og Berenike havde magt og høje stillinger, og derfor var de også velanset af verden. Men de manglede helt de karaktertræk, som Gud sætter højt. De overtrådte hans lov og var fordærvede i hjerte og livsførelse. Himlen afskyede deres handlinger.“ (Ellen White, The Acts of the Apostles, s. 434).

**Til at tænke over**

`Hvad bør denne beretning lære os om, hvordan det ydre, som i menneskers øjne kan synes smukt, ofte kan være bedragerisk og skjule en helt anden sandhed? Hvad med os selv? Hvor stor forskel er der på vores ydre fremtoning og virkeligheden?`
