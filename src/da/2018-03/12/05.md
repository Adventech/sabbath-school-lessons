---
title:  Paulus’ forsvar
date:   19/09/2018
---

Med scenen sat og de kongelige gæster på plads ved siden af statholderen blev fangen bragt ind for at fremlægge sit forsvar, som i første omgang var rettet mod Agrippa, siden Festus allerede havde hørt det (ApG 25,8-11).

`Læs ApG 26,1-23. Hvad gjorde Paulus i sin tale til Agrippa?`

Paulus’ tale var i virkeligheden en selvbiografi om hans liv både før og efter hans omvendelse. Indholdet genfortæller ApG 22,1-21, hvad Paulus talte til skaren i Jerusalem.

Apostlen begyndte med et forsøg på at sikre sig Agrippas velvilje. Han udtrykte sin taknemlighed over muligheden for at fremlægge sin sag for en så højtstående person, ikke mindst fordi Agrippa var velkendt med de jødiske skikke og stridsspørgsmål. Agrippa kunne derfor være til stor hjælp for den romerske statholder, så han bedre kunne forstå, at anklagerne imod Paulus var indholdsløse og falske.

Paulus’ tale kan deles i tre afsnit. I den første del (v. 4-11) beskriver Paulus sin tidligere farisæiske fromhed, som var kendt i Jerusalem. Som farisæer troede han på de dødes opstandelse, som var af stor betydning for opfyldelsen af Israels nedarvede håb. Jøderne var derfor ikke logiske i deres modstand mod hans lære; for der var intet i den, der ikke grundlæggende var jødisk. Men han forstod godt deres holdning; for han havde selv engang fundet det så utroligt, at Gud kunne have opvakt Jesus, at han havde forfulgt dem, der troede det.

I den anden del af sin tale (ApG 26,12-18) fortalte Paulus, hvordan hans opfattelse var blevet ændret efter hans møde med Jesus på vejen til Damaskus og det kald, han fik til at bringe evangeliet til hedningerne.

Til sidst siger Paulus, at følgerne af det, han havde set (ApG 26,19-23), var sådan, at han ikke havde noget andet valg end at adlyde og udføre sin missionsgerning, som var den eneste grund til, at han stod anklaget. Det egentlige spørgsmål bag hans arrest havde derfor intet at gøre med, at han havde overtrådt den jødiske lov eller vanhelliget templet. I stedet handlede det om hans budskab om Jesu død og opstandelse, som var i fuld overensstemmelse med Skrifterne og tillod omvendte hedninger at få samme adgang til frelse.

**Til at tænke over**

`Læs ApG 26,18. Hvad sker ifølge dette vers for dem, der finder frelse i Jesus Kristus? Hvordan har du selv oplevet det i dit liv?`
