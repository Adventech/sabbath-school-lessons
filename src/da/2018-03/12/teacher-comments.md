---
title:  Aktiviteter og dialog
date:   21/09/2018
---


**Guds Ord**

*	Prøv at indsamle tekster og situationer fra Apostlenes Gerninger, som viser, hvorledes Gud overordnet leder begivenhedernes gang. Del dem med hinanden og drøft dem i klassen.

` `

**Uddybende spørgsmål**

*	Paulus var meget ivrig for at nå mennesker med høj social status. Hvorfor tror I, at han var det?
  *	Er vi det samme? Burde vi være det? Er det ikke snobberi; sådanne mennesker er vel ikke mere betydningsfulde for Gud end almindeligt godtfolk?

` `

*	Hvem har du og jeg anledning til at vidne for?

` `

*	Tænk over den måde, vores samfund i dag er indrettet på. Hvordan gives der anledning til at vidne for mennesker med stor magt og indflydelse? Kan du give nogle eksempler?

` `

**Personligt kristenliv**

*	Kan du se tegn på, at Gud overordnet har ledet dit liv?

` `

*	Tænk over situationer, hvor du evt. har svigtet Gud og hans principper, eller bare generelt har foretaget tåbelige valg – eller hvor andre mennesker, som du er nært knyttet til, har truffet valg, der har gjort din livsvandring med Kristus vanskeligere.
  *	Tror du, at Gud har haft en plan B eller C eller D og stadig har grebet ind i dit liv for at lede dig på rette spor?

` `

**Baggrund**

*	De tre højtstående jødiske personer, der dukker op i disse kapitler, Drusilla, Agrippa og Berenike, havde en interessant, men også tragisk skæbne. De stod alle i et meget nært og positivt forhold til det romerske kejserhus og hof. De tre var søskende.

*	Agrippa var Herodes den Stores sønnesøn og selv søn af den Herodes Agrippa, vi møder i Apostlenes Gerninger 12. Agrippa i kapitel 25-26 benævnes derfor oftest som Agrippa II. Han fik aldrig den samme magt som far og farfar; men det betød også,
at han levede et lidt roligere og behageligere liv. Dog havde kejser Nero i 56 e.Kr. givet Agrippa rollen som hersker over nogle af kystbyerne, deriblandt Cæsarea Filippi, hvor den romerske administration af Judæa havde sit center. Han fik også titlen ”jødernes konge“, fordi han blev gjort ansvarlig for at udpege ypperstepræsten i Jerusalem.

*	Jøder havde Agrippa mistænkt for at leve i incest med søsteren Berenike; men hun blev dog gift et par gange, inden hun rejste til Rom først i 70’erne og blev kejsersønnen Titus’ elskerinde. Da Vespasian døde, blev Titus kejser og ønskede at gifte sig med Berenike. Det forhindrede det romerske senat, fordi Berenike var jøde og på nogle områder praktiserende jøde. Hun er således kendt for at have opfyldt et religiøst løfte.

*	Søsteren Drusilla var kendt for sin utrolige skønhed. Som fjortenårig blev hun gift med kongen af Emesa; men så fik Felix øje på hende. Han var selv gift med en anden Drusilla, som var i familie med kejser Claudius, der selv havde arrangeret deres ægteskab. Det forhindrede ikke Felix i at skifte den ene Drusilla ud med den anden og stadig bevare sit gode omdømme ved kejserens hof. Den udvidede, såkaldt vestlige tekst til Apostlenes Gerninger, fortæller, at Drusilla var specielt ivrig efter at se og høre Paulus prædike ordet. Mange år senere døde hun med sin søn ved vulkanen Vesuvs udbrud i år 79. Sammen med admiralen Plinius den Ældre er hun den eneste omkomne fra Pompeji, hvis navn vi kender.

*	Det er tragisk at tænke på, om Drusilla midt i den katastrofe, som afsluttede hendes liv, så tilbage til sine timer med Paulus og det evangelium, hun afslog at tage imod.

` `

**Noter**

` `
