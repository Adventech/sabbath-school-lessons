---
title:  Fremstillet for Festus
date:   17/09/2018
---


Efter at have holdt Paulus fængslet i to år for at vinde jødernes velvilje, blev Felix udskiftet med Porkius Festus som statholder i Judæa (ApG 24,27). Festus regerede fra år 60 til 62 e.Kr.

`Læs ApG 25,1-5. Hvordan viser dette, hvilket had forkyndelsen af sandheden kan skabe i dem, der ikke ønsker at tro den?`

Måske fordi det allerede en gang var mislykkedes de jødiske ledere at overbevise Felix om deres anklager mod Paulus, tog de ingen chancer. Ved Festus’ første besøg i Jerusalem bad de ham om at vise dem den gunst at udlevere Paulus til dem, så han kunne stilles for Rådet og dømmes i overensstemmelse med jødisk lov.

Men deres anmodning var kun et dække for deres egentlige hensigt, nemlig at slå Paulus ihjel. Selv om Festus var villig til at genåbne sagen, svarede han, at det ville ske i Cæsarea, ikke i Jerusalem. Det betød, at Paulus ville blive dømt efter romersk lov.

Lige så snart Festus var ankommet til Cæsarea, tog han sagen op, og Paulus’ anklagere begyndte at fremkomme med deres anklager imod ham (ApG 25,7). Denne gang gentager Lukas ikke anklagerne; men baseret på Paulus’ svar (ApG 25,8) kan vi se, at de lignede dem fra to år tidligere. Måske lagde de mere vægt på, at Paulus også var en urostifter, som derfor var en trussel for hele Romerriget.

`Læs ApG 25,9-12. Hvordan reagerede Paulus, da han fornemmede, at Festus ønskede at bruge ham i politisk sammenhæng?`

Festus viste sig ikke at være meget anderledes end Felix, da det kom til politisk strategi (ApG 24,27). Han var ikke villig til at miste jødernes støtte så tidligt i sin administrative karriere ved at dømme Paulus uskyldig, så han havde i sinde at efterkomme deres ønske om at lade Paulus stilles for retten i Jerusalem.

Men det gik Paulus ikke med til. Han vidste, at han ikke ville få en retfærdig dom der, når han blev overladt til sine fjenders påfund. Ved at udnytte sine romerske rettigheder insisterede han på, at han havde ret til at blive stillet for en romersk domstol. Og da han i sin vanskelige situation ikke kunne se nogen anden udvej, besluttede han sig for at appellere til den højeste romerske retsinstans, som var kejseren selv.
