---
title:  Fremstillet for Felix
date:   16/09/2018
---

Fem dage efter Paulus’ overførsel til Cæsarea kom en gruppe betydningsfulde jødiske ledere ned fra Jerusalem og præsenterede formelt deres sag mod apostlen for Felix (ApG 24,1-9).

Dette er den eneste retssag i Apostlenes Gerninger, hvor anklagerne bruger en advokat. I sin tale forsøgte Tertullus en interessant strategi for at opnå statholderens gunst. Det var ganske enkelt ikke sandt, at jøderne under Felix havde oplevet en lang periode med fred. Faktisk havde ingen anden statholder været så undertrykkende, og hans hårdhed havde skabt stort fjendskab mod romersk herredømme blandt jøderne. Snedigt forsøgte Tertullus at overbevise statholderen om, at han kun kunne opnå politisk stabilitet ved fortsat at benytte sig af kraftig undertrykkelse, denne gang af Paulus.

Dernæst fremstillede han tre specifikke anklager mod Paulus. 1) Paulus var en oprører, som hele tiden opildnede til uro blandt jøder i hele verden; 2) han var leder af nazaræernes parti (ApG 24,5), og han forudsætter her, at kristendommen som et hele var en slags ødelæggende bevægelse; og 3) at han havde forsøgt at vanhellige templet i Jerusalem (ApG 24,6).

`Læs ApG 24,10-19. Hvordan besvarede Paulus hver af disse anklager?`

Paulus kom med yderligere to punkter, som var ødelæggende for anklagernes sag: 1) der var ingen vidner fra provinsen Asien (ApG 24,18-19), hvilket gjorde det muligt at erklære hele retssagen ugyldig, og 2) det faktum, at de tilstedeværende jøder kun kunne tale om Paulus’ forhør hos Rådet ugen før (ApG 24,20), hvor de ikke havde noget andet at anklage ham for end, at han troede på de dødes opstandelse (sml. ApG 23,6).

Felix forstod med det samme betydningen af Paulus’ argumenter, også fordi han kendte en smule til kristendommen, sandsynligvis gennem sin jødiske hustru Drusilla. Faktum er, at han besluttede at udsætte sagen indtil videre (ApG 24,22).

Felix’ svar (ApG 24,24-27) fortæller meget om hans karakter. Han holdt sig tilbage, han var til at bestikke, han var opportunistisk. Paulus havde meget dårlig chance for at få en retfærdig behandling af en sådan mand.

**Til at tænke over**

`Læs ApG 24,16. Paulus sagde, at han altid stræbte ”efter altid at have en uplettet samvittighed over for Gud og mennesker.“ Hvad betyder det og kan du sige det samme?`
