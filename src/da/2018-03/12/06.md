---
title:  Paulus for folkets ledere
date:   20/09/2018
---

Selv om Paulus talte til Agrippa, var Festus den første til at reagere (ApG 26,24). Festus ville ikke have haft noget problem, hvis Paulus havde talt om sjælens udødelighed; men selv de gamle græsk-romerske mennesker var godt klar over, at begge opfattelser – udødelighed og opstandelse – ikke går godt sammen. Derfor holdt de fast ved den første og afviste den sidste. Derfor siger Paulus et andet sted, at for hedninger er evangeliet en dårskab (1 Kor 1,23).

Med stor respekt forsvarede Paulus sine synspunkters fornuft og vendte sig dernæst til Agrippa, en jøde, som ikke alene kunne forstå ham, men som også kunne bekræfte, at det han sagde, stemte overens med de hebraiske profeter (ApG 26,25-26).

`Læs ApG 26,27-28. Hvad var Agrippas svar på Paulus’ indtrængende spørgsmål?`

Paulus’ spørgsmål satte Agrippa i en vanskelig situation. Som jøde ville han aldrig benægte sin tro på Skrifterne. Men hvis han gav et bekræftende svar, ville der på den anden side ikke være nogen anden mulighed for ham end at acceptere Jesus som Messias. Hans svar var en smart måde at undgå den logiske fælle, han var i: ”Det er lige ved, at du overtaler mig til at blive kristen“ (ApG 26,28).

Paulus’ svar afslører hans egen helhjertede overgivelse til evangeliet: ”Om det er lige ved eller langt fra, så ville jeg ønske til Gud, at ikke blot du, men alle, som hører mig i dag, fik det som jeg, lige bortset fra disse lænker“ (ApG 26,29). I sine sidste ord under høringen bønfaldt apostlen ikke om at blive fri, sådan som hans tilhørere var det. I stedet ønskede han, at de kunne have det som ham, bortset fra lænkerne, der bandt ham. Paulus’ missionsiver overgik langt hans bekymring for sin egen sikkerhed.

`Læs ApG 26,30-32. Hvordan udtrykte Aprippa sin overbevisning om, at Paulus var uskyldig?`

Festus havde brug for Agrippas hjælp til at udfylde sin rapport (ApG 25,25-27). Paulus’ appel til kejseren var allerede formelt blevet accepteret (ApG 25,12). Fangen stod ikke længere under statholderens myndighed.

**Til at tænke over**

`Læs ApG 26,24-28. Hvad appellerede Paulus til i afslutningen af sin tale, og hvad bør det fortælle os om, hvad vores afgørende autoritet altid bør være, når det handler om vores tro?`
