---
title:  Til videre studium
date:   21/09/2018
---

”Vendte Agrippas tanker ved disse ord tilbage til hans families tidligere historie og deres nytteløse angreb på ham, som Paulus forkyndte? Tænkte han på sin oldefar Herodes, og hans massakrering af uskyldige børn i Betlehem? På sin grandonkel Antipas og hans mord på Johannes Døber? På sin egen far, Agrippa I, og apostlen Jakobs martyrdød? Så han de ulykker, som hurtigt ramte disse konger og udtrykte Guds mishag som en følge af deres ugerninger mod hans tjenere? Mindede den dags pomp og pragt Agrippa om dengang hans egen far, der var en langt mægtigere konge end ham selv, stod i den samme by, klædt i strålende kapper, mens folket råbte, at han var en gud? Havde han glemt, at en hurtig og frygtelig hævn havde ramt den forfængelige konge, selv inden de beundrende tilråb var døet bort? Noget af alt dette gik gennem Agrippas hukommelse.

Men hans forfængelighed blev smigret, og stolthed og selvhøjtidelighed fik enhver ædel tanke til at forsvinde.“ (Ellen White kommentarer, The SDA Bible Commentary, 6. bind s. 1066-1067).

**Spørgsmål til drøftelse**

`1.	Drøft i klassen Paulus beslutning om at appellere til kejseren. Var det en korrekt beslutning (sml. ApG 25,25; 26,31-32)? I hvor stor grad har vi ret til at foretage strategiske beslutninger for at beskytte os selv i stedet for at stole helt og fuldt på Guds omsorg?`

`2.	Tænk over Paulus’ udtalelse til Agrippa: ”Derfor, kong Agrippa, har jeg ikke været ulydig mod det himmelske syn“ (ApG 26,19). Hvad fortæller det om Paulus? Hvor lydige er vi mod vores missionskald som kristne (1 Pet 2,9-10)?`

`3.	Paulus var interesseret i mennesker – ikke i tal, men i mennesker. Under sit sidste forhør i Cæsarea sagde han til tilhørerne, at det var hans inderlige ønske, at de ville få det som ham, altså frelst af Guds nåde (ApG 26,29). Hans største ønske var ikke hans egen frihed eller en retfærdig dom, men at de andre ville opleve Guds frelse. Hvad kan vi lære af hans eksempel? Hvor meget er vi villige til at ofre for at se evangeliets udbredelse?`

`4.	Agrippa fik mulighed for at høre evangeliet direkte fra Paulus’ mund. Alligevel afviste han det. Hvordan kan vi sikre os, at vi ikke overser store anledninger, når de viser sig lige foran os? Hvordan kan vi være åndeligt indstillet på den virkelighed, der omgiver os?`
