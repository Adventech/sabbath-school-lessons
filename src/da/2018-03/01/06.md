---
title:  Den tolvte apostel
date:   05/07/2018
---

Den første administrative opgave for det tidlige kristne samfund, som bestod af ca. 120 troende (ApG 1,15), var at vælge en erstatning for Judas.

`Læs Apg 1,21-22. Hvilke egenskaber forventede man hos den person, der skulle erstatte Judas? Hvorfor var disse egenskaber vigtige?`

Det var nødvendigt at finde en, der havde været vidne til Jesu opstandelse (sml. ApG 4,33). Dette var afgørende, fordi igen og igen blev opstandelsen set som et mægtigt bevis på, at Jesus var Messias og på hele den kristne tros sandhed.

Valget skulle træffes blandt dem, der havde fulgt Jesus og apostlene hele tiden under Jesu arbejde. Paulus insisterer senere på, at selv om han ikke havde været sammen med Jesus her på jorden, havde han alligevel ret til at kalde sig apostel, fordi han i sit møde med Jesus på vejen til Damaskus blev kvalificeret til at vidne om den opstandne frelser (1 Kor 9,1). Selv om Paulus erkendte, at han var ”et misfoster“ (1 Kor 15,8), nægtede han at regne sig som mindre kvalificeret end de andre apostle (1 Kor 9,2; Gal 2,6-9). Kun de tolv og Paulus var altså ”apostle“ i teknisk og myndighedsmæssig forstand (ApG 1,2526); men på en grundlæggende og generel måde som ambassadører eller budbringere, kunne udtrykket også bruges om andre, der arbejdede med at forkynde evangeliet (ApG 14,4.14; Gal 1,19).

`Læs 1,23-26. Hvordan blev Matthias valgt?`

Det kan synes mærkeligt, at man valgte at kaste lod om, hvem man skulle vælge. Men dette var en gammel veletableret måde at træffe en beslutning på (fx 3 Mos 16,5-10; 4 Mos 26,55). I tillæg stod valget mellem to kandidater, der allerede var udvalgt på baggrund af ens kvalifikationer og altså ikke et skridt ud i det ukendte. De troende bad også til Gud og troede, at resultatet ville være et udtryk for hans vilje (sml. Ordsp 16,33). Der er intet, der tyder på, at nogen gjorde indvendinger imod afgørelsen. Efter Pinsedagen var det ikke længere nødvendigt at kaste lod på grund af Helligåndens direkte ledelse (ApG 5,3; 11,15-18; 13,2; 16,6-9).

**Til at tænke over**

`Hvad ville du svare og hvorfor, hvis nogen kom til dig og spurgte: ”Hvordan kan jeg vide, hvad der er Guds vilje for mit liv?“`
