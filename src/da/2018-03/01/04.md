---
title:  Han skal komme igen
date:   03/07/2018
---

`Læs Apg 1,9-11 og 5 Mos 19,15. Hvordan beskriver Lukas Jesu himmelfart? Hvilken betydning har det, at der var to engle, der talte til dem?`

Lukas’ beskrivelse af himmelfarten er ret kort. Jesus var sammen med sine disciple på Oliebjerget, og mens han stadigvæk velsignede dem (Luk 24,51) blev han løftet op til himlen. Sproget, der benyttes, er selvfølgelig fænomenologisk, det vil sige, scenen beskrives sådan, som den så ud for det menneskelige øje, ikke som den egentlig var. Jesus forlod jorden, og det kan kun ses synligt ved, at han løftes op.

Jesu himmelfart var en overnaturlig handling fra Guds side, en af mange i Bibelen. Det fremgår af den måde, Lukas beskriver det på med det passive epērtē (han blev løftet op, ApG 1,9). Denne form af udsagnsordet bruges kun denne ene gang i Det Nye Testamente; men den findes mange gange i den græske oversættelse af Det Gamle Testamente (Septuaginta), og alle beskriver en handling fra Guds side. Dette kan antyde, at det var Gud selv, der løftede Jesus op til himlen, ligesom det var ham, der oprejste ham fra de døde (ApG 2,24.32; Rom 6,4; 10,9).

Efter at Jesus var blevet skjult af en sky, gengiver Lukas – kun i Apostlenes Gerninger – episoden med de to skikkelser i hvide klæder, der stod hos disciplene. Beskrivelsen stemmer overens med beskrivelsen af engle i deres lysende klæder (ApG 10,30; Joh 20,12). De kom for at forsikre disciplene om, at Jesus skulle komme igen på samme måde, som han var faret op til himlen, og det er også kun Apostlenes Gerninger, der fortæller os, at Jesus blev løftet op, ”mens de så på det“ (ApG 1,9).

Den synlige himmelfart blev dermed en garanti for en synlig genkomst, som også vil ske i en sky, men ”med magt og megen herlighed“ (Luk 21,27), ikke som en privat begivenhed, for ”hvert øje skal se ham“ (Åb 1,7) og han vil ikke være alene (Luk 9,26; 2 Thess 1,7). Herligheden ved hans genkomst vil langt overgå den, der var ved hans himmelfart.


**Til at tænke over**

`Hvordan kan vi lære altid at have løftet om Jesu genkomst og dets virkelighed for øje? Hvordan bør denne store sandhed indvirke på alle områder af vores tilværelse, så som økonomi, moralske valg og hvad vi prioriterer?`
