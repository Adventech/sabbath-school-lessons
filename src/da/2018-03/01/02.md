---
title:  Israels genoprettelse
date:   01/07/2018
---

Der findes to typer messiasprofetier i Det Gamle Testamente, en, der forventer en kongelig Messias, der ville herske evigt (Sl 89,4-5.3638; Es 9,6-7; Ez 37,25; Dan 2,44; 7,13-14), og en, der forudsiger, at Messias skulle dø for folkets synd (Es 52,13-53,12; Dan 9,26). Sådanne profetier modsiger ikke hinanden. De peger kun på to fortløbende faser af Messias’ opgave. Først skulle han lide, dernæst blive konge (Luk 17,24-25; 24,25-26).

Problemet med jødernes messiasforventninger i det første århundrede var, at de var meget ensidige. Håbet om en kongelig Messias, som skulle bringe politisk befrielse, overskyggede opfattelsen af en Messias, der skulle lide og dø.

Til at begynde med delte disciplene dette håb om en kongelig Messias. De troede, at Jesus var Messias (Matt 16,16.20), og fra tid til anden blev de grebet i at skændes om, hvem der skulle sidde ved siden af ham, når han blev kronet som konge (Mark 10,35-37; Luk 9,46). På trods af Jesu advarsler om den skæbne, der ventede ham, forstod de slet ikke, hvad han mente. Så da han døde, blev de forvirrede og modløse. Sagt med deres egne ord: ”Vi havde håbet, at det var ham, der skulle forløse Israel“ (Luk 24,21).

`Læs ApG 1,6. Hvad siger dette spørgsmål om, hvad de endnu ikke forstod? Hvordan svarede Jesus dem i ApG 1,7?`

Hvis Jesu død havde betydet et afgørende slag for disciplenes håb, genopfriskede opstandelsen dette håb og løftede deres politiske forventninger til et måske uhørt niveau. Det syntes naturligt at opfatte opstandelsen som et stærkt tegn på, at Messias’ rige endelig skulle oprettes.

Men i sit svar på deres spørgsmål gav Jesus dem ikke noget direkte svar. Han afviste ikke baggrunden for disciplenes spørgsmål om et umiddelbart nært forestående rige; men han accepterede det heller ikke. Han lod spørgsmålet stå ubesvaret samtidigt med, at han mindede dem om, at tidspunkter for Guds handlinger helt og alene er op til Gud selv, og derfor ikke tilgængelige for os mennesker.

**Til at tænke over**

`Læs Luk 24,25. Hvad var disciplenes egentlige problem? Hvorfor er det så let at tro det, vi ønsker at tro i modsætning til det, Bibelen egentlig lærer? Hvordan kan vi undgå denne fælde?`
