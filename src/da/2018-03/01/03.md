---
title:  Disciplenes missionsopgave
date:   02/07/2018
---

`Læs ApG 1,8. I stedet for at give sig af med profetiske spekulationer, hvad forventede man så, at disciplene skulle gøre?`

Der er fire vigtige elementer i dette afsnit mht. disciplenes mission:

1.	**Helligåndens gave**. Ånden havde altid spillet en aktiv rolle blandt Guds folk. Men ifølge profeterne skulle der i fremtiden komme en særlig udgydelse af Ånden (Es 44,3; Joel 2,28-29). Jesus selv blev salvet med Ånden, så Helligånden havde allerede arbejdet, mens Jesus var her på jorden (Luk 4,18-21). Men officielt blev Åndens gerning ikke indviet før Kristi indsættelse i himlen (Joh 7,39; ApG 2,33).

2.	**Rollen som vidner**. Et vidne er i stand til at give en førstehåndsbeskrivelse. Disciplene var fuldt ud i stand til at give et sådant vidnesbyrd (ApG 1,21-22; 4,20; sml. med 1 Joh 1,1-3) og blev nu befalet at fortælle verden om deres helt enestående erfaring med Jesus.

3.	**Opgavens plan**. Disciplene skulle først vidne i Jerusalem, så i Judæa og Samaria og til sidst til jordens ende. Det var en progressiv plan. Jerusalem var centrum for jødernes religiøse liv og stedet, hvor Jesus var blevet dømt og korsfæstet. Judæa og Samaria var naboområder, hvor Jesus også havde arbejdet. Men disciplene skulle ikke begrænse sig til disse områder. Missionens rækkevidde var verdensomspændende.

4.	**Opgavens strategi**. På Det gamle Testamentes tid skulle nationerne blive tiltrukket af Gud (se Es 2,1-5); det var ikke Israel, der skulle fortælle om Gud til folkene. Vi finder nogle få undtagelser (fx Jonas) til denne generelle regel. Men nu var der en anden strategi. Jerusalem var stadig centrum, men i stedet for at blive der og fæste rod, blev det forventet af disciplene, at de bevægede sig ud til jordens ende.

`Læs Luk 24,44-48. Hvad var hovedbudskabet i det, disciplene skulle forkynde?`

**Til at tænke over**

`I de fyrre dage, Jesus tilbragte sammen med disciplene efter sin opstandelse (ApG 1,3) må han have forklaret dem meget om sandheden om Guds rige, selv om der stadigvæk var meget, de ikke forstod. Det fremgår af deres spørgsmål i ApG 1,6. De kendte godt profetierne, men kunne nu se dem i et nyt lys, et lys, der skinnede fra korset og den tomme grav (se ApG 3,17-19).`
