---
title:  Forberedelse til pinsedagen
date:   04/07/2018
---

I sit svar i ApG 1,7-8 specificerede Jesus ikke noget bestemt tidspunkt. Men den naturlige konsekvens af hans udtalelse var, at lige efter Helligåndens komme og disciplenes fuldførelse af deres opgave, ville Jesus komme igen (se også Matt 24,14). Englenes bemærkning (ApG 1,11) besvarede heller ikke spørgsmålet om, hvornår Guds rige skulle komme; men den kunne opfattes, som om der ikke ville gå lang tid. Dette er måske forklaringen på, hvorfor disciplene ”fyldt med glæde vendte … tilbage til Jerusalem“ (Luk 24,52). Løftet om Jesu genkomst på et ikke-specificeret tidspunkt, som skulle give dem ekstra opmuntring til at udføre deres opgave, blev opfattet, som om enden var meget nær. Yderligere udvikling i Apostlenes Gerninger vil underbygge denne tanke.

`Læs ApG 1,12-14. Hvem ellers var med i salen ovenpå, og hvad gjorde de for at forberede sig på Helligåndens komme?`

Efter at være vendt tilbage fra Oliebjerget samledes disciplene i et gæsteværelse ovenpå i et privat toetagers hus i Jerusalem. Nogle af Jesu kvindelige efterfølgere (Luk 8,1-3; 23,49; 24,1-12) samt Jesu mor og brødre var der også sammen med disciplene.

Jesu brødre (Mark 6,3) var enten yngre sønner af Josef og Maria (Matt 1,25; Luk 2,7) eller mere sandsynligt Josef sønner fra hans første ægteskab. I så fald var Josef enkemand, da han tog Maria til sig som sin hustru. Deres tilstedeværelse blandt disciplene er en overraskelse, siden de altid var ret skeptiske over for Jesus (Mark 3,21; Joh 7,5). Men opstandelsen og det faktum, at Jesus havde vist sig specielt for Jakob (1 Kor 15,7), synes at have forårsaget en stor forandring. Senere kom Jakob til og med til at erstatte Peter som leder af den kristne kirke (ApG 12,17; 15,13; 21,18; Gal 2,9.12).

Vedholdende i bøn (ApG 1,14) og under tilbedelsen i templet, hvor de priste Gud (Luk 24,53), var de alle uden tvivl involveret i en tid med bekendelse, anger og omvendelse fra deres synd. Selv om Helligåndens komme i deres opfattelse med det samme ville føre til Jesu genkomst, var deres åndelige holdning helt i overensstemmelse med det, der skulle ske, når Helligånden kommer som svar på deres bøn.

**Til at tænke over**

`Hvordan kan vi med de valg, vi foretager hver dag, forberede os på Helligåndens arbejde i vores liv?`
