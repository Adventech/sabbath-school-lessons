---
title:  Et møde med lederne i Jerusalem
date:   09/09/2018
---

Da Paulus ankom til Jerusalem, blev han varmt modtaget af de troende, som havde forbindelse med Mnason, som han skulle bo hos (ApG 21,16-17).

I ApG 21,18-22 udtrykte Jakob og de ældste i Jerusalem deres bekymring over Paulus’ ry blandt de lokale jødiske kristne, som meget ivrigt holdt fast ved Moseloven. De havde fået at vide, at han lærte de jøde-kristne, som boede i udlandet, frafald fra Moses, og at de ”ikke skal omskære deres børn og heller ikke leve efter jødisk skik.“

Det var selvfølgelig ikke sandt. Hvad Paulus lærte om frelse, gjorde omskærelse eller ikke-omskærelse betydningsløs; for jøder og hedninger blev frelst på samme måde ved tro på Jesus (Rom 2,2829; Gal 5,6; Kol 3,11). Det er ikke det samme som direkte at opfordre jøderne til at tilsidesætte loven og dens krav. Lydighed er selvfølgelig ikke i sig selv synonymt med lovtrældom, selv om det bevidst kan fordrejes til at betyde netop det.

`ApG 21,23-26. Hvordan viste Paulus, at han stadigvæk var en trofast jøde?`

Paulus blev rådet til at opføre sig politisk korrekt. Han skulle modbevise de falske rygter om ham ved at gøre noget, der var meget jødisk. Han skulle betale udgifterne for fire jødiske mænds nasiræerløfte. Et sådant løfte var en særlig from handling, hvorved en jøde helt helligede sig til Gud.

Desværre gav Paulus efter. Også bibelske helte har deres fejl. Det var tilfældet med Abraham, Moses, Peter og flere andre. Man kan argumentere med, at Paulus fulgte sit princip om at opføre sig som jøde, når han var sammen med jøder (1 Kor 9,19-23), eller at det fortælles, at han selv havde aflagt et løfte kort tid forinden (ApG 18,18), selv om det løfte ikke er nærmere defineret. Men denne gang gik han på kompromis, idet det tilkendegav hans accept af de legalistiske motiver, der lå bag ledernes anbefaling. Konsekvenserne af en sådan holdning var lige netop det, som apostlen så ivrigt havde forsøgt at modarbejde, nemlig at der er to evangelier, et om frelse ved tro for hedningerne, og et andet for jøderne om frelse ved gerninger. ”Det var ikke Gud, der havde tilladt, at han [Paulus] gav så meget efter.“ (Ellen White, Acts of the Apostles, s. 405).

**Til at tænke over**

`Hvordan kan vi i vores forsøg på at være relevante sikre os, at vi ikke begår lignende fejl?`
