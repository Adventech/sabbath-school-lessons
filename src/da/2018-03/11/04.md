---
title:  Paulus taler til folket
date:   11/09/2018
---

ApG 21,37-40 fortæller, hvad der dernæst skete. Idet Paulus blev ført til den romerske borg for at forhøres, bad han kommandanten om lov til at tale til folket, som stadigvæk helt vildt blev ved med at forlange hans død.

Han henvendte sig til kommandanten på græsk. Kommandanten havde troet, at Paulus var en vis jøde fra Egypten, som tre år tidligere havde sat et oprør i gang i Jerusalem mod den romerske okkupation. Oprøret var blevet nedkæmpet af romerske styrker, og mange af hans tilhængere var enten blevet arresteret eller dræbt, mens egypteren selv undslap.

Efter at have fortalt, at han kom fra Tarsus, ikke fra Egypten, fik Paulus lov til at tale. I sin tale kom han ikke med et detaljeret svar på de anklager, der var rejst imod ham (ApG 21,28), men fortalte dem om sin omvendelse og fremhævede sin troskab mod jødedommen, som havde ført til, at han havde forfulgt dem, der troede på Jesus. Men da han modtog flere åbenbaringer fra Herren, havde han intet andet valg end at følge dem. Det var forklaringen på den fuldstændige forandring i hans liv og hans kald til at forkynde for hedningerne. I stedet for at begynde en teologisk diskussion fortalte Paulus sin egen oplevelse, og hvorfor han gjorde det, han gjorde.

`Læs ApG 22,22-29. Hvordan reagerede oprørskaren på Paulus’ udtalelse om, at han var en apostel til hedningerne?`

Beslutningen om at lade Paulus tale var ikke vellykket. Ved at henvise til sin pligt over for hedningerne syntes han at bekræfte anklagerne imod ham (ApG 21,28), og skaren blev igen oprørt.

Den romerske kommandant har muligvis ikke forstået noget af det, Paulus sagde, så han besluttede sig til at forhøre ham under piskning. Udover at være en fuldblods jøde (Fil 3,5) var Paulus også romersk borger. Da han omtalte det, var kommandanten nødt til at holde igen. Som romersk borger måtte Paulus ikke udsættes for den form for tortur.

**Til at tænke over**

`Læs Paulus’ tale i ApG 22,1-21. Hvad viser, at Paulus udover at forsvare sig selv også prædikede for sine jødiske brødre? Hvorfor fortalte han sin omvendelseshistorie? Hvad er det ved omvendelseshistorier, der kan have så stor indvirkning på andre?`
