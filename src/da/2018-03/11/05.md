---
title:  Paulus stilles for Rådet
date:   12/09/2018
---

Da det gik op for den romerske kommandant, at Paulus ikke udgjorde nogen fare for imperiet, dvs. at sagen havde at gøre med en intern debat blandt jøderne, bad han Rådet om at tage sig af sagen (ApG 22,30; 23,29).

`Læs ApG 23,1-5. Hvordan indledte Paulus sit forsvar over for Rådet?`

Paulus’ indledende udtalelse blev mødt med et slag over munden, måske fordi ordene lød som en gudsbespottelse. Hans impulsive reaktion giver os et glimt af hans temperament. Ved at kalde ypperstepræsten ”din kalkede væg“ (ApG 23,3) kan han have gengivet Jesu forbandelse over farisæernes hykleri i Matt 23,27. Måske var Paulus på grund af sit dårlige syn ikke klar over, at det var ypperstepræsten, han talte til.

`Læs ApG 23,6-10. På hvilken smart måde forsøgte Paulus at afbryde forhøret?`

Rådet bestod både af saddukæere og farisæere, der var uenige på en række områder, deriblandt læresætninger. Saddukæerne, hvis anerkendte bibel kun indeholdt de fem Mosebøger, troede ikke på dødes opstandelse (Matt 22,23-32).

Men Paulus’ udtalelse var mere end en smart taktik for at distrahere Rådet. Hans møde med den opstandne Jesus på vejen til Damaskus dannede grundlaget for hans omvendelse og arbejde som apostel. Derfor var troen på opstandelse egentlig det, han blev
anklaget for (Ap 24,20-21; 26,6-8). Intet andet kunne forklare, hvordan han var blevet forvandlet fra sin tidligere iver til det, han nu var. Hvis Jesus ikke var opstået fra de døde, var hans arbejde meningsløst, og det vidste han også godt (1 Kor 15,14-17).

Mens Paulus tilbragte den følgende nat i borgen, viste Jesus sig for ham med følgende opmuntring: ”Vær ved godt mod! For ligesom du har vidnet om mig i Jerusalem, skal du også vidne i Rom“ (ApG 23,11). Omstændighederne taget i betragtning må et sådant løfte have haft særlig stor betydning for Paulus. Hans længe ønskede håb om at prædike i Rom (ApG 19,21; Rom 1,13-15; 15,22-29) ville alligevel gå i opfyldelse.
