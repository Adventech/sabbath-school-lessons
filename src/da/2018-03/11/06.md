---
title:  Overﬂyttet til Cæsarea
date:   13/09/2018
---

Vrede over at de ikke var kommet af med Paulus på lovlig vis, besluttede en gruppe af jøderne selv at overfalde Paulus og slå ham ihjel.

`Læs ApG 23,12-17. Hvad gik deres plan ud på, og hvordan blev den forpurret? Hvad lærer det os om, hvor ivrige mennesker kan være for sager, der er helt forkerte?`

Det, at mere end fyrre jøder havde rottet sig sammen mod Paulus og bundet sig til en ed, viser, hvor stort had apostlen havde vakt i Jerusalem. Lukas fortæller ikke, hvem disse mænd var; men de var ekstremt villige til at gøre hvad som helst for at beskytte den jødiske tro fra dens såkaldte forrædere og fjender. En sådan religiøs fanatisme, forbundet med en revolutionær og nationalistisk iver, var ikke ualmindelig i Judæa og dets omegn i det første århundrede.

Men på en eller anden heldig måde nåede nyheden om dette plot Paulus’ nevø. Det er på en måde lidt skuffende, at vi næsten intet ved om Paulus’ familie; men han og hans søster var åbenbart vokset op i Jerusalem (ApG 22,3), hvor hun var blevet gift og havde i hvert fald en søn. Paulus’ nevø omtales i den diminutive form neaniskos (ApG 23,18.22). Sammen med det faktum, at han blev taget ”i armen“ (ApG 23,19), antyder dette, at han endnu kun var en teenager. Han havde mulighed for at besøge Paulus i borgen og fortælle ham om planen og derefter få adgang til kommandanten.

`Læs 23,26-30. Hvilket budskab sendte kommandant Lysias til statholder Felix om Paulus?`

Brevet gav Felix en fair rapport om situationen. Det viser også, hvilken fordel det var for Paulus, at han var romersk borger. Den romerske lov beskyttede helt og fuldt dets borgere, og de havde fx ret til en mere fair domshandling, hvor de kunne træde frem for domstolen og forsvare sig selv (ApG 25,16), samt ret til at appellere til kejseren, hvis de følte sig uretfærdigt dømt (ApG 25,10-11).

Uanset, hvilket ry Felix måtte have, behandlede han juridisk Paulus på den rette måde. Efter et indledende forhør befalede han, at Paulus skulle holdes under opsyn, indtil hans anklagere ankom.

**Til at tænke over**

`Tænk over, hvordan Gud ledte Paulus. Hvor ofte har du i ydmyghed erkendt, at Gud også har ledt dig i dit liv på trods af de prøvelser og lidelser, du måske har måttet gennemgå?`
