---
title:  Oprør i templet
date:   10/09/2018
---

Efter at have godtaget forslaget fra kirkens ledere måtte Paulus gennemføre et syv dages renselsesritual for at kunne hjælpe de fire mænd i opfyldelsen af deres løfte (4 Mos 19,11-13). Samtidig sagde de jødiske traditioner, at enhver, der kom fra et hedensk land, var uren og ikke kunne komme ind i templet. Derfor var Paulus nødt til at rense sig, før han gik til præsterne for at oplyse dem om sin renselsesproces i forbindelse med nasiræerne (ApG 21,26).

`Læs ApG 21,27-36. Hvad skete der med Paulus ved afslutningen af hans syv dages renselsesperiode?`

Der opstod uroligheder forårsaget af dem, der ophidsede folkeskaren imod Paulus. De anklagede ham for at angribe jødedommens mest hellige symboler og især for at have vanhelliget templet. En af dem, der havde rejst sammen med Paulus, var Trofimos, en hedninge-kristen fra Efesos (ApG 21,29). Skaren troede, at Paulus havde taget ham med ind i templets indre gård, hvor kun jøder havde lov at komme. Hvis anklagerne var rigtige, var Paulus skyldig i en meget alvorlig forbrydelse. Langs muren, der adskilte den ydre og den indre forgård, var der skilte på græsk og latin, der advarede besøgende hedninger om ikke at gå længere ind.

”Ifølge jødisk lov var det en overtrædelse, der medførte dødsstraf, hvis en uomskåret person kom ind i de indre forgårde i den hellige bygning. Paulus var blevet set i byen sammen med Trofimos, en efeser, og det blev formodet, at han havde taget ham med ind i templet. Det var ikke tilfældet; og da Paulus selv var jøde, var det ingen lovovertrædelse for ham at gå ind i templet. Men selv om anklagen var fuldstændig falsk, var den årsag til folkets fordom. Mens råbet bredte sig gennem templets sale, blev de samlede skarer der bragt i vildt oprør.“ (Ellen White, The Acts of the Apostles, s. 407).

Læs ApG 21,31-32;23,26. Da nyheden om optøjerne nåede den romerske garnison, kom den romerske kommandant, Claudius Lysias, med tropper og reddede Paulus, før folkeskaren kunne slå ham ihjel. Siden Paulus var målet for folkets angreb, blev han arresteret og lagt i lænker, mens kommandanten forsøgte at finde ud af, hvad der foregik. Men på grund af folkets hysteriske råb befalede han, at apostlen skulle føres til borgen.

**Til at tænke over**

`Falske rygter satte oprøret i gang. Hvilke rygter lytter jeg til, og hvilke rygter vælger jeg at give videre?`
