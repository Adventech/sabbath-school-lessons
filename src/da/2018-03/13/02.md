---
title:  Sørejsen til Rom
date:   23/09/2018
---

Efter ca. to års forvaring i Cæsarea (ApG 24,27) skulle Paulus sendes til Rom. Ud fra beskrivelsen i første person flertal og det væld af detaljer, der bruges til at beskrive den lange og turbulente sørejse til Italien (ApG 27,1-28,16), var Lukas med på rejsen. En anden kristen ved navn Aristark (ApG 27,2), var også med på rejsen. Julius, en romersk officer, er en anden vigtig person i beretningen. Han havde også opsyn med andre fanger ombord (ApG 27,1).

Det var sidst på sommeren, da de tog afsted. Fastedagen, der omtales i ApG 27,9, henviser til den store forsoningsdag, som falder i den anden halvdel af oktober. På grund af hårdt vintervejr blev rejser på Middelhavet normalt undgået mellem november og marts. Men denne gang blev de lige fra starten udsat for vanskeligheder, og kun efter store forsinkelser nåede de den lille bugt Gode Havne på øen Kreta (ApG 27,8).

`Læs ApG 27,9-12. Hvordan greb Paulus ind i beretningen, og hvordan blev hans indblanding modtaget?`

Paulus’ advarsel blev ignoreret, så de besluttede at sejle ca. 65 km vestpå for at finde havn i Fønix, hvor de kunne overvintre i sikkerhed. Men med et uventet skifte i vejret, blev de desværre fanget i en kraftig storm. Mandskabet havde ingen anden mulighed end at lade skibet drive med vinden mod sydvest, bort fra land. Snart begyndte de at kaste både lasten og noget af skibets udstyr overbord i et febrilsk forsøg på at lette skibet; for det var allerede begyndt at tage vand ind. Situationen var dramatisk. Efter adskillige dage med meget lidt dagslys, dårlig sigtbarhed, kraftig regn, voldsom vind, uden at vide, hvor de var, og fuldstændigt udmattede ”svandt ethvert håb om vores redning“ (ApG 27,20).

`Læs 27,21-26. Hvordan greb Paulus for anden gang ind i beretningen?`

Med profetiske ord fortalte Paulus mandskabet det budskab, han netop havde modtaget fra Gud. Der var ingen grund til at opgive alt håb. De ville blive udsat for flere farer og lide tab; men alle ville overleve.

**Til at tænke over**

`Hvorfor skulle en så trofast og overgivet Herrens tjener som Paulus lide så meget? Hvad kan vi lære af hans erfaringer?`
