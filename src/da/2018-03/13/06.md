---
title:  Evangeliets sejr
date:   27/09/2018
---

På en aftalt dag kom der et stort antal jøder for at høre Paulus’ forkyndelse af evangeliet (ApG 28,23).

`Læs ApG 28,24-31. Hvad var Paulus’ hensigt med at citere fra Esajas?`

Es 6,9-10 beskriver, hvad der sker, når mennesker nægter at tage imod et guddommeligt budskab. Selv om nogle af jøderne troede, gjorde andre det ikke, og derfor opstod der stor indbyrdes strid. Apostlen måtte atter vende sig til hedningerne (ApG 13,46-47; 18,6).

Der gik to år, før Paulus’ sag kom for kejserens domsstol. Selv om han var begrænset af sin husarrest, var han stadig i stand til uden forhindringer at dele evangeliet med dem, der kom til ham. Den sidste scene i Apostlenes Gerninger understreger evangeliets sejr, som hverken jødisk eller romersk magt kunne forhindre.

Vi ved ikke, hvorfor Lukas afslutter sin bog på det tidspunkt; for der er beviser for, at grundet svaghederne i de anklager, der var rejst mod Paulus, blev han sat fri fra sin forvaring og foretog endnu en missionsrejse, hvorefter han igen blev ført til Rom og henrettet (2 Tim 4,6-8). Måske var Lukas litterære hensigt med bogen opfyldt i og med, at evangeliet også var blevet prædiket i det fjerne Rom, og dermed havde nået ”lige til jordens ende“ (ApG 1,8).

”Paulus’ tålmodighed og gode humør under sit lange og uretfærdige fangenskab, hans mod og tro, var en konstant prædiken. Hans ånd, så forskellig fra denne verdens ånd, vidnede om, at en højere magt end en jordisk magt boede i ham. Og gennem hans eksempel blev kristne tilskyndet til større indsats som fortalere for den sag, som Paulus var blevet forhindret i at udføre offentligt. På den måde havde apostlens lænker stor indflydelse. Det var, da hans kraft og indsats syntes at være afskåret, og han efter al sandsynlighed kunne udrette mindst, at han samlede neg for Kristus på marker, hvorfra han syntes at være helt udelukket.” (Ellen White, The Acts of the Apostles, s. 464).

Set ud fra kirkens missionssynspunkt kunne det siges, at Apostlenes Gerninger, eller historien om udbredelsen af evangeliet, ikke endnu er afsluttet, og det er her, vi hver især kommer ind i billedet. Mange flere spændende og dramatiske kapitler er blevet skrevet ned igennem århundrederne, nogle gange med blodet fra Guds trofaste vidner. Nu er det vores tur til at tilføje endnu et kapitel, det sidste (håber vi!), og bringe den opgave, som Jesus gav sine disciple, til fuldendelse, ”og så skal enden komme“ (Matt 24,14).
