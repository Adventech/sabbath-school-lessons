---
title:  Skibbrud
date:   24/09/2018
---

I sin anden indblanding i historien forsikrede Paulus alle 276 om bord (ApG 27,37) om, at selv om ikke alt ville ende godt, ville de alle overleve. Kun skibet ville gå tabt (ApG 27,22). Fjorten dage senere gik apostlens ord i opfyldelse. Der var stadigvæk kraftigt stormvejr, og skibet drev omkring på havet. Men så fornemmede sømændene, at de var i nærheden af land (ApG 27,27). Måske skyldtes det, at de kunne høre bølgerne bryde mod stranden. Efter flere gange at have loddet dybden og i frygt for at blive drevet mod klipperne langs stranden kastede de fire ankre fra skibets agterstavn for at standse farten. Samtidigt bad de desperat til deres guder om, at det snart blev dag (ApG 27,28-29).

`Læs ApG 27,30-44. Hvad kan vi lære af denne beretning?`

Officeren behandlede Paulus godt fra starten, men tidligt på rejsen havde han ingen grund til at stole på apostlens sømandskundskaber. To uger senere så alting imidlertid anderledes ud. Paulus havde allerede opnået officerens respekt ved sine profetiske udtalelser om skibbruddet (ApG 27,21-26), som nu var ved at gå i opfyldelse.

Paulus formanede alle ombord at spise, så de ville have kræfter nok til at svømme i land. Guddommeligt forsyn fritager os ikke nødvendigvis fra at gøre, hvad der normalt ville være vores pligt. ”Hele vejen gennem denne beretning opretholdes der en god balance mellem Guds forsikring om deres redning og de involverede menneskers anstrengelser for at gennemføre den.“ (David J. Williams, Acts (Grand Rapids: Baker, 1990), s. 438).

Da det lysnede, så sømændene land. De var landet i en vig med sandstrand, og de besluttede at lade skibet løbe på grund. Men skibet nåede aldrig stranden. I stede ramte det et rev og endte med at blive slået i stykker af bølgerne. Soldaterenes plan om at dræbe alle fangerne for at undgå, at de flygtede, blev standset af officeren, først og fremmest på grund af Paulus. Til sidst gik det, som Gud havde lovet. Ikke en eneste mistede livet.

**Til at tænke over**

`Hvad fortæller det os om kraften i Paulus’ vidnesbyrd og om hans karakter, at i et ønske om at bevare Paulus’ liv fik soldaterne ikke lov til at dræbe en eneste af fangerne?`
