---
title:  På Malta
date:   25/09/2018
---

Det var først efter, at de overlevende nåede land, at de fandt ud af, at de var på Malta, en lille ø midt i Middelhavet, lidt syd for Sicilien. I løbet af de to uger, de havde drevet omkring på havet, havde vinden drevet dem ca. 765 km fra Gode Havne på Kreta. Nu var de nødt til at vente på Malta i tre måneder, før de kunne fortsætte deres rejse (ApG 28,11).

`Læs ApG 28,1-20. Hvad skete der med Paulus på Malta, og hvordan var Gud i stand til at bruge ham?`

Indbyggerne på Malta var meget venlige og gæstfrie, og deres første handling mod Paulus og hans gruppe, som alle var våde og kolde, var at tænde et bål på stranden, så de kunne varme sig. Temperaturen på Malta på denne tid af året ville ikke være højere end 10 grader.

Hændelsen med slangen fik folkenes opmærksomhed rettet mod Paulus. Først mente de lokale hedninger, at det faktum, at Paulus blev bidt, var en form for guddommelig straf. De troede, at Paulus var en morder, som havde været i stand til at undslippe druknedøden, men som alligevel blev fanget af guderne, måske den græske gudinde Dikē, som personificerede retfærdighed og hævn. Men da apostlen ikke døde, blev han hyldet som en gud, ligesom det også var sket i Lystra adskillige år tidligere (ApG 14,8-18). Selv om Lukas ikke dvæler ved hændelsen, er det sandsynligt, at Paulus udnyttede situation til at vidne om den Gud, han tjente.

Publius var enten den romerske statholder på Malta eller blot en lokal fornem person; men han tog imod Paulus og hans ledsagere som sine gæster i tre dage, indtil de fandt et mere blivende sted at bo. I alle tilfælde gav helbredelsen af denne mands fader Paulus muligheden for at udføre en form for helbredelsesarbejde blandt Maltas indbyggere.

I Lukas’ beskrivelse omtales der ikke en eneste, der omvendte sig, eller en menighed, der var blevet oprettet, da Paulus forlod øen. En sådan undladelse kan være helt tilfældig; men det illustrerer det faktum, at vores mission i verden rækker længere end dåb og menighedsplantning. Det indbefatter også omsorg for andre mennesker og deres behov. Det er evangeliets praktiske side (ApG 20,35; sml. Tit 3,14).

**Til at tænke over**

`Hvor er det interessant, at disse øboere, som ikke kendte til Guds lov, havde en opfattelse af guddommelig dom. Hvor kom den egentlig fra? Se Rom 1,18-20.`
