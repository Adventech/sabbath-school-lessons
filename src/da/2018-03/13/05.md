---
title:  Paulus kommer endelig til Rom
date:   26/09/2018
---

Efter tre måneder på Malta blev Paulus og hans ledsagere endelig i stand til at fortsætte deres rejse (ApG 28,11). De ankom til Puteoli, det moderne Pozzuoli i Napolibugten, hvorfra de fortsatte ad landevejen til Rom (se ApG 28,11-16).

Nyheden om, at Paulus nærmede sig, nåede hurtigt til Rom, og derfra kom en gruppe troende flere kilometer for at byde ham velkommen. Selv om han aldrig havde været i Rom, havde apostlen mange venner i byen, både medarbejdere, omvendte, slægtninge og mange andre, som han holdt af (Rom 16,3-16). Mødet på Appiavejen må have været særligt bevæget, især når man tager Paulus’ skibbrud i betragtning og den kendsgerning, at han nu var en fange. Paulus takkede Gud for den enestående og kærlige modtagelse, han fik af sine kære venner, og han følte sig inderligt opmuntret, idet han snart skulle føres for kejserens domstol.

I sin officielle rapport må Festus givetvis have skrevet, at ifølge romersk lov var Paulus ikke skyldig i nogen kriminel handling (ApG 25,26-27; 26,31-32). Det forklarer måske, hvorfor han fik lov til at bo i en lejet bolig (ApG 28,30) i stedet for at blive sendt til et almindeligt fængsel eller militærlejr. Men efter romersk skik var han hele tiden lænket til en soldat. Det, at Paulus betalte sine egne udgifter, indikerer, at han var i stand til at fortsætte med sit eget erhverv (ApG 18,3).

`Læs ApG 28,17-22. Hvad gjorde Paulus, så snart han var kommet i orden?`

Selv om Paulus ikke kunne besøge synagogen, kunne synagogen besøge ham. Hurtigt efter sin ankomst fulgte han sin vane med at henvende sig til jøderne først (Rom 1,16), og han sammenkaldte de lokale jødiske ledere for at erklære sin uskyld og forklare, som han tidligere havde gjort, at han var blevet arresteret uden anden grund end Israels håb (ApG 23,6; 24,15; 26,6-8). Hans hensigt var ikke så meget at forsvare sig selv som at skabe en atmosfære af tillid, der ville give ham mulighed for at prædike evangeliet og vise, hvordan Jesus’ opstandelse var opfyldelsen af Israels nedarvede håb. Overrasket over, at de ikke havde modtaget nogen information om ham fra Jerusalem, besluttede jøderne sig for at lytte til ham.

**Til at tænke over**

`Læs ApG 28,22. Hvad fortæller det os om den fjendtlighed, de troende endnu på dette tidspunkt mødte? Hvordan kan vi forblive trofaste, selv når andre taler imod vores tro?`
