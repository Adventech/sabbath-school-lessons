---
title:  I Lydda og Joppe
date:   05/08/2018
---

Peter besøgte kristne forsamlinger i Judæas kystområde. Hans hensigt var sandsynligvis at undervise dem i kirkens lære (ApG 2,42); men Gud brugte ham på en kraftfuld måde, så han udførte mirakler på samme måde, som Jesus havde gjort.

`Læs ApG 9,32-35. Hvilke ligheder er der mellem Jesu mirakler i Luk 5,17-26 og helbredelsen af Æneas?`

På trods af den korte beskrivelse minder dette mirakel os om den velkendte beretning fra Kapernaum, hvor Jesus helbredte en lam mand (Luk 5,17-26). Selv detaljen om sengen ligner. Men det vigtigste er den indflydelse, som Æneas’ helbredelse havde, ikke alene i Lydda, men også i kystområdet Saron. Efter selv at have forsikret sig om, at miraklet var ægte, vendte mange mennesker sig til Herren.

`Læs ApG 9,36-43. Gennemgå beretningen om Tabithas opvækkelse fra de døde. Hvorfor var hun så speciel?`

Tabitha, det aramæiske ord for ”hind“, Dorkas på græsk, var en kristen, som var meget afholdt i sit nabolag på grund af sine mange gode gerninger. Beretningen om hendes genoplivelse er også en parallel til det mirakel, som Jesus udførte, da han opvakte Jairus’ datter fra de døde (Luk 8,41-42. 49-56), og som Peter havde været vidne til. Peter fulgte Jesu eksempel, idet han bad alle om at forlade værelset (se Mark 5,40). Dernæst knælede han og bad, hvorefter han sagde til den døde kvinde: ”Tabitha, stå op!“ (ApG 9,40).

Apostlene udførte mange mirakler; men de var i virkeligheden Guds handlinger gennem apostlenes hænder (ApG 5,12). Lighederne med Jesu egne mirakler skulle måske minde kirken (også i dag) om, at det, der betyder mest, ikke så meget er, hvem der udfører handlingen, men hvor meget vedkommende er overgivet til Gud (se Joh 14,12). Når vi tillader Gud helt at bruge os i evangeliets udbredelse, kan der ske store ting. Ikke alene opvakte Peter Tabitha fra de døde, men det førte også til, at mange i Joppe blev omvendt (ApG 9,42).

**Til at tænke over**

`Nogle tænker, at hvis de bare kunne se et rigtigt mirakel ligesom dem, der skete i Lydda og Joppe, ville de tro. Selv om mirakler nogle gange er med til at lede mennesker til troen, er Bibelen fyldt med beretninger om mennesker, der så mirakler, men alligevel ikke troede. Hvad bør vores tro være baseret på?`
