---
title:  Herodes’ forfølgelse
date:   09/08/2018
---

Idet vi igen vender tilbage til Judæa, møder vi nu gengivelsen af kong Herodes’ henrettelse af Jakob, Johannes’ bror og Zebedæus’ søn (Mark 1,19). Han ønskede også at gøre det samme med Peter.

`Læs ApG 12,1-4. Hvad lærer vi her om de udfordringer, som den første kirke mødte?`

Den kong Herodes, som omtales her, er Agrippa I, barnebarn af Herodes den Store (Matt 2,1). Han herskede i Judæa fra 40 til 44 e.Kr. Da han udadtil viste stor fromhed, blev han meget populær blandt jøderne, især blandt farisærene. Hans forsøg på at opnå popularitet hos jøderne ved at angribe nogle af apostlene passer meget godt sammen med, hvad vi kender til ham fra andre kilder.

Jakobs henrettelse opfyldte Agrippas plan på en meget effektiv måde. Han lagde derfor planer om også at henrette Peter. Peter blev kastet i fængsel og fire hold på hver fire soldater blev sat til at holde vagt over ham. Til enhver tid havde Peter altså fire soldater hos sig. Han ville være lænket til to, en på hver side, og to andre ville vogte fængselsdøren. Så drastiske forholdsregler blev sikkert taget for at forhindre det, der tidligere var sket med Peter (og Johannes) (ApG 5,17-20).

`Læs ApG 12,5-18. Hvad skete der som en følge af brødrenes forbøn?`

Natten før den dag, hvor Agrippa havde planlagt at forhøre og henrette Peter, blev Peter igen mirakuløst befriet af en engel.
Dernæst finder vi beretningen om Herodes Agrippas død i Cæsarea (ApG 12,20-23). Der er blevet gjort mange forsøg på at identificere årsagen til hans død (bughindebetændelse, en svulst, til og med forgiftning); men Lukas er ikke i tvivl i sin udtalelse om, at kongen døde som en følge af guddommelig fordømmelse.

**Til at tænke over**

`Jakob bliver henrettet, Peter bliver befriet, og Herodes rammes af Guds dom. I nogle tilfælde ser vi retfærdighed; i andre gør vi det ikke. Hvad bør det lære os om, at vi ikke kan finde svar på alle vores spørgsmål, og hvorfor vi er nødt til at leve i tro med hensyn til de ting, vi ikke forstår?`
