---
title:  Helligåndens gave
date:   07/08/2018
---

ApG 10,44-48 viser os et meget kritisk øjeblik i den første menigheds historie. For første gang forkyndte en af apostlene evangeliet for uomskårne hedninger. I modsætning til de hellenistiske troende var apostlene og andre troende med jødisk baggrund ikke parate til at acceptere hedninger i menigheden. Fordi Jesus var Israels Messias, mente de, at evangeliet kun skulle deles med jøder. Hedningerne skulle altså først omvendes til jødedommen, før de derefter kunne accepteres i de kristnes fællesskab. Det var denne holdning, der skulle ændres hos disse første kristne troende.

At tungetalens gave blev givet til Cornelius og hans hus, var en tydelig tilkendegivelse af, at en sådan opfattelse var forkert, at Gud ikke gør forskel på folk, og at når det gælder frelse, står jøder og hedninger lige over for Gud.
Ligesom på Pinsedagen talte de også her sprog, som de ikke kendte i forvejen, ikke en ekstatisk form eller et himmelsk sprog. Kun hensigten var anderledes. For apostlene var formålet med Åndens gave menighedens verdensmission. For Cornelius var det en bekræftelse at, at Guds nåde også var virksom blandt hedningerne.

`Læs ApG 11,1-18. Hvordan reagerede kirken i Jerusalem på Peters oplevelse i Cæsarea?`

Jødernes indgroede fordomme med hensyn til hedningerne fik de troende i Jerusalem til at kritisere Peter for at have spist sammen med uomskårne. De var tilsyneladende mere optaget af jødiske ceremonielle skrupler end Cornelius og hans hus’ frelse. Måske frygtede de, at hvis kirken brød med sådanne skikke, ville det betyde en fornægtelse af Israels tro; de ville miste Guds velbehag og selv blive skyldige i de samme anklager fra de andre jøder, som havde ført til Stefanus’ død.

”Tiden var inde til, at Kristi kirke skulle gå i gang med en helt ny fase af deres arbejde. Den dør, som mange af de omvendte jøder havde lukket for hedningerne, skulle nu åbnes på vidt gab. Og de hedninger, som tog imod evangeliet, skulle betragtes som ligeværdige med de jødiske disciple uden at behøve at følge omskærelsens ritual.“ (Ellen White, The Acts of the Apostles, s. 136).
