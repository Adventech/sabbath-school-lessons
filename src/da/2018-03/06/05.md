---
title:  Menigheden i Antiokia
date:   08/08/2018
---

Motiveret af Cornelius’ omvendelse laver Lukas en kort pause i sin gengivelse af Peters arbejde for at vise evangeliets første fremgang blandt hedningerne.

`Læs ApG 11,19-26. Hvad skete der, da nogle af flygtningene fra Jerusalem kom til Antiokia?`

Denne del af ApG 11 viser tilbage til Paulus’ forfølgelse i kapitel 8. Mens den foregående udvikling fandt sted i Judæa og andre steder, blev evangeliet forkyndt uden for Judæas grænser af nogle af de hellenistiske troende, som var tvunget til at forlade Jerusalem.

Lukas retter stor opmærksomhed mod den store by Antiokia i Syrien, hvor flygtninge begyndte at forkynde både for jøder og hellenister, og mange af dem kom til troen. Jesu befaling i ApG 1,8 gik i opfyldelse takket være disse hellenistiske jøde-kristne. Det var dem, der blev de egentlige grundlæggere af missionen blandt hedningerne.

På grund af menighedens fremgang i Antiokia besluttede apostlene i Jerusalem at sende Barnabas dertil for at vurdere situationen. Barnabas, som indså de store muligheder for evangeliets udbredelse, sendte bud efter Paulus i Tarsus, fordi han mente, at han ville være til stor hjælp.

Og Barnabas havde ret. I løbet af det år, han og Paulus arbejdede sammen, kunne et stort antal, først og fremmest hedninger, høre evangeliet. De troende blev for første gang kaldt kristne på grund af den store iver, hvorpå de troende i Antiokia talte om Jesus Kristus (ApG 11,26). At ”man … kaldte“ dem kristne viser, at dette navn blev opfundet af dem, der ikke var med i kirken, måske som en slags hån, mens de troende selv foretrak at omtale sig som ”brødre“ (ApG 1,16), ”disciple“ (ApG 6,1) eller ”hellige“ (ApG 9,13). På det tidspunkt, hvor Apostlenes Gerninger blev skrevet, var navnet ”kristen“ blevet en almindelig omtaleform (ApG 26,28), og Lukas lader til at anerkende den. ”Kristen“ betyder en, der følger eller holder fast ved Kristus.

**Til at tænke over**

`Hvad betyder det for dig at kaldes ”kristen“? Hvad i dit liv gør, at du virkelig er en kristen? Hvor anderledes er dit liv fra ikke-kristnes på områder, der virkelig betyder noget?`
