---
title:  I Cornelius’ hus
date:   06/08/2018
---

I Joppe boede Peter hos en garver, der hed Simon (ApG 9,43). I Cæsarea, ca. 40 km fra Joppe, boede der en romersk officer ved navn Cornelius. Han og hans husstand var gudfrygtige mennesker, der tilbad Gud, selv om de ikke formelt havde tilsluttet sig jødedommen. Det betød, at Cornelius stadigvæk var en uomskåret hedning. I et syn fra Gud blev han bedt om at sende bud til Joppe og bede Peter om at komme og besøge ham (ApG 10,1-8).

`Læs ApG 10,9-16 og ApG 28.34-35. Hvad oplevede Peter, og hvordan fortolkede han det?`

Det er vigtigt at understrege, at Peters syn ikke handlede om mad, men om mennesker. Ja, det skete omkring middagstid, Peter var sulten og stemmen bad ham om at slagte og spise. Men Gud sendte ikke synet for at fjerne skellet mellem rene og urene dyr, men for at lære Peter, at evangeliet inkluderer alle.

Synet skulle især nedbryde Peters modstand mod hedningerne. Peters synspunkt var, at hvis han gik ind i Cornelius’ hus og var sammen med ham, ville han blive uren og ikke i stand til at tilbede i templet eller træde frem for Gud. I det første århundrede havde jøder fra Judæa og de omkringliggende områder ingen forbindelse med uomskårne hedninger.

Problemet lå i den tids teologi, som udelukkede hedningerne fra Israels samfund, selv om dette synspunkt havde forvrænget hele hensigten med Israel som en nation. Deres opgave var at nå ud til hele verden med kundskaben om den sande Gud.

Omskærelse var et tegn på pagten med Abraham, og uomskårne hedninger blev holdt udenfor og behandlet med foragt. De kunne slet ikke få del i pagtens velsignelser, med mindre de blev omskåret og blev jøder. Men den opfattelse kunne ikke forenes med Jesu døds universelle rækkevidde, som de første kristne med tiden kom til at forstå.

**Til at tænke over**

`Læs Tit 2,11, Gal 3,26-28 og Ef 2,11-19. Hvad lærer disse tekster os om evangeliets verdensomspændende karakter? Hvorfor er det forkert for kristne at have fordomme imod nogen baseret på etnicitet?`
