---
title:  Jesu ophøjelse
date:   11/07/2018
---

”Han er ophøjet til Guds højre hånd og har fra Faderen fået Helligånden som lovet, og den har han nu udgydt. Det er det, I både ser og hører“ (ApG 2,33).

I den tredje del af Peters tale gik han tilbage til spørgsmålet om tungemål, som var det, der i første omgang havde vakt folkets interesse. I stedet for at være fulde, hvilket ville have været meget mærkeligt klokken ni om morgenen (ApG 2,15), talte de troende i tunger, fordi Helligånden netop var blevet udgydt fra himlen.

`Læs ApG 2,33-36. Hvad er forbindelsen mellem Jesu ophøjelse til Guds højre hånd og Åndens udgydelse?`

Guds højre hånd er en myndighedsstilling (Sl 110,1-3). Peters argument, som bygger på Skriften, er, at det var fordi Jesus var blevet ophøjet til en sådan stilling i himlen, at han udgød Ånden til sine efterfølgere. Ophøjelsen gav ikke Jesus en stilling, han ikke i forvejen havde (Joh 1,1-3; 17,5). Men den repræsenterede Faderens overordnede anerkendelse af hans forret som Herre og Frelser (ApG 2,36).

Denne begivenhed fører os til et af de vigtigste temaer i Bibelen, den kosmiske strid mellem godt og ondt. Pointen er, at Ånden ikke til fulde kunne komme, hvis Jesus ikke blev ophøjet (Joh 7,39), og Jesus kunne ikke blive ophøjet, hvis han ikke havde vundet sejr på korset (Joh 17,4-5). Jesu ophøjelse var med andre ord betingelsen for Åndens komme, fordi det var et udtryk for Guds anerkendelse af det, Jesus opnåede på korset, deriblandt også det nederlag, som han, der havde tilranet sig herredømmet over denne verden, led (Joh 12,31).

Da synden kom ind i verden, blev der kastet en skygge over Gud. Jesu død var nødvendig, ikke kun for at frelse mennesker, men også for at retfærdiggøre Gud og afsløre Satan som en bedrager. I Jesu tjeneste på jorden var frelsens tidsalder allerede i gang (Luk 4,18-21). Når han fordrev onde ånder eller tilgav synd, satte han mennesker fri fra Satans fangenskab. Men det var korset, der gav ham fuld autoritet til at gøre det. Så da Kristi selvopofrelse blev godkendt i himlen, led Satan et alvorligt nederlag, og Ånden blev udgydt for at forberede et folk til Kristi komme.
