---
title:  Peters prædiken
date:   10/07/2018
---

Anklagen om fuldskab gav Peter muligheden for at forklare, hvad der skete. I sin tale henviste apostlen først til Skriften (ApG 2,16-21), idet han beskrev Helligåndens udgydelse som en opfyldelse af profetier.

`Læs ApG 2,17 og Joel 3,1. Sammenlign de to tekster. Hvordan opfattede Peter tidspunktet for opfyldelsen af Joels profeti?`

Joels profeti handlede om en fremtidig frelsens tid (Joel 3,5), som ville blive kendetegnet ved forskellige tegn i naturens verden og en omfattende udgydelse af Ånden (Joel 3,1-5). Ved at fortolke det, der skete på Pinsedagen i lyset af en sådan profeti, var det Peters hensigt at understrege den historiske betydning af det bestemte tidspunkt. Men der er en vigtig forskel i den måde, hvorpå han citerer Joel. I stedet for Joels indledende ”derefter“ (Joel 3,1), som ganske enkelt pegede på fremtiden, sagde Peter: ”Det skal ske i de sidste dage“ (ApG 2,17). Dermed indikerede han, at den sidste akt i frelsens store drama netop var begyndt. Dette er selvfølgelig ikke en fuldstændig beskrivelse af begivenheder i de sidste tider, men et bevis på den store opfattelse af hast, som kendetegnede den tidlige kirke. De vidste ikke, hvornår enden ville komme; men de var overbeviste om, at der ikke ville gå lang tid.

`Læs ApG 2,22-32. Hvad var Peters hovedpointe i fremstillingen af evangeliet?`

Efter at have fremhævet den profetiske betydning af Pinsedagen, gik Peter over til at tale om Jesu liv, død og opstandelse. Det er opstandelsen, der understreges mest; for den var den afgørende begivenhed i evangeliets historie. For Peter var opstandelsen den ultimative bekræftelse på, hvem Jesus var (ApG 2,22.27), og han citerede fra Skriften for at understrege betydningen af opstandelsen.

Fordi Jesus var Messias, kunne døden ikke holde på ham. For Peter og for alle de nytestamentlige forfattere blev Jesu opstandelse det mægtige bevis på ikke alene, at Jesus er Messias, men på hele det kristne budskab om frelse.

**Til at tænke over**

`Omgivet som vi er af død, der til enhver tid truer os eller vores kære, hvorfor er Jesu opstandelse en så vigtig sandhed?`
