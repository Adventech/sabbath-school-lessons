---
title:  Tungetalens gave
date:   09/07/2018
---

I ApG 2,4 viste Helligåndens gave sig ved, at mennesker talte på andre tungemål. Men denne gave var kun en af mange forskellige måder, Helligånden viste sig på (ApG 10,45-46; 19,6). Disse indbefattede også at forudsige fremtiden (ApG 11,28), syner (ApG 7,55), inspireret tale (ApG 2,8; 28,25), helbredelse (ApG 3,6. 12; 5,12. 16) og udrustning til tjeneste (ApG 6,3. 5).

Tungetalens gave på Pinsedagen skete ikke, fordi det er det typiske eller vigtigste bevis på Helligåndens kraft. Den blev givet for at iværksætte kirkens verdensmission. Det vil sige, at det kald, der gives i ApG 1,8, krævede tungetalens gave. Hvis apostlene skulle krydse kulturelle forhindringer og nå til jordens ende med evangeliet, havde de brug for at kunne tale de sprog, som deres tilhørere havde brug for at høre.

`Læs ApG 2,5-12. Hvad er beviset for, at apostlene på Pinsedagen talte forskellige eksisterende fremmedsprog?`

Det antages, at der i det første århundrede fandtes mellem otte og ti millioner jøder i verden, og at op imod 60 % af dem boede uden for Judæa. Men mange af dem, der var i Jerusalem for at fejre festen, kom fra fremmede lande og kunne ikke tale aramæisk, som var det sprog, jøderne i Judæa talte på den tid.

Der er ingen tvivl om, at de fleste af dem, der blev omvendt på Pinsedagen, var jøder fra forskellige lande, der nu kunne høre evangeliet på deres eget modersmål. At apostlene talte eksisterende fremmedsprog frem for ukendte ekstatiske sprog, fremgår tydeligt af udtrykket dialektos (ApG 2,6. 8), som betyder et lands eller områdes sprog (sml. ApG 21,40; 22,2; 26,14). Det er altså indlysende, at de talte disse forskellige sprog. Miraklet var, at disse enkle galilæere nu kunne tale et sprog, som de nogle få timer tidligere ikke kendte. For de lokale jøder, som var vidner til denne scene, og som ikke kendte disse sprog, var den eneste mulige forklaring, at apostlene var berusede og talte mærkelige ord, der for dem ikke gav nogen mening. ”Men andre spottede og sagde; ‘De har drukket sig fulde i sød vin’“ (ApG 2,13).

**Til at tænke over**

`På en mægtig måde giver Gud sig til kende for øjnene af disse mennesker. Alligevel tror de, at det kun handler om fuldskab! Hvordan kan vi undgå selv at blive så åndeligt blinde?`
