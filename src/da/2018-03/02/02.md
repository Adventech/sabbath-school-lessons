---
title:  Åndens komme
date:   08/07/2018
---

I overensstemmelse med Jesu befaling ventede de troende i Jerusalem på løftet om Helligånden. Ventetiden blev brugt til inderlig bøn, alvorlig omvendelse og lovprisning. Da dagen kom, ”var de alle forsamlet“ (ApG 2,1), sandsynligvis i det samme værelse ovenpå som i ApG 1. Men inden længe ville de flytte sig til et meget mere offentligt sted (ApG 2,6-13.

`Læs ApG 2,1-3. Hvilke overnaturlige ting fandt sted samtidig med udgydelsen af Ånden?`

Scenen var ret intens. Først fyldtes hele stedet af en pludselig lyd fra himlen, der lød som en kraftig storm. Derefter satte noget, der lignede ildtunger, sig på hver enkelt af dem.

I Bibelen er vind og ild ofte forbundet med ”teofani“ eller en guddommelig manifestation (fx 2 Mos 3,2; 19,18; 5 Mos 4,15). I tillæg bruges ild og vind også til at repræsentere Guds Ånd (Joh 3,8; Matt 3,11). Uanset hvad den nøjagtige betydning af disse fænomener var, så var de tegn, der introducerede et enestående øjeblik i frelsens historie, den lovede udgydelse af Helligånden.

Helligånden havde altid været virksom. Dens indflydelse på Guds folk i Det Gamle Testamente kom ofte til syne på meget tydelig måde, men aldrig i sin hele fylde. ”I patriarkernes tid var Helligåndens indflydelse ofte blevet åbenbaret på en tydelig måde, men aldrig i hele sin fylde. Men nu, i lydighed mod Frelserens ord, frembar disciplene deres bønner om denne gave, og i himlen tilføjede Kristus sin forbøn. Han gjorde krav på Åndens gave, så han kunne udgyde den over sit folk.“ (Ellen White, The Acts of the Apostles, s. 37).

Johannes Døberen havde forudsagt Helligåndsdåb, når Messias kom (Luk 3,16; ApG 11,16), og Jesus selv henviste adskillige gange til det (Luk 24,49; ApG 1,8). Denne udgydelse ville blive hans første forbønstjeneste over for Gud (Joh 14,16. 26; 15,26). Løftet gik i opfyldelse på Pinsedagen.

Selv om Åndens dåb på Pinsedagen var en særlig og enestående begivenhed forbundet med Jesu sejr på korset og ophøjelse i himlen, er det at blive fyldt af Ånden en erfaring, som hele tiden skal gentages i de troendes liv (ApG 4,8. 31; 11,24; 13,9.52; Ef 5,18).

**Til at tænke over**

`Hvilke tegn er der på, at Helligånden arbejder i dit liv?`
