---
title:  Førstegrøden
date:   12/07/2018
---

Da folket lyttede til Peters tale, stak det dem i hjertet. Nogle af tilhørerne havde måske været i skaren, der forlangte Jesus korsfæstet nogle få uger tidligere (Luk 23,13-25). Men nu blev de overbevist om, at Jesus fra Nazaret virkelig var Guds udvalgte Messias, og med sorg spurgte de: ”Hvad skal vi gøre?“ (ApG 2,37)

`Læs ApG 2,38. Hvad er de to grundlæggende betingelser for tilgivelse?`

Omvendelse betyder en radikal forandring af retningen i ens tilværelse, at vende sig bort fra synd (ApG 3,19; 26,20) og ikke kun have en følelse af sorg eller samvittighedsnag. Sammen med tro, er sand omvendelse en gave fra Gud, men som alle gaver kan den afvises (ApG 5,31-33; 26,19-21; Rom 2,4).

Lige fra Johannes Døberens tid var omvendelse forbundet med dåb (Mark 1,4). Det vil sige, at dåb blev et udtryk for omvendelse, et ritual, der symboliserede renselsen fra synd og en moralsk fornyelse forårsaget af Helligånden (ApG 2,38; 22,16; sml. Tit 3,5-7).

`Lææs ApG 2,38-39. Hvilket særligt løfte gives til dem, der omvender sig og bliver døbt?`

På Pinsedagen blev menneskene ikke alene tilbudt tilgivelse for deres synd, men også Åndens fylde til personlig vækst, tjeneste i menigheden og især i mission. Dette var måske den allerstørste velsignelse; for den vigtigste grund til menighedens eksistens er, at den skal dele evangeliets gode nyhed (1 Pet 2,9). Fra dette tidspunkt ville de have forvisning om frelse og Helligåndens kraft, som ville udruste dem til den mission, kirken var kaldet til.

**Til at tænke over**

`Hvorfor er det af så stor betydning for alle, som ønsker at forkynde evangeliet, at vi indser, at vi har ”syndernes forladelse“? Hvilket håb kan vi tilbyde andre i Jesus, hvis vi ikke selv har det?`
