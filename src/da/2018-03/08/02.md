---
title:  Sagens kerne
date:   19/08/2018
---

Lige fra begyndelsen bestod menigheden i Antiokia af både (hellenistiske) jøder og uomskårne hedninger (ApG 11,19-21; Gal 2,11-13), som tilsyneladende levede fredeligt sammen. Men dette fredelige fællesskab blev ødelagt, da en gruppe troende fra Jerusalem ankom.

`Læs ApG 15,1-5. Hvad var det for et problem, menigheden stod over for?`

Traditionelt omtalt som judaister var disse individer fra Judæa muligvis de samme som dem, der i vers 5 omtales som troende farisæere. Det bør ikke overraske os, at der var nogle fra farisæernes parti i menigheden; for Paulus selv havde været en farisæer inden sin omvendelse (Fil 3,5). Det lader til, at denne gruppe var rejst til Antiokia på eget initiativ (ApG 15,24); men en anden hændelse, der også fandt sted nogen tid senere i Antiokia viser, at de fleste af jøderne, apostlene indbefattet, ikke var særligt begejstret over at have uomskårne hedninger i menigheden (Gal 2,11-13).

I sit brev til Galaterne taler Paulus ikke positivt om judaisterne og omtaler dem som nogle, der forvirrer (Gal 1,7; 5,10) og ”falske brødre“ (Gal 2,4), hvis egentlige motiv var at underminere den åndelige frihed, evangeliet giver, og føre de hedninge-kristne ind under lovtrældom.

Deres pointe var ganske enkel. Medmindre hedningerne blev omskåret og overholdt alle de jødiske ceremonilove, kunne de ikke blive frelst. Frelse, mente de, kunne kun findes inden for Guds pagtsfolk, og ifølge Det Gamle Testamente var der ingen anden måde at blive en del af Guds udvalgte folk på end ved at blive omskåret (1 Mos 17,9-14; 2 Mos 12,48). Kort sagt kunne hedninger kun blive frelst, hvis de først blev jødiske proselytter.

Paulus og Barnabas var selvfølgelig ikke enig i sådanne krav, som gik direkte imod hele evangeliets natur. Men den aggressive holdning hos gæsterne fra Jerusalem skabte en ophedet debat; ordet stasis i ApG 15,2 indebærer en form for konflikt eller splid. Sagen var imidlertid for alvorlig til kun at afgøres lokalt. Hele kirkens enhed stod på spil. Brødrene i Antiokia besluttede derfor at sende et antal delegerede til Jerusalem, deriblandt Paulus og Barnabas, for at komme frem til en løsning.

**Til at tænke over**

`Prøv at sætte dig i judaisternes sted. Hvilke argumenter ville du bruge til at forsvare dit synspunkt?`
