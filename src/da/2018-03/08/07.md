---
title:  Til videre studium
date:   24/08/2018
---
”De jødiske troende havde i reglen en tendens til ikke at bevæge sig fremad så hurtigt som Guds forsyn banede vej. Det var tydeligt fra resultatet af apostlenes arbejde blandt hedningerne, at de troende fra denne folkegruppe ville blive langt flere end antallet af jøde-kristne. Jøderne frygtede, at hvis deres loves restriktioner og ceremonier ikke blev gjort obligatoriske for hedningerne som en betingelse for medlemskab i kirken, ville jødernes nationale særtræk, som indtil nu havde holdt dem adskilt fra alle andre folk, til sidst forsvinde blandt dem, der modtog evangeliets budskab …

De jøde-kristne, der levede inden for templets synsvidde, tillod naturligt deres sind at vende tilbage til de særlige privilegier, som jøderne havde som nation. Når de så, at den kristne kirke forlod jødedommens ceremonier og traditioner, og forstod, at den særlige hellighed, som de jødiske skikke indeholdt, snart ville forsvinde i lyset af den nye tro, blev mange vrede på Paulus som den, der i høj grad var årsag til denne forandring. Ikke engang alle disciplene var rede til villigt at godtage apostelmødets beslutning. Nogle gik med iver op i ceremoniloven, og de betragtede Paulus med uvilje, fordi de mente, at hans principper i forhold til jødernes lovs forpligtelser var for slappe.“ (Ellen White, The Acts of the Apostles, s. 189; 197).

**Spørgsmål til drøftelse**

`1.	Hvordan opfatter vi udsagnet: at tilhøre den ”rette“ kirke garanterer ikke frelse? For eksempel var Israel virkelig den ”rette kirke“; men det betød ikke, at alle, der tilhørte Israel, blev frelst. Hvis det ikke garanterer frelse at tilhøre den rette kirke, hvad er så fordelen ved at være en del af den?`

`2.	Et af de første store stridsspørgsmål i den tidlige kristne kirke var, om man skulle acceptere uomskårne hedninger i trosfællesskabet. Har vi lignende problemstillinger i vores kirke i dag, og hvad kan vi lære af eksemplet i ApG 15?`

`3.	Drøft i klassen, hvilke argumenter de jødekristne kan have brugt til forsvar for deres synspunkt om, at hedningerne først måtte blive jøder, før de kunne tilslutte sig den kristne kirke, som de med rette så som en forlængelse af det pagtsløfte, der var givet til Israel. Hvilke modargumenter er der? Hvordan kan en gennemgang af begge siders argumenter vise os, hvorfor problemstillinger, som i dag synes så indlysende, på et andet tidspunkt i historien synes meget vanskeligere, end de gør for os nu?`
