---
title:  Den apostolske udtalelse
date:   22/08/2018
---

`Læs ApG 15,28-29. Hvilke fire forbud besluttede man at pålægge de hedninge-kristne?`

Hovedproblemet på apostelmødet blev løst på en tilfredsstillende måde. Frelse fås ved tro, og de troende hedninger skal derfor fritages fra omskærelse, når de tilslutter sig kirken. Men der var fire ting, de skulle afholde sig fra: 1) kød, ofret til afguder i hedenske ritualer og derefter serveret ved tempelfester eller solgt på markedet; 2) blod; 3) kød fra kvalte dyr, dvs. kød, hvor blodet ikke fik lov til at løbe ud af det slagtede dyr samt 4) utugt i forskellige former.

I dag betragter de fleste kristne spiseforskrifterne (forbud 1-3) som midlertidige anbefalinger. De argumenterer med, at siden disse ting i særlig grad var afskyelige for jøder, var forbuddet kun ment som en overgangsfase til at udligne forskellen mellem jødiske og hedenske troende. Det påstås også ofte, at alle andre gammeltestamentlige love, deriblandt også de levitiske spiselove (3 Mos 11) og sabbatsbuddet (2 Mos 20,8-11), som ikke er med på listen, ikke længere gælder for de kristne.

Men det såkaldte apostolske brev var hverken midlertidigt eller et nyt kristent moralkodeks, som udelod det, der havde med Det Gamle Testamente at gøre. Under Helligåndens vejledning havde apostlene og menighedens ældste faktisk kopieret reglerne fra 3 Mos 17-18, som havde med Israels udenlandske beboere at gøre.

I 3 Mosebogs sammenhæng handlede disse forbud om at afsværge hedenskab. Udlændinge, som ønskede at bo i Israel, skulle afstå fra de hedenske skikke, som de var vant til (3 Mos 18,30). På samme måde skulle enhver hedning, der kom til troen og ønskede at tilslutte sig menigheden, tage tydelig afstand fra hedenskab.

Men det var kun det første skridt. Efterfølgende var det naturligvis forventet, at den nye kristne skulle gøre Guds vilje ved at adlyde de bud, som gælder for alle, som er fra før Moseloven og ikke i sig selv ceremonielle, ligesom sabbatten (1 Mos 2,1-3) og forskellen mellem ren og uren føde (1 Mos 7,2).

At påbuddet ikke var midlertidigt er fx tydeligt i Åb 2,14.20, hvor det første og det sidste forbud gentages, og de andre to er underforstået. Historiske beviser fortæller os, at disse befalinger blev betragtet som gældende langt efter nytestamentlig tid.

**Til at tænke over**

`Hvordan kan vi, når der opstår uenighed, lære at sidde sammen og lytte til hinanden og med en respektfuld og ydmyg holdning drøfte problemerne for at finde en løsning?`
