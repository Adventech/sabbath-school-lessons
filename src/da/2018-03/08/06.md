---
title:  Brevet fra Jerusalem
date:   23/08/2018
---

`Læs ApG 15,22-29. Hvilke yderligere foranstaltninger blev der taget af menigheden i Jerusalem med hensyn til de beslutninger, der blev truffet under apostelmødet?`

Det første, man besluttede, var at skrive et brev til de hedningetroende for at informere dem om, hvad der var blevet besluttet. Brevet, som var skrevet i apostlenes og de ældste i Jerusalems navn, var et officielt dokument, som udtrykte menigheden i Jerusalems ledelsesposition i forhold til de andre kristne grupper. Dette skyldtes helt sikkert apostlenes lederskab. Skrevet i år 49 e.Kr., som er det mest sandsynlige årstal for apostelmødet, er dette brev et af de allertidligste kristne dokumenter, vi har.

Menigheden i Jerusalem besluttede også at udpege to af de delegerede, Judas Barsabas og Silas, til at rejse med Paulus og Barnabas til Antiokia. Deres opgave var at medbringe brevet og bekræfte dets ægthed.

`Læs ApG 15,30-33. Hvordan reagerede menigheden i Antiokia på brevet?`

Da brevet var blevet læst, blev menigheden fyldt med stor glæde over det opmuntrende budskab, at der ikke var krav om, at de omvendte hedninger skulle omskæres. De havde heller ingen indvendinger mod brevets krav (de fire forbud fra apostlene). Den første alvorlige splid i den første kirke var dermed løst, i hvert fald i teorien.

Ved apostelmødets afslutning var Paulus’ evangelium blevet anerkendt af kirkens ledere i Jerusalem, som gav ham og Barnabas håndslag på det som et tegn på anerkendelse og tillid (Gal 2,9). Men for de jødekristne, som blev ved med at leve efter de jødiske love og regler, var det stadigvæk et stort problem at sidde til bords sammen med hedningerne, som i deres opfattelse stadigvæk var rituelt urene.

Det fremgår fx i den hændelse, som involverer Peter i Gal 2,11-14. ”Selv disciplene,“ siger Ellen White, ”var ikke alle forberedt på villigt at godtage apostelmødets beslutning.“ (The Acts of the Apostles, s. 197).

**Til at tænke over**

`Hvor svært er det for dig at være sammen med troende af en anden race, kultur eller social klasse, hvis du skal være helt ærlig? Hvordan kan du rense dig fra denne helt klare anti-evangeliske holdning?`
