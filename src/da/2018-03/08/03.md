---
title:  Omskærelse
date:   20/08/2018
---

Jødernes tradition for omskærelse var en anordning, som var blevet indstiftet af Gud selv som et tegn på hans pagt med Abrahams efterkommere som et udvalgt folk (se Matt 15,2.9 og 1 Mos 17,9-14).

`Læs 2 Mos 12,43-49. Hvem udover mænd, der var født som israelitter, skulle omskæres?`

Pagtens velsignelser var ikke forbeholdt dem, der var født som israelitter, men indbefattede enhver slave eller tilrejsende fremmed, der ønskede at få del i dem; men betingelsen var, at de skulle omskæres. Efter omskærelsen fik den fremmede samme status hos Gud som den indfødte israelit: ”han skal være som en af landets egne“ (2 Mos 12,48).

Omskærelse var derfor nødvendig (for en mand) for at blive fuldgyldigt medlem af Guds pagtssamfund. Og fordi Jesus var Israels Messias, virkede det indlysende, at judaisterne insisterede på, at hedninger ikke kunne nyde godt af frelsen i Jesus uden først at blive jøde.

`Læs Rom 3,30 og 1 Kor 7,18 og Gal 3,28;5,6. Hvordan var Paulus’ opfattelse af omskærelsen?`

Ved at sige, at ingen hedning kunne blive frelst uden først at blive jøde, blandede disse mænd to forskellige ting: pagt og frelse. At være medlem af Guds pagtsfolk garanterede ikke frelse (Jer 4,4; 9,25). Desuden blev Abraham selv frelst (retfærdiggjort) af tro, som jo netop skete før, ikke fordi han blev omskåret (Rom 4,9-13). Frelse har altid været ved tro, mens pagten var en foranstaltning, hvorved Gud i sin nåde ønskede at gøre sig selv og sin plan kendt for hele verden. Israel blev udvalgt med netop den hensigt (1 Mos 12,1-3).

Men problemet var, at ved at knytte tanken om pagt og frelse alt for tæt sammen, kom disse troende til at betragte omskærelse som noget, der gjorde dem fortjent til frelse. Men Guds frelsende nåde fungerer ikke i samme sfære som menneskers gerninger. At påtvinge de hedninge-kristne omskærelse som et middel til frelse var derfor at forvrænge evangeliets sandhed (Gal 1,7; 2,3-5), ophæve Guds nåde (Gal 2,21), og Kristus ville ikke gavne dem noget (Gal 5,2). Desuden var det at fornægte, at evangeliet var for hele verden (Kol 3,11; Tit 2,11). Paulus kunne aldrig være enig i en sådan måde at tænke på.

**Til at tænke over**

`Hvilken fare ligger der i at tro, at man bliver frelst, bare man er medlem af den rette kirke?`
