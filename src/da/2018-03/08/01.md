---
title:  Apostelmødet i Jerusalem
date:   18/08/2018
---

> <p>Ugens vers</p>
>”Men vi tror, at vi bliver frelst ved Herren Jesu nåde på samme måde som de“ (ApG 15,11).

**Introduktion**

Efter mere end to år vendte Paulus og Barnabas tilbage til Antiokia i Syrien. Siden hele menigheden der havde været med til at sende dem ud som missionærer, var det naturligt, at de skulle aflægge en rapport for menigheden. Men i rapporten blev der ikke lagt vægt på, hvad de havde udrettet, men på, hvad Gud selv havde gjort gennem dem.

Rapportens fokus var selvfølgelig den store succes, deres mission blandt hedningerne havde været, selv om mange jøder også var kommet til troen. Men efter hændelsen med Cornelius var uomskårne hedningers omvendelse blevet et stridspunkt (ApG 11,1-18), og nu, hvor et stort antal af dem blev optaget i menigheden som medlemmer, blev dette punkt særlig vanskeligt. Mange af de troende i Jerusalem var ikke glade. De mente, at hedninger først skulle omskæres, altså blive jødiske proselytter, før de kunne blive en del af Guds folk og have samfund med dem.

ApG 15 handler om, at hedningeproblemet når et kritisk punkt og om, hvordan menigheden arbejdede sammen for at finde en løsning. Apostelmødet i Jerusalem var et vendepunkt i apostelkirkens historie, når det gjaldt dens verdensomfattende mission.

**Ugens tekster**

*	ApG 15
* Gal 2,11-13
* 2 Mos 12,43-49
* Rom 3,30
* 3 Mos 18,30
* Åb 2,14.20
