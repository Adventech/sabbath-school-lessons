---
title:  Debatten
date:   21/08/2018
---

`Læs ApG 15,7-11. Hvad bestod Peters bidrag til debatten i Jerusalem af?`

Lukas rapporterer selvfølgelig ikke alt det, der foregik under mødet. Det kunne fx være interessant at vide, hvilke argumenter judaisterne bragte for deres synspunkt (ApG 15,5) og også Paulus’ og Barnabas’ svar (ApG 15,12). Det faktum, at vi kun har Peters og Jakobs taler gengivet, viser hvilken betydning disse mænd havde blandt apostlene.

I sin tale henvendte Peter sig til apostlene og de ældste og mindede dem om sin egen oplevelse med Cornelius flere år tidligere. Hans argument var i bund og grund det samme, som han tidligere havde brugt over for brødrene i Jerusalem (ApG 11,4-17). Gud havde selv vist, at han anerkendte Cornelius’ omvendelse (selv om han var en uomskåret jøde) ved at give ham og hans hus den samme Åndens gave, som han havde givet apostlene på Pinsedagen.

I sit guddommelige forsyn havde Gud brugt ikke mindre end personen Peter for at overbevise de jødiske troende om, at han ikke gør forskel på jøde og hedning, når det gælder frelse. Selv om de manglede de rensende fordele fra den gamle pagts love og regler, kunne de troende hedninger ikke længere betragtes som urene, for Gud selv havde renset deres hjerter. Peters afsluttende udtalelse lød meget som noget, man kunne forvente fra Paulus: ”Vi tror, at vi bliver frelst ved Herren Jesu nåde på samme måde som de“ (ApG 15,11).

`Læs ApG 15,13-21. Hvilken løsning på hedningeproblemet foreslog Jakob?`

Jakobs tale antyder, at han havde en myndighedsstilling (sml. ApG 12,17; 21,18; Gal 2,9. 12). Uanset, hvad han må have ment med genopbygningen af Davids faldne hytte, som i Amos’ profeti henviser til genoprettelsen af Davids kongeslægt (Amos 9,11-12), var det Jakobs hovedformål at vise, at Gud allerede havde gjort det muligt for hedningerne at tilslutte sig et genoprettet ”Guds folk“ og dermed blive en del af Israel.

På denne bagrund var det hans forslag, at der ikke skulle lægges yderligere restriktioner på omvendte hedninger end dem, man normalt ville kræve af udlændinge, der ønskede at bo i Israel.
