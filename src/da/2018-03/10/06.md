---
title:  Tyrus og Cæsarea
date:   06/09/2018
---

Efter Milet fortæller Lukas ret detaljeret om Paulus’ videre rejse. Han var stadig på vej til Jerusalem, men tilbragte en uge i Tyrus på den fønikiske kyst, hvor skibet skulle losse (ApG 21,1-6). Mens han var der, tryglede de troende ham om ikke at tage til Jerusalem. At de troendes opfordring til Paulus om ikke at rejse til Jerusalem var inspireret af Helligånden, er ikke nødvendigvis i modsætning til det, Ånden tidligere havde vejledt apostlen til at gøre. Det græske udtryk etheto en tō pneumati (”ledet af Ånden“) i ApG 19,21 viser snarere, at Paulus ikke på egen hånd havde taget beslutning om at rejse til Jerusalem. Ånden kan have vist de kristne i Tyrus de farer, der ville møde Paulus, og måske var det af medmenneskelig omsorg, at de anbefalede ham ikke at fortsætte. Paulus var ikke selv sikker på, hvad der ville ske med ham i Jerusalem (ApG 20,22-23). Guddommelig ledelse afslører ikke altid alt, selv ikke for en person som Paulus.

`Læs ApG 21,10-14. Hvilken speciel hændelse fandt sted i Cæsarea med hensyn til Paulus’ rejse til Jerusalem?`

Agabus var en profet fra Jerusalem, som allerede var blevet omtalt I ApG 11,27-30 i forbindelse med hungernøden. Ligesom en del af de gammeltestamentlige profetier (fx Es 20,1-6; Jer 13,1-10) blev hans budskab udført som handling; det var en levende illustration for, hvad der kom til at ske med Paulus, når han ankom til Jerusalem, og hvordan hans fjender ville overgive ham til hedningerne (romerne).

De, som var sammen med Paulus, opfattede åbenbart Agabus’ budskab som en advarsel, ikke en forudsigelse, så de forsøgte på enhver måde at overbevise apostlen om, at han ikke skulle tage til Jerusalem. Men selv om Paulus var dybt rørt over deres reaktion, var han fast besluttet på at gennemføre sin opgave, selv om det skulle koste ham livet. For ham var evangeliets integritet og kirkens enhed vigtigere end hans egen sikkerhed og interesse.

”Aldrig før havde apostlen nærmet sig Jerusalem med så tungt et hjerte. Han vidste, at han ikke ville møde mange venner, men mange fjender. Han nærmede sig den by, som havde forkastet og dræbt Guds Søn, og som nu havde truslen om guddommelig vrede hængende over sig.“ (Ellen White, The Acts of the Apostles, s. 397-398).

**Til at tænke over**

`Misforstået, bagtalt, mishandlet og ofte hadet; alligevel fortsatte Paulus ufortrødent fremad i tro. Hvordan kan vi lære at gøre det samme i nedslående situationer?`
