---
title:  Milet
date:   05/09/2018
---

På sin vej til Jerusalem gjorde Paulus endnu et stop, denne gang i Milet, hvor han holdt en afskedstale for menighedslederne fra Efesos.

`Læs ApG 20,15-27. Hvad lagde Paulus vægt på i begyndelsen af sin tale?`

Siden Paulus allerede havde lagt planer om en ny rejse, som indbefattede Rom og Spanien (Rom 15,22-29), troede han, at han aldrig ville vende tilbage til provinsen Asien igen. Derfor begyndte han sin tale med en slags oversigtsrapport over de år, han havde tilbragt i Efesos. Men rapporten koncentrerede sig ikke kun om fortiden, men også om fremtiden; for han frygtede det, der kunne ske med ham i Jerusalem.

Paulus’ frygt var ikke ubegrundet. Menigheden i Jerusalem betragtede ham med en vis skepsis, ja næsten fjendskab på grund af hans fortid som forfølger og det omskærelsesfrie evangelium han forkyndte (ApG 21,20-26). For de jødiske myndigheder var han ikke andet end en forræder og frafalden fra deres religiøse traditioner (ApG 23,1-2). I midten af det første århundrede var Judæa grebet af revolutionære og nationalistiske idealer, ikke mindst på grund af romernes dårlige styre. Denne atmosfære fik indflydelse på alle dele af det jødiske samfund, muligvis også den kristne kirke. I en sådan sammenhæng må en tidligere farisæers aktiviteter blandt hedningerne have gjort ham til en berygtet person (ApG 21,27-36).

Paulus havde også andre bekymringer. I ApG 20,28-31 fokuserer han på, hvordan menighedens ældste i Efesos skulle håndtere problemet med falske lærere, som han sammenlignede med glubske ulve, som skulle forsøge at føre hjorden på afveje og ødelægge den. Selv inden for kirken og selv på et så tidligt tidspunkt i dens historie var faren for falske lærere altså en virkelighed. Som Salomo i en anden sammenhæng og på et andet tidspunkt sagde: ”Der er intet nyt under solen“ (Præd 1,9). Den kristne kirkes historie viser den utrolig store skade, som falske lærere har bragt ind i kirken. Og problemet vil blive ved med at være der lige til enden (2 Tim 4,3).

Der er ingen tvivl om, at Paulus havde mange bekymringer. Alligevel vaklede hans trofasthed og ihærdighed aldrig.

**Til at tænke over**

`Læs 2 Kor 4,8-14. Hvad siger Paulus i disse vers, som vi bør tage til os og bruge, især når vi udsættes for prøvelser? Hvad er Paulus’ grundlæggende håb?`
