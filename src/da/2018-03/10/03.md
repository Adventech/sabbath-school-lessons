---
title:  Efesos – 2
date:   03/09/2018
---

I Efesos fulgte Paulus sin vane med først at tale i synagogen. Da der opstod modstand, flyttede han og de nye troende til en forsamlingssal, der tilhørte Tyrannus, hvor Paulus dagligt underviste i to år (ApG 19,8-10). Lukas’ opsummering af Paulus’ arbejde i Efesos er, at hele provinsen Asien blev grundigt gennemarbejdet med evangeliet (ApG 19,10.26).

I ApG 19,11-20 tilføjer Lukas et par mirakelhistorier, der beskriver Guds krafts sejr i en by, hvor magi og overtroiske skikke var meget almindelige. Der er ingen tvivl om, at Gud kunne helbrede gennem Paulus; men at selv tørklæder eller bælter, som Paulus havde rørt ved, havde helbredende effekt (ApG 19,12), kan for mange synes mærkeligt. Men det ligner i nogen grad Jesu helbredelse af kvinden med blødninger (Luk 8,44). Efesernes overtro kan have fået Gud til at udføre ”usædvanlige undergerninger“, som Lukas siger (ApG 19,11). Måske er dette et eksempel på, at Gud møder menneskers behov på deres eget forståelsesniveau.

Tilfreds med resultatet af sit arbejde i Efesos besluttede Paulus at rejse til Jerusalem (ApG 19,21). Lukas giver ingen begrundelse for denne rejse; men vi ved fra Paulus’ egne skrifter, at han ønskede at aflevere de pengegaver, han havde indsamlet til de fattige i menigheden i Jerusalem (Rom 15,25-27; 1 Kor 16,1-3). En stor hungersnød under kejser Claudius havde medført fattigdom blandt brødrene i Jerusalem, og i deres appel om hjælp (Gal 2,10) så Paulus en anledning til både at styrke brødrenes tillid til hans stilling som apostel og enheden i en nu multikulturel kirke. Det gjorde han vel vidende om den risiko, han løb (ApG 20,22-23; Rom 15,31).

`Læs ApG 19,23-41. Hvad var den egentlige årsag til den modstand mod Paulus, der opstod i Efesos i den sidste tid, han opholdt sig der?`

Modstanden drejede sig om hedningernes afgudsdyrkelse, som blev alvorligt truet på grund af Paulus’ arbejde. Demetrius’ motivation var helt klart økonomisk; men han var i stand til at vende det til en religiøs sag, fordi Artemis-templet, som blev betragtet som et af oldtidens syv vidundere, lå i Efesos.

**Til at tænke over**

`Læs ApG 19,27. Bemærk, hvor listigt Demetrius var i stand til at bruge religiøs ”fromhed“ som et argument for at holde pengestrømmen gående. Hvad kan denne beretning lære os i dag?`
