---
title:  Troas
date:   04/09/2018
---

Efter oprøret (ApG 19,23-41) besluttede Paulus sig for at forlade Efesos. Men han tog en stor omvej gennem Makedonien og Akaja i stedet for at tage direkte til Jerusalem (ApG 20,1-3). Med ham på denne rejse var der repræsentanter for nogle af de hedningekristne menigheder (ApG 20,4).

`Læs ApG 20,7-12. Hvad er der forkert med det almindelige argument for, at disse vers er med til at bevise, at sabbatten var blevet forandret til søndag?`

Paulus’ ophold i Troas endte med et menighedsmøde på ”den første dag i ugen“ (ApG 20,7). De var samlet ”for at bryde brødet,“ som sandsynligvis henviser til nadveren, med eller uden et fællesmåltid, som fra de tidligste dage i menigheden i Jerusalem ofte var blevet kombineret (ApG 2,42.46). At der ikke omtales noget bæger eller bøn udelukker ikke denne mulighed. Hændelsen bruges ofte som et bevis på, at i hvert fald hedningekristne menigheder på Paulus’ tid allerede havde erstattet sabbatten med søndag som tilbedelsesdag.

Men inden man kan godtage en sådan påstand, må man fastslå helt nøjagtigt, hvilken dag mødet fandt sted samt mødets art. Anvendelsen af lys sammen med det faktum, at Paulus blev ved med at tale til midnat og derefter til daggry – for ikke at glemme Eutykus’ dybe søvn, viser, at det var et aftenmøde.

Spørgsmålet er, om det var aftenen og natten før søndag eller natten efter søndag. Svaret afhænger af, hvilket system Lukas brugte til at angive tid, om det var det jødiske system fra solnedgang til solnedgang, eller det romerske system fra midnat til midnat. Hvis det er det første, var det altså lørdag aften; men hvis det var det sidstnævnte, var det søndag aften.

Uanset, viser sammenhængen i ApG 20,7-20, at selv om mødet fandt sted lørdag aften, var det ikke en almindelig menighedssamling, men en særlig begivenhed, fordi Paulus skulle rejse den følgende morgen. Det er svært at se, hvordan dette ene usædvanlige møde kan give støtte til søndagshelligholdelse. Kendsgerningen er, at det ikke gør det.

**Til at tænke over**

`Tænk over alle begrundelserne for, at det er rigtigt at holde den syvende dag som sabbat. Hvordan er Bibelens støtte til sabbatten med til at bekræfte os i vores identitet som syvendedags adventistkristne og det kald, vi har fået til at forkynde de tre englebudskaber for verden?`
