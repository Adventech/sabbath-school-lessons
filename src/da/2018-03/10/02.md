---
title:  Efesos – 1
date:   02/09/2018
---

ApG 18,24-28 fortæller, at mens Paulus var på vej til Efesos, kom en jødisk troende til byen. Han var en veltalende mand og godt kendt med Skrifterne. Ud fra den måde Lukas beskriver ham, er det tydeligt, at Apollos var en Jesu efterfølger: ”han var blevet oplært i Herrens vej, og med ildhu talte og underviste han udførligt om Jesus“ (ApG 18,25). Men alligevel kendte han kun til Johannes’ dåb. Apollos var blevet døbt af Johannes Døber, og lærte Jesu arbejde at kende, mens han var på jorden; men han må være flyttet fra området, måske tilbage til Alexandria, før begivenhederne i påsken og pinsen fandt sted.

Det forklarer, hvorfor Akvila og Priskilla gav ham yderligere undervisning. Selv om han ud fra Skrifterne var i stand til at vise, at Jesus var Israels Messias (ApG 18,28), havde han brug for at blive opdateret med hensyn til kristendommens udvikling efter Jesu himmelfart. Men Akvila og Priskilla gjorde endnu mere for Apollos. Sammen med de andre troende i Efesos gav de ham et anbefalelsesbrev til menighederne i Akaja (ApG 18,27), som gjorde det muligt for ham at udføre et effektivt arbejde i Korinth (1 Kor 3,4-6; 4,6; 16,12).

`Læs ApG 19,1-7. Hvad oplevede Paulus, da han ankom til Efesos?`

Historien om Apollos er knyttet til beretningen om de tolv mænd, som Paulus mødte, da han kom til Efesos – deres situation var meget ens. Deres omtale som ”disciple“ og Paulus’ spørgsmål til dem viser, at de allerede troede på Jesus. Samtidig viser deres svar til Paulus, at de – ligesom Apollos – var tidligere disciple af Johannes Døber, som var blevet Jesu efterfølgere uden at have oplevet Pinsedagen. De skulle få anledning til at opleve en dybere erfaring med Herren.

”Da Paulus kom til Efesos, fandt han tolv brødre, der ligesom Apollos havde været Johannes Døbers disciple, og ligesom ham havde de fået en vis kundskab om Kristi gerning. De havde ikke de samme evner som Apollos; men med den samme oprigtighed og tro ønskede de at dele den kundskab med andre, som de havde modtaget.“ (Ellen White, The Acts of the Apostles, s. 282).

Vi må se deres nye dåb i lyses af denne særlige situation. De kom ikke fra et andet kristent kirkesamfund; de erfarede heller ikke en ny omvendelse. De blev kun integreret i kristenhedens hovedstrømning. At de modtog Helligånden og talte i tunger betyder sandsynligvis, at de nu ligesom Apollos blev fuldt udrustet til at vidne om Jesus Kristus som kristne missionærer, hvor end de tog hen.
