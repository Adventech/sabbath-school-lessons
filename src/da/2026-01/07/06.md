---
title:  Tilfredshed
date:   12/02/2026
---

`Hvad er ifølge Paulus nøglen til at være tilfreds med sin lod i livet? Fil 4,10-13.19`

Når ulykken rammer (sult, sygdom, ulykke, tab), finder vi ud af, hvad der virkelig betyder noget, og vi lærer at værdsætte det, vi tidligere tog for givet. Modgang og det at ”lide mangel“ (Fil 4,12) kan være med til at styrke troen.

Omvendt er det vigtigt, at vi gør os klart, at ”overflod“ (Fil 4,12) kan være flygtig (se Ords 23,5). Som både Job og Paulus udtrykker det, er vi kommet tomhændet ”til verden, og tomhændet skal vi gå ud af den“ (1 Tim 6,7; Job 1,21).

Læg mærke til følgende løfter:

Sl 23,1: ”Herren er min hyrde, jeg lider ingen nød“.

Matt 6,32: ”Jeres himmelske fader ved, at I trænger til alt dette“.

1 Pet 5,7: ”Kast al jeres bekymring på ham, for han har omsorg for jer“.

Fil 4,19: ”Min Gud vil fuldt ud give jer alt, hvad I har brug for, af sin rigdom på herlighed i Kristus Jesus“.

Og endnu vigtigere og langt mere vidunderligt: ”Alt formår jeg i ham, der giver mig kraft.“ Det er nok de færreste, der fuldt ud forstår, hvad ”alt“ indebærer. Vi skal selvfølgelig bede i overensstemmelse med Guds vilje, men vi beder i reglen kun om en brøkdel af det, han ønsker at give os. Som Jak 4,2 formulerer det: ”I … opnår intet, fordi I ikke beder“.

Her er noget af det, som vi uden videre kan bede Gud om, fordi vi allerede ved, at det er i overensstemmelse med hans vilje:

- En ven eller en elskets frelse (1 Tim 2,3-4).
- Mod til at dele vores tro (Åb 22,17).
- Tilgivelse, når vi bekender vores synder (1 Joh 1,9).
- Styrke til at gøre Guds vilje (Hebr 13,20).
- Kærlighed til dem, der hader og mishandler os (Matt 5,44).
- Visdom, når vi står med svære valg (Jak 1,5).
- En større forståelse af sandheden i Guds ord (Joh 8,32)

`Til eftertanke. Hvordan håndterer du, at det, du har bedt om, ikke sker – eller måske ikke vil komme til at ske?`