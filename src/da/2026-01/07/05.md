---
title:  Det skal I lægge jer på sinde
date:   11/02/2026
---

Den fred, der overgår al forstand, vil ”bevare jeres hjerter og tanker i Kristus Jesus“ (Fil 4,7). Vores tanker har brug for beskyttelse, og Fil 4,7 anvender interessant nok en militær metafor i forbindelse med Guds fred, idet det græske verbum (phroureō) almindeligvis anvendes om en garnison af soldater, der beskytter en by mod invasion (2 Kor 11,32; se også ApG 9,24).

Indre fred hænger desuden sammen med at leve i overensstemmelse med Guds vilje. ”Stor er lykken for dem, der elsker din lov, intet får dem til at snuble“ (Sl 119,165).

`Hvad opfordrer Paulus her filipperne til at gøre? Fil 4,8-9`

Paulus indleder disse vers med et ”i øvrigt“. Herefter følger en liste af 6 dyder efterfulgt af en kortfattet opsummering og en opfordring til at følge Paulus’ eksempel. Denne tværkulturelle formaning med vægt på henholdsvis dyder og eksempel passer fint ind i Filippis græsk-romerske kultur. Dyderne her er dog bibelske og ikke græske, idet de fire kernedyder inden for græsk filosofi, visdom, retfærdighed, mod og selvbeherske, mangler.

1. _Sandt_ – det er ikke tilfældigt, at listen begynder med netop sandhed, som Jesus selv i den bibelske fortælling (”Sandelig, sandelig siger jeg jer…“) og samtlige nytestamentlige forfattere tillægger stor betydning (se f.eks. ApG 26,25; Rom 1,18; 1 Kor 13,6; 2 Kor 4,2; Ef 4,15; 1 Tim 3,15; Jak 1,18; 1 Pet 1,22; 1 Joh 2,21).
2. _Ædelt_ – På græsk betegner ordet en personlig egenskab (se f.eks. 1 Tim 3,8.11; Tit 2,2, hvor udtrykket oversættes med ”agtværdig“).
3. _Ret_ – defineret af Guds retfærdige karakter (se også Fil 1,7).
4. _Rent_ – Når tanke og handling er affødt af Guds retfærdiggørelse, som vi modtager i tro (se 1 Joh 3,3).
5. _Værd at elske og værd at tale godt om_ – ”Kort sagt, det gode og det rosværdige“ (Fil 4,8).

Og for, at der ikke skal herske nogen som helst tvivl om, hvad han mener, henviser Paulus til det, ”I har lært og taget imod og hørt og set hos mig, det skal I gøre“ (Fil 4,9).