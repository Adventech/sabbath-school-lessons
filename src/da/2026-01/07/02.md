---
title:  Rollemodeller
date:   08/02/2026
---

Vi er alle indimellem stødt på mennesker, som vi ser op til og ønsker at efterligne. Det er grundlæggende vigtigt for børn at have gode rollemodeller. I begyndelsen vil det fortrinsvis være deres forældre, men senere i livet også andre, de møder eller hører/læser om. Også i det bibelske persongalleri er der mennesker, som vi kan spejle os i og lære af.

Der er desværre langt imellem gode rollemodeller i det offentlige rum. Vi bombarderes konstant med fængende overskrifter til beretninger med slibrige detaljer om de kendtes mere eller mindre forskruede liv. Selvom Paulus’ læsere i Filippi selvfølgelig ikke havde internettet at forholde sig til, stod de i en lignende situation.

Den verden, som Paulus dengang navigerede i, adskilte sig, når det kom til stykket, ikke synderligt fra vores, i hvert fald hvad korruption, amoral og ondskab angår. Så længe denne verden består, vil der altid være mere end nok ondskab i omløb. Spørgsmålet er: Hvordan forholder vi os til det?

`Hvad karakteriserer gode og dårlige rollemodeller her? Hvordan kan vi skelne dem fra hinanden? Fil 3,17-19`

Læg mærke til, at Paulus her græder over dem, som han er uenig med. De er ifølge Paulus ikke hans fjender, men ”fjender af Kristi kors“ (Fil 3,18). Korset, siger Paulus, nedbryder vores menneskelige skel og viser, at vi alle i bund og grund alle er syndere med behov for en frelser (se Ef 2,11-14).

Det er også vigtigt at bemærke, at Paulus tilskynder filipperne til at fokusere på de gode rollemodeller fremfor på de dårlige og efterligne dem, hvis liv ligner hans. Læg mærke til, at Paulus her formulerer sig på stort set samme måde, som han gør i Romerbrevet, hvor han formaner de kristne i Rom til at ”holde øje med dem, der i modstrid med den lære, I har taget imod, skaber splittelse og fører andre til fald. Hold jer fra dem! Den slags mennesker tjener ikke vor Herre Kristus, men deres egen bug“ (Rom 16,17-18).

`Til eftertanke. Kun Jesus er den perfekte rollemodel, og dog kan mennesker i visse tilfælde også tjene som rollemodeller. Hvilken slags rollemodel er du?`