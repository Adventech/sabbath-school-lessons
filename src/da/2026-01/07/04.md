---
title:  Glæd jer altid i Herren!
date:   10/02/2026
---

`Hvordan får vi ”Guds fred“? Fil 4,4-7`

Paulus tager efter endnu en formaning om at ”enes“ hul på et nyt tema, nemlig glæde i Herren (Fil 4,4-7).

Hvor ofte har du gjort dig unødige bekymringer over noget, der aldrig rigtigt blev til mere? Det er ikke uden grund, at Jesus gentagne gange opfordrer sine efterfølgere til ikke at bekymre sig (se Matt 6,25-34; 10,19). Også Peter minder os om, at vi kan kaste al vores ”bekymring på ham,“ som ”har omsorg for jer“ (1 Pet 5,7). Verden i dag står over for en lang række tilsyneladende uløselige problemer, men vi har lov at håbe på, at vores forløsning nærmer sig, og at Jesus snart kommer igen (se Matt 24,33; Luk 21,28; Jak 5,8).

Modgiften til bekymring er til enhver tid at bringe det, som trykker, frem for Gud (Fil 4,6.7), og det ”med tak“ i tillid til, at han vil gribe ind. Ordet ”påkaldelse“ (på græsk deēsis) anvendes typisk, når situationen er alvorlig (samme ord anvendes f.eks. i Luk 1,13; Fil 1,19; 1 Tim 5,5; Jak 5,16). Vores bønner er og bliver ”anmodninger“, men vi kan trygt regne med at blive hørt, når ”vi beder om noget, som er efter hans vilje“ (1 Joh 5,14). Vi kan være helt trygge i bevidstheden om, at alt, hvad der ligger os på sinde, nu er overgivet til Gud.

`Hvordan udvider disse tekster vores forståelse af begrebet ”Guds fred“? Sl 29,11; Es 9,6; Luk 2,14; Joh 14,27; 1 Kor 14,33`

Guds fred er knyttet til visheden om, at vi har evigt liv gennem Kristus vores frelser, og den fred er der intet her i verden, der kan erstatte (Rom 5,1; 6,23). Den fred påvirker alle aspekter af vores liv og ”overgår al forstand“ (Fil 4,7). Som det græske ord nous (forstand) slår fast, er det andet og mere end en intellektuel øvelse.

`Til eftertanke. Hvordan vil du formidle til andre, hvad det vil sige at opleve ”Guds fred“?`