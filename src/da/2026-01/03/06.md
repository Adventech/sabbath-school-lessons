---
title:  At stå sammen uden frygt
date:   15/01/2026
---

`Hvad er sammenhængen mellem at kæmpe ”sammen for troen på evangeliet“ og ”ikke på nogen måde“ at ”skræmmes“? Fil 1,27-30`

Satans strategi er ”del og hersk“. Splittelse er dødbringende, eller som Jesus udtrykte det: ”Hvis et hus er kommet i splid med sig selv, så kan det hus ikke bestå“ (Mark 3,25). Det er et enkelt princip, som Satan helst så, at vi glemte alt om. Kun når vi står sammen, kan vi opfylde vores profetiske rolle som forkyndere af et ”evigt evangelium … for dem, der bor på jorden, og for alle folkeslag og stammer, tungemål og folk“ (Åb 14,6) – et evangelium, der ifølge Jesus bygger på sandheden i Guds ord (Joh 17,17.19). Budskab, mission og sammenhold hænger uløseligt sammen, og med alle tre intakt har vi intet at frygte. Vi vil ”ikke på nogen måde skræmmes af modstanderne“, for Satan er som bekendt allerede overvundet. Dræbes vi end for vores tro, forsikres vi om, at de, der er ”ivrige efter at gøre det gode“ intet har at frygte (1 Pet 3,13). Djævelen kan umuligt hindre Guds sandhed i at nå ud.

`Hvad er det gennemgående tema i disse tekster? Matt 10,38; ApG 14,22; Rom 8,17; 2 Tim 3,12`

Tilværelsen er selv for det ”bedste“ af os langt fra let på denne faldne jord. Job var en retfærdig mand. Selv Gud bekræftede, at han var en ”retsindig og retskaffen og gudfrygtig mand, der holdt sig fra det, der var ondt“ (Job 1,1). Og dog ramte ulykken både Job og hele hans familie hårdt. Hvem har ikke personligt eller gennem andres erfaring måttet sande, at vi lever på kanten af afgrunden uden at ane, hvornår vi selv styrter i. Lidelse er mere eller mindre vores lod i livet, og det er i den forbindelse langt bedre at lide for Kristi skyld end for noget andet.

`Til eftertanke. Hvilket håb har vi som kristne – trods modgang?`