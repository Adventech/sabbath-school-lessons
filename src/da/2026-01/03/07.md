---
title:  Til videre studium
date:   16/01/2026
---

”Fra pinebænken, bålet, fangehullet, fra jordens huler lyder for hans øre martyrernes triumfråb. Han hører vidnesbyrdet fra standhaftige sjæle, som, skønt de lider nød, er syge og forpinte, dog vidner frygtløst og højtideligt for troen med disse ord: ‘Jeg ved, hvem jeg har troet på.’ Disse, som har ofret livet for deres tro, forkynder for verden, at han, til hvem de har sat deres lid, har magt til fuldt ud at frelse“ (Ellen White, Mesterens efterfølgere, s. 271).

”Aldrig har der været større splittelse indenfor kristenheden end i dag. Hvis nådegaverne (apostle, profeter, evangelister, hyrder og lærere – Ef 4,11-13) var nødvendige for at bevare den tidlige kristne menighed intakt, hvor meget mere har vi behov for dem i dag, hvis kristenheden igen skal stå sammen! Det er Guds hensigt, at kirken i de sidste tider skal forenes. Det fremgår tydeligt af profetierne. Vi bliver forsikret om, at ‘vægterne’ skal juble ‘i kor’, når de med ‘egne øjne ser … Herren vende hjem til Zion’ (Es 52,8), og i ‘endetiden’ vil ‘de indsigtsfulde’ forstå (Dan 12,10). Når dette opfyldes vil de, der i Guds øjne er vise, stå sammen i troen, for de, der har den rette forståelse, må nødvendigvis se tingene på samme måde … Kirken er tydeligvis ikke nået dertil endnu, og man kan deraf konkludere, at disse nådegaver endnu ikke har opfyldt deres formål“ (R.F. Cottrell, ”Introduction”, i Ellen White, Early Writings, s. 140).

**Spørgsmål til drøftelse**

`Med citatet af R.F. Cottrell i tanke, hvad skal der så til for at Helligånden kan samle Guds menighed i dag? Hvilken betydning har det i den forbindelse, at vi følger den vejledning, som vi af Gud har fået ved profetiens ånd?`

`Hvordan vil du forklare Bibelens lære om døden til en ven, som mener, at Paulus og andre afdøde kristne befinder sig sammen ”med Kristus“ i himlen?`

`Hvordan forholder vi os til, at denne verden er så fuld af lidelse? Hvordan er kendskabet til den kosmiske kamp mellem Gud og Satan med til at give os en dybere forståelse af lidelsens problem? Hvorfor må vi, når alt kommer til alt, se Jesus på korset som det ultimative udtryk for Faderens kærlighed, og lære at sætte vores lid til ham også i svære tider?`