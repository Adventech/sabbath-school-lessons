---
title:  ”Døden en vinding“
date:   12/01/2026
---

Alle er vi inddraget i den kosmiske strid mellem det gode og det onde, der til stadighed raser omkring os såvel som i os. Alle erfarer vi på den ene eller anden måde, at striden er en realitet, og indtil den dag, vi dør, påvirker den os.

`Hvad er det for en åndelig strid, vi er en del af, og hvilke våben er vi udstyret med? 2 Kor 10,3-6`

De mest dødbringende åndelige våben er tanker og idéer, det være sig gode såvel som dårlige. Satans foretrukne våben er bebrejdelser, svigt, latterliggørelse, trusler, gruppepres og et væld af andre midler, vi som kristne aldrig må benytte os af. Vi skal i stedet udvise kærlighed, nåde, fred, mildhed, tålmodighed, venlighed og selvbeherskelse. Brugt med omtanke og ført af Helligånden er ”Guds ord“ vores mest effektive våben (Ef 6,17), for kun Gud selv kan overbevise et andet menneske om noget som helst. Vi er blot redskaber i Guds hånd.

`Hvordan skal vi forstå det, Paulus siger her? Hvordan giver det mening i lyset af den kosmiske kamp? Fil 1,21-22`

Striden, der udkæmpes på det åndelige plan, handler om idéer og værdier. Men Kristus har allerede på korset sikret os sejr, og er vi forbundet med ham, vil vi aldrig kunne overvindes. I den sammenhæng er det ligegyldigt, om vi lever eller dør. Paulus er tryg ved, at uanset, hvad der sker med ham her og nu, og hvor uretfærdigt det end måtte være, er udfaldet af hans sag i hænderne på universets øverste retsinstans.

Som kristne bør vi ikke kæmpe så meget for vores rettigheder som for det, der er ret. Vores slogan er ikke ”magten har altid ret“, men ”ret skal være ret“. At overlade tøjlerne til Gud er ærefuldt og den eneste vej til sejr. Jesus er, som Paulus pointerer i Filipperbrevets andet kapitel, det mest fuldkomne eksempel på overgivelse til Gud.

`Til eftertanke. På hvilke måde oplever du lige nu, at den kosmiske kamp mellem godt og ondt er en realitet? Hvordan kan du finde trøst og styrke i visheden om, at Kristus allerede har sikret sejren?`