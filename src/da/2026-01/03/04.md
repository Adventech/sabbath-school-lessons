---
title:  At føle sig sikker
date:   13/01/2026
---

`Hvad mener Paulus mon, når han siger ”at bryde op og være sammen med Kristus … er langt det bedste“? Fil 1,23-24`

Netop denne tekst har været genstand for en del misforståelser. Den kristne lever for Kristus og risikerer at dø for ham. Døden er, hvis den gør indtryk og overbeviser andre om evangeliets validitet, ”en vinding“ (Fil 1,21). Er man villig til at dø for sin tro, må man trods alt være helt sikker i sin sag.

De døde ved som bekendt ”ingenting“, men hviler i graven indtil opstandelsen (se Præd 9,5; Joh 5,28-29). Derfor sagde Jesus da også om sin ven Lazarus, som var død: ”Vor ven Lazarus sover, men jeg går hen og vækker ham“ (Joh 11,11). Hvis det imidlertid forholder sig sådan, at man farer til himmels i det øjeblik, man dør, må Lazarus efter fire lykkelige dage i paradiset være blevet mødt af en engel med følgende besked: ”Beklager Lazarus, men Jesus kalder dig tilbage til jorden. Her kan du desværre ikke blive.“ Når man følger sådan en fejlslutning til dørs, viser den sig ikke at holde stik. Døden er som en drømmeløs søvn, og Kristus vil, når han kommer igen, vække dem, der er døde i troen på ham. Først derefter skal de opstandne sammen med dem, ”der lever og endnu er her“, rykkes ”bort i skyerne“ for ”at møde Herren i luften“ og for evigt være sammen med ham (se 1 Thess 4,16-17).

Når Paulus derfor henviser til ”at bryde op og være sammen med Kristus“, må det være en henvisning til Kristi lidelse og død. Inden længe skal han muligvis lide samme skæbne (2 Tim 4,6) for ligesom Kristus at ”nå frem til opstandelsen fra de døde“ (Fil 3,11). Næppe vil hans øjne lukke sig i døden, før han ”i ét nu, på et øjeblik“ ser Jesus komme for at hente sit folk til det sted, som han har beredt for dem, der elsker ham (Joh 14,3; 1 Kor 2,9).

Paulus er villig til at dø for Kristus, men han er også bevidst om, at det for filipperne vil være bedre, hvis han forbliver ”i live“ (Fil 1,24). Der findes med andre ord ikke noget entydigt svar på, hvorvidt det er bedst for en kristen at leve for Kristus eller at dø for ham. Som Paulus siger: ”Der trækkes i mig fra begge sider“ (Fil 1,23).

`Til eftertanke. De færreste af os ønsker at dø, men har du nogensinde tænkt over, at det næste du oplever i det øjeblik, du dør, er Kristi genkomst? Hvordan kan den tanke hjælpe dig med at forstå Paulus’ tankegang?`