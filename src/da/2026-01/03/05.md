---
title:  ”Stå fast i én ånd“
date:   14/01/2026
---

I sin sidste bøn for disciplene var der særligt én ting, der lå Jesus på sinde, nemlig at hans efterfølgere måtte være ét. Han så frem til efter korset at blive genforenet med sin far og med os: ”Fader, jeg vil, at hvor jeg er, skal også de, som du har givet mig, være hos mig, for at de skal se min herlighed, som du har givet mig“ (Joh 17,24). Jesus bad om, at hans børn måtte være ”ét ligesom vi“ (Joh 17,24). Splittelse ville, pointerede han, hindre mange i at komme til tro, og hele to gange understreger han, at vi skal være ét med ham og med Faderen ”for at verden skal tro“ og ”forstå, at du har udsendt mig“ (Joh 17,21.23).

`Sammenlign de to tekster. Hvad er ifølge både Paulus og Jesus nødvendigt for, at vi kan være ét? Fil 1,27; Joh 17,17-19`

Det græske ord, der i Fil 1,27 er oversat ”føre et liv, som svarer til“, er politeuomai, som ordret betyder ”at leve som borger“ – ikke i noget jordisk rige, men i gudsriget. Bjergprædikenen tegner et vidunderligt billede af, hvad der kendetegner Guds børn og dermed også borgerne i gudsriget. De er fattige i ånden og sagtmodige, de hungrer og tørster efter retfærdigheden. De er barmhjertige og rene af hjertet. De stifter fred, vender den anden kind til og elsker deres fjender. De velsigner og gør godt mod dem, der forbander og hader dem.

Man kan dårligt hidse sig op over eller blive vred på nogen, der handler sådan. Eller hvad? Faktisk har vi mennesker en tendens til at se skævt til dem, der i vores øjne virker lige lovligt ‘hellige’. For at få det bedre med os selv fristes vi til at pille dem ned eller leder efter svagheder for at bevise, at de i virkeligheden ikke er helt så gode, som de lader til at være. Måske burde vi i stedet være mere optaget af selv at være kærlige, generøse, barmhjertige og ydmyge.

I Testimonies for the Church siger Ellen White følgende om dem, der ”elsker verden og det, som den har at byde på, mere end de elsker Gud og sandheden“: ”Der hvor stolthed og verdslige ambitioner har fortrængt Kristi ånd, falder menigheden i ét med det omgivende samfund, den mister sit fokus og svækkes af uenighed og interne stridigheder“ (bd. 5, s. 277 og 240).

`Til eftertanke. Jesus er et eksempel ydmyghed og sagtmodighed. Hvilken indflydelse har det, når vi forsøger at efterligne ham?`