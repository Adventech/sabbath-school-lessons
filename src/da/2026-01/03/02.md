---
title:  ”Kristus … forherliget“
date:   11/01/2026
---

`Hvordan forventer Paulus, at retssagen mod ham vil ende? Hvad betyder mere for ham end frikendelse? Fil 1,19-20`

Paulus var ingen forbryder, men alligevel havde han mange gange tidligere været været forfulgt, eftersøgt eller fængslet. I sit brev til korintherne beskriver han detaljeret, hvad han har lidt: ”Jeg har slidt og slæbt, tit været i fængsel, fået slag i massevis, jeg har været i livsfare mange gange. Af jøderne har jeg fem gange fået fyrre slag minus ét, jeg har fået pisk tre gange, er blevet stenet én gang, har lidt skibbrud tre gange, jeg har drevet rundt på det åbne hav et helt døgn. Ofte på rejser, i fare på floder, i fare blandt røvere, i fare fra mit eget folk, i fare fra hedninger, i fare i byer, i fare i ørkener, i fare på havet, i fare blandt falske brødre. Jeg har arbejdet og slidt, ofte haft søvnløse nætter, lidt sult og tørst, ofte fastet, døjet kulde og manglet klæder“ (2 Kor 11,23-27).

Og dog er det langt fra disse lidelser, der hovedsaligt optager Paulus, for, som han selv udtrykker det: ”Hertil kommer det, som dagligt trykker mig: bekymringen for alle menighederne“ (2 Kor 11,28).

`Hvilket forhold har Paulus til de menigheder, han har plantet, og de mennesker, han har vundet for Kristus? 1 Kor 4,14-16; 1 Thess 2,10-11; Gal 4,19; Filem 10`

Som Jesus, der satte alt ind på at frelse os, var Paulus villig til at ”bruge alt, ja, selv blive brugt op“ for sine medkristnes skyld (2 Kor 12,15). Men paradoksalt nok er det de færreste, der værdsætter, at vi afspejler Kristus, eller som Paulus udtrykker det: ”Forfulgt bliver alle, som vil leve et gudfrygtigt liv i Kristus Jesus“ (2 Tim 3,12). Ikke desto mindre er trofaste kristne nok det bedste vidnesbyrd om, hvem Gud er, og det bedste bevis på, at evangeliet er sandt (se f.eks. Fil 1,7). ”Paulus’ tålmodighed og frejdighed under det lange og uforskyldte fængselsophold, hans mod og hans tro var en bestandig prædiken“ (Ellen White, Mesterens efterfølgere, s. 246)

`Til eftertanke. Tag et blik på dit eget liv. Hvordan reagerer du, når du mødes med uvenlighed og manglende respekt? Hvilket vidnesbyrd for Kristus er du, når det sker?`