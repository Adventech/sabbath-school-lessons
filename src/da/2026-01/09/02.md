---
title:  Forsoning for de fremmede og fjendske
date:   22/02/2026
---

`Hvem eller hvad sigter Paulus til, når han siger ”jer, som før var fremmede og fjendske af sind“, og hvad er det, Kristi død bidrager med i den forbindelse? Kol 1,21-22; Ef 5,27`

Paulus har det med at male et dystert billede af, hvordan det er fat med mennesker, der ikke har taget imod Kristi retfærdighed. Og selv her 2.000 år senere er der vel næppe nogen, der i bund og grund kan være uenige i, at det står skidt til. Man behøver ikke at være troende for at erkende, at menneskeheden har et problem.

Men lige fra synden for første gang slog rod i os, har Gud taget initiativ til forsoning. Det har altid været hans ønske, at vi, uanset hvor galt det stod til med os, skulle forsones med ham. Lige fra begyndelsen har Gud været optaget af at løse syndsproblemet uden tanke for, hvad det ville koste ham selv.

I Eden kaldte Gud på Adam: ”Hvor er du?“ Også i dag fortsætter hans søgen efter de vildfarne får. Han leder efter og opsøger os enkeltvis, og han ved præcist, hvordan han skal bære sig ad med at sætte fjendskab mellem os og Satan (1 Mos 3,9.15).

Vi gør ofte evangeliet så kompliceret og teoretisk, at mennesker har svært ved at se, hvilken relevans det har for deres liv og dagligdag. Men det er i bund og grund ganske enkelt og ligetil:

- a. Fordi vi er ude af stand til at betale gælden og frelse os selv, døde Jesus for at sone vores synd (se Rom 5,6-8).
- b. Vi befries fra syndens fordømmelse og trældom, når vi ved tro, omvendelse og dåb accepterer hans død som vores egen (se Rom 5,9-11; 6,6-7).
- c. Det liv, vi nu lever, bærer præg af, at vi har fællesskab med Kristus og giver ham lov til at forvandle os efter sit billede og leve sit liv i os (se 2 Kor 5,17-21; Gal 2,20).

Lukker vi Jesus ind i vores liv, sker det altsammen på en gang, ligesom det også sker på ny hver eneste dag, når vi overgiver os til ham igen. Den enkeltes erfaring med Kristus vil være forskellig, men forudsætningen for vores frelse vil altid være Kristi død på korset.

`Til eftertanke. Når du tager et ærligt kig på dig selv, din karakter og det, som driver dig, hvad er så din konklusion om dit behov for Kristus?`