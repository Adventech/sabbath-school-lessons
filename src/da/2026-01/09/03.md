---
title:  Hvis I forbliver grundfæstede og faste i troen
date:   23/02/2026
---

`Hvad mon Paulus mener med, at de skal forblive ”grundfæstede og faste i troen“? Kol 1,23; Kol 2,5; Ef 3,17`

Der findes fire forskellige typer udsagn på græsk, der alle indledes med varianter at ordet ”hvis“. Ordvalget i Kol 1,23 indikerer, at Paulus har en klar forventning om, at kolossenserne forbliver grundfæstede i troen, hvilket bekræftes i hans senere udsagn om, at han allerede har set tilstrækkelige beviser på, at de står fast i troen (Kol 2,5). Hvordan det går dem fremover, er ikke desto mindre stadig betinget af, at de vedbliver med at bevæge sig hen ad den vej, som de i sin tid satte ind på.

Som der står i Kol 1,23, skal de ”forblive“ grundfæstede i troen. Det græske ord, der her oversættes ”forblive“ bruges også i Apostlenes Gerninger om Peters vedholdende banken på døren, da Rhode i sin iver efter at fortælle de andre, hvem der stod udenfor, glemte at lukke ham ind, og Paulus selv bruger samme ord i sin opfordring til Timotheus om at holde fast ved ”skriftlæsningen, formaningen og undervisningen“ (ApG 12,16; 1 Tim 4,16).

Paulus er bekymret for, at kolossenserne måske forfølger menneskelige metoder til opnåelse af frelse fremfor at fastholde det håb, som findes i evangeliet. Ordet ”grundfæstet“ henviser til, at de bygger på et fundament af tro og kærlighed, der er solidt forankret i Guds ord (Kol 2,8; 20-22; Matt 7,25; Ef 2,20; 3,17).

At de skal være ”faste i troen“ betyder stort set det samme. Det græske ord ”fast“ her betyder også ”fasttømret“, og her er der altså tale om kristne, der ikke lader sig ”rokke fra håbet i det evangelium, I har hørt“ (Kol 1,23). Paulus vælger samme formulering i 1 Kor 15,58: ”Stå urokkeligt fast, og giv jer helt hen i arbejdet for Herren. I ved jo, at jeres slid ikke er spildt i Herren.“ Devisen ”én gang frelst, altid frelst“ er således ikke forenelig med det, som Paulus siger her.

`Til eftertanke. Har du selv erfaret, hvor vigtigt det er at fastholde troen? Eller sagt på en anden måde: Hvorfor er det nødvendigt hele tiden at træffe et bevidst valg om at forblive i troen? Hvad sker der, når vi ikke gør det?`