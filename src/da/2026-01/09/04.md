---
title:  Guds evige plan
date:   24/02/2026
---

`Hvad siger Paulus om sine lidelser? Kol 1,24-25`

Paulus er fængslet i Rom, men det, der for alvor går ham på, er, at han nu er afskåret fra at rejse fra sted til sted og forkynde budskabet (ApG 20,20). De lidelser (eller trængsler), som Kristus i sin tid forudsagde (Matt 24,9; Joh 16,33), siger Paulus, ”er for intet at regne mod den herlighed, som skal åbenbares på os“ (Rom 8,18). Paulus tænker langsigtet, og ligesom i sit brev til de kristne i Filippi giver Paulus her udtryk for, at han glæder sig over det, han må lide for menigheden i Kolossæ (Kol 1,24).

Paulus er fængslet, men ”Guds ord er ikke bundet“ (2 Tim 2,9). Brevene til filipperne, efeserne og Filemon er alle skrevet fra fængslet, og efter sin frigivelse inspirerede Gud ham til at nedskrive en række vigtige råd til Timotheus og Titus. Senere, da han igen var i romersk fangenskab, skrev han sit andet brev til Timotheus. I fangenskab fik Paulus således anledning til at skrive en hel del af de breve, der bl.a. udgør Det Nye Testamente, hvilket formodentlig også inkluderede brevet til hebræerne.

Altsammen var det et led i Guds evige plan. Det græske ord, oikonomia, som i Kol 1,25 oversættes ”det hverv, Gud har givet mig“, henviser i snæver forstand (som f.eks. i 1 Tim 1,4) til ”Guds måde at organisere tingene på“ (Luke Timothy Johnson, The First and Second Letters to Timothy (New York: Doubleday, 2001) s. 164), hvilket i dette tilfælde inkluderer Paulus’ hverv som apostel. Men i bredere forstand betegner oikonomia alle led i Guds overordnede frelsesplan, der inkluderer Paulus og de øvrige apostle såvel som de gammeltestamentlige profeter (Ef 2,20; 3,5), der alle var medvirkende til ”fuldt ud at forkynde Guds ord“ (Kol 1,25).

Vi skal se nærmere på, hvad denne plan går ud på, i onsdagsafsnittet, men for nu må vi skrive os bag øret, at Paulus betragtede det, han gjorde, som et lille led i en meget større og meget mere vidtrækkende guddommelig plan, der var blevet lagt, allerede ”før verden blev grundlagt“ (Ef 1,4; Matt 13,35).

`Til eftertanke. Tænk over dit eget liv. Hvordan passer de beslutninger, du træffer (det være sig store eller små), ind i Guds overordnede plan? Kan vi selv vurdere, om en beslutning er ”lille“ eller ”stor“? Hvordan kan selv de mindste beslutninger på lang sigt ende med at få stor betydning?`