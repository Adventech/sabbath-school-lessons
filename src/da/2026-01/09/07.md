---
title:  Til videre studium
date:   27/02/2026
---

”Vi har ikke en retfærdighed i os selv, der kan leve op til kravene i Guds lov. Men Kristus har skaffet os en udvej … Hvis du giver dig selv til ham og tager imod ham som din frelser, så bliver du for hans skyld regnet for retfærdig, uanset hvor syndigt dit liv måtte have været. Kristi karakter står i stedet for din karakter, og du bliver anerkendt af Gud, akkurat som om du ikke havde syndet.

Mere end det: Kristus forandrer hjertet. Han bor i dit hjerte ved troen. Du må vedligeholde forbindelsen gennem troen på Kristus og til stadighed overgive din vilje til ham. Og så længe du gør det, vil han sætte dig i stand til at ville og kunne handle i overensstemmelse med hans gode vilje (Fil 2,13) …

Vi har altså intet i os selv at prale af. Vi har intet grundlag for at ophøje os selv. Vores eneste grundlag for håb findes i Kristi retfærdighed, som er indprentet i os, og ved, at der ved hjælp af hans ånd bliver arbejdet med os og gennem os“ (Ellen White, Vejen til Kristus s. 69-70).

”Gud har klart og tydeligt vist mig, at mange vil forlade os og lytte til forførende ånder og djævles lære. Det er Guds ønske, at alle, der hævder at tro på sandheden, også får en klar forståelse af, hvad sandheden er“ (Ellen White, Evangelism, s. 363).

**Spørgsmål til drøftelse**

`Læs 2 Kor 5,21 igen: ”Ham, der ikke kendte til synd, har han gjort til synd for os, for at vi kunne blive Guds retfærdighed i ham.“ Hvad vil det sige? Hvad vil det sige, at Kristus blev gjort til synd for os, og hvordan hjælper det os til bedre at forstå det, der skete på korset – at Kristus døde i vores sted? Hvad vil det sige, at vi ”kunne blive Guds retfærdighed i ham“?`

`Tænk over det, som mange kristne hævder, nemlig, at er du én gang frelst, vil du altid være frelst. Hvilke risici indebærer en sådan lære? Kan vi afvise en sådan lære og stadig have frelsesvished?`

`Hvor ”grundfæstet og fast“ i troen er du? Hvor bevidst er du om, hvad det er, du tror, og hvorfor? Hvad kan du gøre for at sætte dig bedre ind i tingene? Hvorfor er det så vigtigt at være ”grundfæstet og fast“ i troen?`