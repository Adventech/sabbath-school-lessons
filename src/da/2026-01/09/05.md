---
title:  Hemmeligheden åbenbaret
date:   25/02/2026
---

`To gange henviser Paulus til en ”hemmelighed“. Hvilken hemmelighed? Kol 1,26-27`

Andetsteds henviser Paulus til ”Guds hemmelige visdom, som var skjult, men som Gud allerede før tidernes begyndelse havde bestemt skulle føre os til herlighed“ (1 Kor 2,7), altså den hemmelighed, der åbenbaredes med frelsesplanen. Frelsesplanen er ifølge Peter det, som ”profeterne granskede efter og grundede over“, og himlens engle ”begærer at få indblik i“ (1 Pet 1,10-12) – en plan, der blev lagt ”før verden blev grundlagt“ (1 Pet 1,20), som ”har været hyllet i tavshed i evige tider“ (Rom 16,25), men som Kristi liv, død og opstandelse har løftet sløret for (2 Kor 3,14).

**Hvordan belyser følgende referencer til Guds mysterium forskellige aspekter af frelsesplanen?**

`Ef 1,7-10`

`Ef 3,3-6`

Alt skal ultimativt sammenfattes ”i Kristus, både det himmelske og det jordiske“ (Ef 1,10), hvilket jo også er fokus for Kristi bøn i Joh 17. Men nøjagtigt, hvordan det skulle ske, var et mysterium, en hemmelighed, som først med evangeliet om Kristus blev åbenbaret.

Den kærlighed, som fik Gud til at ofre himlens dyrebareste skat for at frelse os, er et mysterium, som det vil tage os en evighed at forstå. Men ét ved vi: Kristus ”døde for alle, for at de, der lever, ikke længere skal leve for sig selv, men for ham, der døde og opstod for dem“ (2 Kor 5,15), og derfor er alle, der sætter deres lid til Kristus, jøder såvel som hedninger, i kraft af evangeliet indbefattet af Guds løfter og sammenføjet i et legeme, menigheden.

”Kristus i jer“ henviser til, at Kristus ved troen tager bolig i hjertet. Dette åndelige fællesskab med Kristus gør den troende i stand til allerede nu at sidde ”med ham i himlen“ og smage ”den kommende verdens kræfter“. Kristus er til stede i vores liv og er i fuld gang med at forene os med himlen. Takket være evangeliets indvirkning på hjertet er vi ”duelige til at få del i de helliges arv i lyset“ (Kol 1,27; Ef 3,17; Gal 2,20; Ef 2,6; Hebr 6,5; Kol 1,12).