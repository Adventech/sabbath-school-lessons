---
title:  Evangeliets kraft
date:   26/02/2026
---

`Hvad er Paulus’ fokus? Hvorfor tror du, at han lægger særlig vægt på ordet ”enhver“? Kol 1,28-29`

Paulus er først og fremmest optaget af at forkynde Kristus som korsfæstet, og ifølge Ef 5,27 døde Kristus ”for at føre kirken frem for sig i herlighed, uden mindste plet eller rynke, hellig og lydefri“. Paulus har altså til hensigt med sin forkyndelse ”at føre ethvert menneske frem som fuldkomment i Kristus“. Han underviser i kristen tro og praksis og advarer mod at forkaste evangeliet og mod falske lærere (1 Kor 1,23.28; 2 Thess 2,15; 1 Tim 4,11; 5,7; Tit 1,9; ApG 20,29-31; Rom 16,17).

Skal man modnes som kristen, må man tage Guds ord til sig og agte på dets advarsler, og det er vigtigt, at vi modnes. Nybagte forældre fejrer hver eneste lille milepæl: det første ord, det første skridt, og de første forsøg på at læse. Det er stærkt bekymrende, når barnet efter flere år endnu ikke kan gå eller tale, for det normale og forventlige er, at der sker en udvikling. Det samme gælder i kristenlivet.

Det græske ord, der her oversættes ”fuldkomment“ (teleios), betyder ordret ”uden fejl og mangler“. Når vi modnes som kristne, bliver vi bevidste om de dybder, som Guds lov rummer og får øjnene op for, at Guds befalinger ”rækker uendelig vidt“. Vi erkender, at Guds ord ”er dommer over hjertets tanker og meninger“ (Sl 119,96; Hebr 4,12).

Og vi må være forsigtige, hvilket er årsagen til, at Paulus i Kol 1,28 bruger udtrykket ”formaner“. ”En vej kan forekomme en mand rigtig og dog ende med at føre til døden“ (Ordsp 14,12). Åndelig dømmekraft kommer gennem studiet af Guds ord under Helligåndens vejledning. Falsk lære bærer ofte et kim af sandhed, men lægger enten noget til eller trækker noget fra (se Es 8,20). Mange forkaster ikke som sådan Bibelen som Guds ord, men forholder sig skeptisk til, hvorvidt dele af den er troværdig eller har nogen relevans for os i dag. Vi må være ”snilde som slanger og enfoldige som duer“ (Matt 10,16), når vi skal skelne mellem sandhed og løgn.

`Hvad tænker du, at der menes med ”fuldkomment i Kristus“? Hvordan hjælper en forståelse af, hvad Jesus udrettede for os på korset, os med at forstå, hvad det vil sige at være ”fuldkommen i Kristus“? Kol 1,28`