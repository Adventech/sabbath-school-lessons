---
title:  Menighederne i Filippi og Kolossæ
date:   01/01/2026
---

`Hvordan beskrives menighederne i Filippi og Kolossæ her, og hvilken betydning har det? Fil 1,1-3; Kol 1,1-2`

I sine breve tiltaler Paulus typisk de kristne som ”de hellige“. De er med andre ord i dåben helliget Gud. Ligesom de omskårne israelitter i sin tid var det, er de Guds ejendomsfolk udvalgt af Gud med en særlig opgave for øje (2 Mos 19,5; se også 1 Pet 2,9-10). Betegnelsen hellig har altså ikke samme betydning her, som den har i forbindelse med den romersk katolske kirkes helgenkåring.

Det er også interessant at sammenligne Paulus’ hilsener til hhv. filipperne og kolossenserne. Udover ”de hellige“, henvender Filipperbrevet sig til ”tilsynsmænd og menighedstjenere“, mens Kolossenserbrevet retter sig mod ”de troende brødre i Kristus“ (Kol 1,2). ”Troende brødre“ dækker i Det Nye Testamente over en specifik opgave i menigheden (se Ef 6,21; Kol 4,7; 1 Pet 5,12), så det lader altså til, at disse breve ikke bare er tiltænkt menighedens medlemmer, men også henvender sig specifikt til menighedslederne. Også andre steder i Det Nye Testamente nævnes specifikke poster i menigheden (se f.eks. 1 Tim 3,1-12; Tit 1,5-9), hvilket vidner om, at man allerede tidligt i den kristne kirkes historie har haft en menighedsstruktur.

Paulus prioriterede oplæringen af menighedsledere og medarbejdere som Timotheus og Epafras, for takket være deres indsats fik hans forkyndelse langt større gennemslagskraft. Paulus’ strategi indeholdt med andre ord både en plan for det opsøgende arbejde og for, hvordan menighederne kunne forankres i troen. Længe inden Paulus skrev til disse menigheder, havde apostlene allerede valgt menighedsledere for den nye menighed i Jerusalem (se ApG 6,1-6; 11,30), som ”skulle tjene som mønster for menighedens organisation på ethvert andet sted, hvor sandhedens sendebud vandt sjæle for evangeliet“ (Ellen White, Mesterens efterfølgere, s. 53).

Det er ingen hemmelighed, at Paulus indimellem gjorde brug af litterære assistenter, når hans breve skulle udformes. Timotheus står i flere tilfælde som afsender på lige fod med Paulus (se f.eks. 2 Kor 1,1; Filem 1). At Paulus efter sin indledning benytter ”jeg“ fremfor ”vi“ verificerer, at også disse breve er skrevet på Paulus’ foranledning og med ham som garant for indholdet.