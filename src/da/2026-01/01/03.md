---
title:  Paulus i lænker
date:   29/12/2025
---

Mens Paulus befinder sig i Makedonien, henviser han til, at han adskillige gange har været fængslet (2 Kor 6,5; 11,23; 7,5). Den første fængsling, som vi kender til, var i Filippi (ApG 16,16-24), og senere blev han kortvarigt tilbageholdt i Jerusalem, hvorfra han blev overført til et fængsel i Cæsarea.

Andetsteds henviser Paulus til et ”fangenskab“ (Filem 10.13), hvor han lænket til en romersk soldat blev sat under husarrest i Rom. Ignatius, en kristen i begyndelsen af det andet århundrede e.Kr., der oplevede noget af det samme, beskriver, hvordan soldaterne, som han var lænket til, opførte sig som ”vilde dyr … der kun bliver mere aggressive, når de møder venlighed“ (Michael W. Holmes, red., The Apostolic Fathers (Grand Rapids, MI: Baker Academic, 2007), s. 231).

`Hvordan kunne Paulus holde ud? Hvad var han til stadighed fokuseret på? 2 Kor 4,7-12`

Uanset, hvad han blev udsat for, var Paulus altid i stand til at finde et lyspunkt, og det gav ham mod til at udholde presset. Satan angreb ham fra alle kanter, men Paulus vidste, at han ikke var forladt.

`Hvilke åndelige reserver kunne Paulus trække på? 2 Kor 6,3-7`

De ydre omstændigheder eller bevidstheden om vores egen uformåen har det med at tage modet fra os. Men i kampen mod det onde er der en lang række åndelige reserver, som vi kan trække på. En af de vigtigste er Bibelen selv, ”sandhedens ord“, for gennem disse beretninger kan vi trække på andres erfaringer – succeser såvel som nederlag. Også Helligånden er en gave fra Gud, ”der gør det virkningsfuldt, der er udrettet af verdens Frelser. Ved hjælp af Ånden bliver hjertet rent, og den troende får del i den guddommelige natur. Kristus har givet Ånden som en guddommelig styrke til at overvinde alle nedarvede og udviklede onde tilbøjeligheder og til at præge menigheden med sin karakter“ (Ellen White, Jesu liv, s. 592-593).

`Til eftertanke. Hvordan kan vi, hvad enten vi er præster eller lægfolk, altid anbefale ”os selv som Guds tjenere“ (2 Kor 6,4)? Hvad vil det sige?`