---
title:  Paulus og kolossenserne
date:   31/12/2025
---

Der er ikke noget i de bibelske optegnelser, der indikerer, at Paulus nogensinde besøgte Kolossæ, hvilket i sig selv siger noget om den evangeliske strategis effektivitet. Epafras, der selv var fra byen (Kol 4,12), var den første, der introducerede kolossenserne for evangeliet (Kol 1,7). Men hvordan gik det til, at han blev kristen? Det er sandsynligvis sket omkring år 50 i forbindelse med, at Paulus befandt sig i nabobyen Efesos, og ”alle i provinsen Asien fik Herrens ord at høre“ (ApG 19,10; se også ApG 20,31). Epafras var formodentlig blandt dem, som takket være Paulus’ forkyndelse i Efesos påtog sig at forkynde evangeliet i hjembyen Kolossæ.

Byen, der lå omkring 15 km sydøst for Laodikea, er først nu ved at blive udgravet, så vi ved langt mindre om Kolossæ end om de mere prominente byer i regionen. Vi ved dog, at Kolossæ havde et anseeligt antal jødiske indbyggere, idet ”helt op til ti tusinde jøder befolkede den del af Frygien“ (Arthur G. Patzia, New International Biblical Commentary: Ephesians, Colossians, Philemon, bd. 10, s. 3). Mønter fra Kolossæ indikerer, at man ligesom i en lang række andre romerske byer tilbad en vifte af guder. Hedenske traditioner og stærke kulturelle påvirkninger gjorde det ikke bare vanskeligt for de kristne at drive mission i byen, men også at forblive tro mod evangeliet. En anden betydningsfuld kristen i Kolossæ var Filemon, som muligvis blev omvendt omtrent samtidigt med Epafras.

`Hvilken kurs opfordrede Paulus forsigtigt Filemon til at følge med hensyn til Onesimus? Filem 15-16; Kol 4,9`

Romersk lov fordrede, at Paulus returnerede Onesimus til Filemon, men Paulus appellerer til Filemons hjerte og samvittighed og opfordrer ham til at behandle Onesimus som en bror i Kristus og ikke som slave (Filem 16).

`Til eftertanke. Slaveri i enhver form er os afskyeligt, og vi havde helst set, at Paulus en gang for alle havde fordømt denne praksis, så hvordan kan vi forlige os med det, som Paulus siger her? I den forbindelse er det iøvrigt værd at lægge mærke til, at Ellen White, mens slaveri endnu var almindeligt i Amerika, specifikt opfordrede adventister til at trodse loven om, at bortløbne slaver skulle returneres til deres ejere.`