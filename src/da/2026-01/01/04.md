---
title:  Paulus i Filippi
date:   30/12/2025
---

I forbindelse med Paulus’ anden missionsrejse og umiddelbart inden Timotheus sluttede sig til dem, blev Paulus’ og Silas’ forkyndelse i Lilleasien afbrudt af et kald til straks at tage til Makedonien. I et natligt syn så Paulus en mand, der tryglede dem om hjælp. ”Kom over til Makedonien,“ bønfaldt manden, ”og hjælp os!“ (ApG 16,9). Straks styrede de mod den nærmeste havn, og fra Troas krydsede de det ægæiske hav til Neapolis på det europæiske kontinent. Herfra drog de straks videre til Filippi ( Paulus, Silas, Timotheus og Lukas, der var stødt til i Troas, som det fremgår af det ”vi“, der dukker op i ApG 16,11).

Paulus tænkte som altid strategisk, når det gjaldt udbredelsen af evangeliet. Filippi lå nemlig ”i Makedoniens første distrikt“ (ApG 16,12). Juridisk set havde byen en særlig status, lus italicum, hvilket betød, at byen og dens indbyggere havde de samme privilegier, som de italienske byer. Det drejede sig bl.a. om frihed fra visse skatter og romersk statsborgerskab til alle indfødte. Filippi var desuden et vigtigt stop på handelsruten Via Egnatia, der forbandt Rom med de østlige provinser. Med en kristen menighed her kunne evangeliet spredes til mange af de nærliggende byer såsom Amfipolis, Apollonia, Thessalonika og Berøa (se ApG 17,1.10).

Byens officielle sprog var i det første århundrede interessant nok latin, hvilket fremgår af de mange latinske inskriptioner fra den tid. I Fil 4,15 adresserer Paulus byens indbyggere med den latinsk klingende betegnelse Philippēsioi formodentlig i anerkendelse af deres særlige romerske status. Dog blev der i det omgivende samfund og på markedspladsen talt græsk, hvilket også var det sprog, hvorved evangeliet blev forkyndt. Lukas beskriver, hvordan Paulus og de andre mødtes ved floden til bøn, hvilket førte til, at Lydia og hele hendes husstand blev døbt (ApG 16,13-15). Hun havde sin egen virksomhed (hun var ”purpurhandler“) og har som sådan været hovedsponsor for Paulus’ forkyndelse i Filippi, hvorunder Paulus’ og Silas’ fængsling førte til, at endnu en husstand, nemlig fangevogterens, tog imod evangeliet.

Helligånden vidste, at netop Filippi trods modstand og forfølgelse ville være det ideelle brohoved til udbredelsen af evangeliet i Europa. Forfølgelse kan under visse omstændigheder og trods risikoen sikre, at evangeliet når mennesker, der ellers aldrig ville blive nået.

`Hvilken forklaring får vi her på det, som Paulus må lide? Kaster det også lys over noget af det, vi selv må igennem? ApG 9,16`