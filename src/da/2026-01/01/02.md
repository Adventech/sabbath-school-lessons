---
title:  Kristi Jesu fange
date:   28/12/2025
---

Fordi Paulus var fængslet, da han skrev dem, kaldes brevene til filipperne og kolossenserne (samt brevene til efeserne og til Filemon) Paulus’ fangenskabsbreve. Man mener, at de blev skrevet, mens Paulus var i Rom og altså omkring år 60-62 e.Kr. (se ApG 28,16).

`Hvordan beskriver Paulus selv sin situation? Ef 3,1; Filem 1`

Paulus har viet sit liv til at tjene Jesus Kristus, og hvis det indbefatter fængsling, tager han også det med. Paulus betegner sig selv som et ”sendebud“ i ”lænker“ (Ef 6,20). Han har været på utallige missionsrejser, han har plantet menigheder og oplært andre til tjeneste for Herren. Det havde været naturligt at tænke: ”Hvorfor er jeg lænket her? Var jeg fri, kunne jeg udrette så meget mere.“ Senere, da Paulus skrev sit andet brev til Timotheus, var han også fængslet, så mindst fem af de nytestamentlige bøger har Paulus altså skrevet i fangenskab.

I ingen af brevene afslører Paulus, hvor han befinder sig, og man har derfor foreslået, at han muligvis har siddet fængslet i enten Efesos eller Cæsarea. Der er dog ikke noget i den bibelske beretning, der indikerer, at Paulus nogensinde var fængslet i Efesos, og i beretningerne om hans tid i Cæsarea er der intet, der tyder på, at han på noget tidspunkt var i livsfare, hvilket han jo tydeligvis var, da han skrev sit brev til filipperne (Fil 1,20; 2,17).

I dette brev findes der desuden en række ledetråde, der kan give os et fingerpeg om, hvor Paulus befinder sig. Paulus nævner f.eks. en ”borg“ eller ”praetorium“, hvilket kan betegne en romersk guvernørs officielle bolig som den i Jerusalem, hvor Jesus blev forhørt af Piltatus (Matt 27,27; Joh 18,33), og den i Cæsarea, hvor Paulus sad fængslet (ApG 23,35). Men Paulus bruger her udtrykket om en bestemt gruppe mennesker snarere end om et sted. Hele borgen, siger han, fik kendskab til evangeliet (Fil 1,13). I Rom refererede udtrykket almindeligvis til den kejserlige livgarde på omkring 9.000 mand, som dels beskyttede kejseren og dels bevogtede kejserens fanger.

Desuden sender Paulus hilsner fra de ”hellige“ i ”kejserens hus“ (Fil 4,22), hvilket tyder på, at han var fange i Rom og som sådan havde kontakt til dem, der tilhørte kejserens husstand.

`Til eftertanke. Hvordan kan vi lære at få det bedste ud af enhver situation? Hvorfor er det ikke altid lige let?`