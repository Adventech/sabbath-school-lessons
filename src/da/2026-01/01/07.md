---
title:  Til videre studium
date:   02/01/2026
---

fredag | 2. januar 2026

”Gud har udvalgt dig til frelse ved Åndens helliggørelse og tro på sandheden. Stå derfor fast … Hvis du tjener Gud trofast vil du møde fordomme og modstand, men lad dig ikke provokere, når du bliver uretfærdigt behandlet. Giv ikke igen. Bevar din integritet i Jesus Kristus. Hold blikket fæstet på Gud. Lad andre sige og gøre, som de vil. Dit forbillede er den ydmyge og beskedne Kristus. Arbejd målrettet og med et rent hjerte. Læg alle kræfter i, idet du støtter dig til Guds stærke arm. Måske vil du aldrig opdage, hvor betydningsfuld din indsats er, og kun ud fra det, som Gud var villig til at gøre for at frelse dig, kan du måle dit værd …

Alle, der vokser i Kristus, vil møde modstand, for ondskabens magter er fast besluttet på at stille os hindringer i vejen. Men med fokus på Kristi kors og hans nåde kan det ikke gå galt. Frelserens løfte lyder: ‘Jeg lader dig ikke i stikken og svigter dig ikke’ (Hebr 13,5) og ‘jeg er med jer alle dage indtil verdens ende.’“ (Ellen White i The Youth’s Instructor, 9. nov, 1899).

**Spørgsmål til drøftelse**

`Paulus blev gentagne gange pågrebet og fængslet, uden at han havde gjort noget for at fortjene det. Hvordan reagerer du, når du bliver uretfærdigt behandlet? Hvilke løfter fra Bibelen kan være en hjælp i en sådan situation?`

`En menighedsleder i oldkirken, Tertullian, havde denne kommentar til forfølgelsen af de kristne: ”Jo mere I mejer os ned, jo flere bliver vi; de kristnes blod er såsæd“ (Alexander Roberts og James Donaldson, red., Ante-Nicene Father, bd. 3, s. 55). Men forfølgelse har til tider gjort det stort set umuligt for kirken at drive mission. Hvordan kan vi være til hjælp og støtte for dem, der forfølges for deres tro?`

`Paulus kunne på trods af sine lidelser sige: ”Glæd jer altid“. Kan du nå til den samme erkendelse, og i givet fald hvordan? En, du elsker, bliver syg og dør. Du mister dit job. Du må døje med uudholdelige smerter. Nøglen til at forstå, hvad Paulus mener, ligger måske i svaret på spørgsmålet: Er der noget, jeg – uanset mine omstændigheder – kan glæde mig over?`