### Himmel og jord forenet: Kristus i Filipperbrevet og Kolossenserbrevet

Hvad er den vanskeligste opgave, du nogensinde har givet dig i kast med? Hvori lå udfordringen? Var det andres forventninger, tidspresset – eller begge dele, der gjorde det vanskeligt? Var det din indstilling til opgaven, der var problemet, eller var det dem, som du skulle arbejde sammen med, der gjorde det svært? Måske var det bare en opgave, som på forhånd var dømt til at mislykkes?

Tænk over formålet med frelsesplanen, nemlig at slå bro mellem himmel og jord. Umuligt? Ja, menneskeligt set. Ikke desto mindre pålagde Jesus lige inden sin himmelfart apostlene en tilsyneladende umulig opgave: ”Gå derfor hen og gør alle folkeslagene til mine disciple, idet I døber dem i Faderens og Sønnens og Helligåndens navn, og idet I lærer dem at holde alt det, som jeg har befalet jer“ (Matt 28,19-20).

Paulus’ opgave var mindst lige så uoverskuelig. Med særligt fokus på hedningerne fik han af Kristus besked på at ”åbne deres øjne, så de vender om fra mørke til lys og fra Satans magt til Gud, for at de kan få syndsforladelse og få samme lod som alle de andre, der er helliget ved troen på mig“ (ApG 26,18).

Det ville være nærliggende for mange af os at kaste håndklædet i ringen og opgive på forhånd, men vi må ikke overse de løfter, der i begge tilfælde fulgte med opgaven. Til disciplene sagde Jesus nemlig: ”Og se, jeg er med jer alle dage indtil verdens ende“ (Matt 28,20), og til Paulus sagde han: ”Jeg har vist mig for dig netop for at udvælge dig til tjener og til vidne både om det, du har set, og om det, jeg vil lade dig se“ (ApG 26,16).

Med andre ord: Set fra vores menneskelige perspektiv, synes opgaven umulig, men Guds hensigt er, at vi lærer at stole på ham fremfor på os selv og vores egen formåen. Han giver os aldrig en opgave uden samtidigt at forsyne os med kraft til at udføre den. ”Når menneskets vilje virker i forening med Guds vilje, bliver den almægtig. Hvad han end beder os om at gøre, kan vi udføre i hans kraft. Med alle hans befalinger følger evnen til at kunne efterkomme dem“ (Ellen White, Kristi lignelser, s. 346).

Da Paulus skrev sit brev til kolossenserne var evangeliet utroligt nok allerede ”blevet prædiket for al skabningen under himlen“ (Kol 1,23). Ikke at alle havde taget imod det, men Jesus havde hverken lovet apostlene eller Paulus, at alle ville lade sig omvende. Evangeliet skal, sagde Jesus, ”prædikes i hele verden som vidnesbyrd for alle folkeslag, og så skal enden komme“ (Matt 24,14). Hvordan ser det vidnesbyrd ud, og hvordan skal det, der her beskrives, gennemføres?

I dette kvartal vil vi studere Paulus’ breve til hhv. filipperne og kolossenserne, som har en række vigtige fællestræk. Først og fremmest åbenbarer de Kristus, den eneste, der kan slå bro mellem himmel og jord. Han er den stige, som Jakob drømte om – en stige, der går fra jord til himmel (1 Mos 28,12; se også Joh 1,51). Som menneskesøn frelser han os fra synden, og som Guds søn går han i i forbøn for os.

I brevene vil vi se begge disse aspekter af Jesus, og vi vil få anledning til at grunde over nogle af de mest bevægende beskrivelser i Bibelen af Kristi guddommelighed og hans villighed til at opgive det altsammen for at frelse os. Vi kommer til at opleve, hvordan Paulus fra sit fængsel forsøger at løse problemerne i en menighed, som han selv har været med til at grundlægge (Filippi), og i en menighed, som han aldrig nogensinde selv har besøgt (Kolossæ). De forbindelser, som Paulus etablerede til det, der på det tidspunkt udgjorde ”verdenskirken“, satte ham i stand til selv fra et romersk fængsel at imødegå de udfordringer, der måtte være. Han vidste, at hans tid var kort, og han gjorde derfor alt, hvad han kunne, for at styrke de kristnes bånd til Gud og til hinanden. Guds menighed kan også i dag lære af Paulus, hvordan vi i forening med himlen kan fuldføre den opgave, som Gud har pålagt sit endetidsfolk, nemlig forkyndelsen af ”de tre engles budskaber“ som beskrevet i Johannes’ Åbenbaring, kap. 14.

_Clinton Wahlen, Ph.D., er associeret direktør på the Biblical Research Institute ved generalkonferencen. Hans fagområder er Det Nye Testamente, hermeneutik og adventisthistorie. Han har boet og arbejdet i Tyskland, New Zealand, Rusland, UK og Filippinerne. Han og hans hustru, Gina, har to voksne børn, en sviger- datter og to børnebørn._