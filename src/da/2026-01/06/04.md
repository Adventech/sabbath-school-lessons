---
title:  Det, der betyder noget
date:   03/02/2026
---

Som gårsdagens studie pointerede, var det netop de forhold, som Paulus i sin tid havde været så stolt af, der hindrede ham i at indse sit behov for Kristus. Paulus anvender handelsterminologi og begreber som vinding og tab til at illustrere, hvordan regnskabet så ud, inden han kom til tro. Der er, hvad enten vi vil være ved det eller ej, et regnskab, der skal gøres op, og inden sin omvendelse vurderede Paulus sit eget værd ud fra den tids jødiske standarder og ikke efter de standarder, som Jesus satte.

`Efter Paulus’ omvendelse så regnskabet helt anderledes ud. Nu blev der ikke længere regnet i jødisk valuta, men i himmelsk. Joh 9,39`

”Han, som kommer fra himlen, kan udtale sig om det, der hører Gud til. Han kan bedre end nogen anden beskrive den himmelske møntenhed, i hvilket hans eget billede og påskrift er præget. Han kender den fare, der truer dem, som han kom for at løfte ud af fornedrelsen og sætte ved sin side på den himmelske trone. Han advarer dem mod at knytte sig til værdiløse og potentielt farlige ting. Han forsøger at lede vores tanker væk fra det jordiske til det himmelske, så vi undgår at spilde tid, evner og anledninger på ligegyldige ting“ (Ellen White i The Advent Review and Sabbath Herald, 1. juli 1890).

Samtiden havde set Paulus som en lovende ung stjerne med en stor fremtid foran sig i den jødiske verden. Men i skæret fra den herliggjorte Jesus på vejen til Damaskus blev hans åndelige syn korrigeret, og han så for første gang klart.

I Joh 9 læser vi beretningen om en anden mand, der først var blind, men siden så Jesus klart og tydeligt. Jesus forklarede i den forbindelse, at han var ”kommet til denne verden, for at de, der ikke ser, skal komme til at se, og de, der ser, skal blive blinde“ (Joh 9,39). Er det noget, du genkender fra din egen erfaring?

Hvad kan være mere værdifuldt end evigt liv i himlen og på den nye jord? Alligevel lader vi os forblænde af det, som verden har at byde på her og nu. Konkurrencen er skarp mellem denne verdens værdier (Matt 13,22; Luk 4,5.6; 1 Joh 2,16) og de himmelske værdier: at ligne Kristus og fortabte sjæles frelse.

`Til eftertanke. Verden kan gøre os blinde for åndelige sandheder og for det, der er væsentligt. Hvordan bærer vi os ad med at holde fokus på det, der virkelig betyder noget?`