---
title:  Kristi tro
date:   04/02/2026
---

Vi må ikke overse Paulus’ hovedpointe. På vejen til Damaskus byttede han sit gamle lovbaserede liv ud med et liv i Kristus: ”For at jeg kan vinde Kristus og findes i ham“ (Fil 3,8-9).

`Læs Fil 3,8-9 i sammenhæng med disse tekster. At ”findes i ham“ – altså i Kristus – er en interessant formulering. Hvad mon Paulus mener med det? Ef 1,4.10; 2 Kor 5,21; Kol 2,9; Gal 2,20`

Der findes mange forslag til, hvad Paulus mon mener med at ”findes i Kristus“, men ikke overraskende findes den bedste forklaring hos Paulus selv: ”I ham har vi forløsning ved hans blod, tilgivelse for vore synder ved Guds rige nåde. Den gav han os i rigt mål med al visdom og indsigt ved at lade os kende sin viljes hemmelighed ud fra den gode beslutning, han selv forud havde fattet om den frelsesplan for tidernes fylde: at sammenfatte alt i Kristus, både det himmelske og det jordiske“ (Ef 1,7-10). Det har været Guds hensigt helt fra begyndelsen, og Paulus gør det også klart, hvordan det sker: ”I er i Kristus Jesus, som er blevet visdom for os fra Gud, både retfærdighed og helligelse og forløsning“ (1 Kor 1,30).

Udtrykket at være ”i Kristus“ omfatter alt, hvad frelsesplanen indebærer: En ny forståelse for det, der har med Gud at gøre (visdom), retfærdiggørelse ved tro (retfærdighed), åndelig vækst (helligelse) og, når Jesus kommer igen, herliggørelse (forløsning). Fra begyndelse til slutning er frelsen noget, som Kristus gør for os og i os. I Kristus har vi alt, hvad vi behøver.

`Hvilke to ting holder Paulus her op imod hinanden, og hvorfor er det vigtigt at fastholde dette modsætningsforhold? Fil 3,9`

Paulus nåede til erkendelsen af, at hans ”egen retfærdighed“ intet havde med retfærdighed at gøre, for loven kan ikke ”gøre levende“ (Gal 3,21.22). Det kan kun Kristus ved tro. Og her er der ikke tale om en hvilken som helst tro, for ”onde ånder“ tror også ”og skælver“ (Jak 2,19). Den eneste frelsende tro er ”Kristi tro“ (det udtryk, der i den danske bibel oversættes ”tro på Jesus Kristus“ i bl.a. Fil 3,9 Gal 2,16. I Rom 3,22 står der ordret på græsk: pisteōs Christou ”Kristi tro“, ”tro fra Kristus“ eller ”Kristi trofasthed“). Kun Kristus var og er trofast og retfærdig. Når vi er i Kristus, og han lever i os (Gal 2,20), er det Kristi tro eller takket være hans trofasthed, at vi frelses.