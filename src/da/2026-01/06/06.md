---
title:  At kende Kristus
date:   05/02/2026
---

`Hvad understreger Paulus i disse vers? Fil 3,10-16`

Intet kan vel være vigtigere end at kende Kristus, for i sidste ende er det afgørende for, at han vil kendes ved os over for sin himmelske fader (se Matt 7,21-23; 10,32-33). En måde at blive kendt med Kristus er gennem hans ord. Når vi læser og udlever det, vokser vores kendskab til ham. Vi kan ikke som disciplene tale med ham ansigt til ansigt, men det er heller ikke altafgørende, for også de forstod langt fra altid Jesu ord. Skal vi forstå hans ord, må Helligånden vejlede os (se Joh 16,13). Jo bedre vi kender Kristus, jo mere knyttet bliver også vi til ham, og ved ”hans opstandelseskraft“ får vi et helt ”nyt liv“ (Rom 6,4).

En anden måde at kende Kristus er i ”lidelsesfællesskabet med ham“ (Fil 3,10). Gennem prøvelser og smertelige erfaringer får vi indblik i, hvad Jesus led, hvilket ikke bare fylder os med taknemmelighed, men også giver os et klarere billede af Kristus og hans planer for os.

Også når vi ”jager mod målet“ (Fil 3,14), vokser vores kendskab til Kristus. Det ord, der på dansk oversættes ”målet“, skopos, bruges kun en enkelt gang i Det Nye Testamente og henviser til målstregen i et væddeløb og den præmie eller gevinst, som vinderen modtager, eller som Paulus formulerer det: ”… sejrsprisen, som Gud fra himlen kalder os til i Kristus Jesus“ (Fil 3,14). Vi får lod og del i den gevinst, som Jesus vandt, da han efter sin død og opstandelse steg op til sin far i himlen, nemlig det evige liv.

Gevinsten er endnu ikke vores. Det bliver den først, når Kristus forvandler ”vort fornedrede legeme“ og giver ”det skikkelse som hans herliggjorte legeme“ (Fil 3,21). Men når vi kender ham og hver dag inviterer ham til at være en del af vores liv, nærmer vi os allerede nu målet og bliver for hver dag, der går, og i den udstrækning, som det er muligt her og nu, mere lig ham. ”Dette ene gør jeg,“ sagde Paulus, og billedet er til at forstå: I sin iver efter af vinde løbet, læner sprinteren sig frem, spænder alle muskler i kroppen og ser kun målstregen.

`Til eftertanke. Hvorfor er det vigtigt ikke at se sig tilbage – i hvert fald hvad tidligere svigt og nederlag angår – og i stedet fæste blikket på det, som Kristus lover at gøre for dig her og nu og fremover?`