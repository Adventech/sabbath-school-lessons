---
title:  Glæd jer i Herren
date:   01/02/2026
---

`Hvilke negative og positive udsagn kommer Paulus med her, og hvad er hans overordnede budskab? Hvordan beskriver han de troende? Fil 3,1-3`

Paulus begynder positivt, og det lader næsten til, at han skal til at
afrunde sit brev, men Paulus har mere på hjerte og vender tilbage til et af brevets gennemgående temaer, nemlig glæde i Herren. Der er ifølge Paulus en række gode grunde til at glæde sig. Vi har, siger han, ”vores stolthed i Kristus Jesus i stedet for at stole på noget ydre“ (Fil 3,3). Hvem af os har ikke gentagne gange og på den hårde måde lært, hvor lidt vi kan stole på noget ydre?

”Vogt jer,“ siger Paulus ikke mindre end tre gange (en stærkere advarsel findes intet andet sted i Bibelen). Filipperne kendte åbenbart alt til den trussel, som Paulus henviser til. Det drejer sig næppe om tre separate problemer, men om en gruppe falske lærere, der her får tre forskellige betegnelser.

I Israel brugte man af og til udtrykket ”hunde“ om onde eller vantro mennesker. Vejledere, der bevidst vildleder, kunne også med rette kaldes ”slette arbejdere“. Når Paulus desuden kalder dem ”de skamskårne“, henviser han til, at de i Galatien og andre steder forsøgte at tvinge hedningekristne til at lade sig omskære stik imod den beslutning, der allerede var truffet ved apostelmødet i Jerusalem (Fil 3,2; (se også Sl 22,17; Es 56,10; Matt 7,6; 2 Pet 2,21-22); ApG 15).

”Glæd jer i Herren,“ siger Paulus, og interessant nok synes det ifølge Paulus at være én måde, hvorpå problemerne inklusiv udbredelsen af falske læresætninger kan håndteres (Fil 3,1; 4,4).

Gud ønsker, at vi skal glæde os. Hans ord rummer opskriften på sand glæde og varig lykke, der bl.a. består i at tage imod Guds nåde (Sl 31,8), søge tilflugt hos ham (Sl 5,12), juble over hans frelse (Sl 9,15), følge hans lov og dermed også hviledagbuddet (Sl 119,14; Es 58,13.14), fryde sig over hans ord (Sl 119,162) og opdrage sine børn i troen (Ordspr 23,24-25).

`Til eftertanke. Livet er langtfra altid let. Det går op og ned. Hvad kan og bør vi glæde os over uanset de ydre omstændigheder? Er der noget, der lige nu hindrer dig i at glæde dig i Herren?`