---
title:  Paulus’ fortid
date:   02/02/2026
---

Mange kristne skelner ligesom Paulus i Fil 3 mellem tiden inden, de tog imod Kristus, og tiden efter. Alligevel kalder vi sommetider (med rette eller urette) mennesker, som ikke er kristne, ”gode“, hvilket mange unægteligt er, i hvert fald set fra et menneskeligt perspektiv. Men Gud, der kender os ud og ind, ved, at ingen af os ret beset er ”gode“ – heller ikke de kristne.

`Paulus nævner her en række egenskaber, som han før var særdeles stolt af. Hvad var de? Hvad vil du betegne som ”gode egenskaber“ hos dig (før og nu)? Fil 3,4-6`

Implicit markerer Paulus her forskellen mellem de kristne jøder, der spreder falsk lære, og de kristne, som sætter deres lid til Kristus og ikke forsøger at frelse sig selv ved gerninger (se Hebr 6,1; 9,14; se også Rom 2,25-29). Paulus’ fortid, som efter jødisk standard var imponerende, bidrog på ingen måde til hans frelse. Faktisk gjorde den for en tid Paulus blind for sit behov for Kristus.

Ikke bare var Paulus omskåret, han var ”omskåret på ottendedagen“ som tegn på, at han var ”israelit af fødsel“. Han tilhørte ikke blot Guds pagtsfolk, men var af Benjamins stamme, hvis arvelod inkluderede nogle af Israels vigtigste byer. Hvad uddannelse angik, skilte han sig også ud, idet han havde studeret under selveste Gamaliel Den Ældre (ApG 22,3; 26,4-5), og som farisæer kendte han loven ud og ind, i hvert fald sådan som den traditionelt blev tolket.

Så nidkær var Paulus for loven, at han forfulgte de kristne, der i hans øjne udgjorde en trussel mod jødisk levevis og Guds lov, sådan som han forstod den. Ikke desto mindre måtte han i mødet med Kristus sande, at loven havde langt dybere implikationer og krævede langt mere af ham, end han hidtil havde troet. Han var ikke, som han havde ment, ”uangribelig i lovretfærdighed“, men dømt af den selvsamme lov, som han så nidkært forsvarede.

`Til eftertanke. Sammenlign Rom 7,7-12 med Matt 5,21-22.27-28. Hvad pointerer Jesus såvel som Paulus om loven? Hvorfor er det kun ”ved troen på Kristus“ (Fil 3,9), at vi bliver retfærdige, og hvorfor er vores egne lovbaserede forsøg dømt til at mislykkes? Tænk på det således: Hvor godt overholder du loven, sådan som Jesus udlægger den?`