---
title:  Guds visdom og kundskab
date:   01/03/2026
---

”Visdommen, hvor finder man den?“ spurgte Job. ”Hvor bor indsigten?“ I Kristus, svarer Paulus, ”i hvem alle visdommens og kundskabens skatte er skjult“. Har vi Kristus, har vi alt, også fuld ”vished og indsigt“ i meningen med livet. Ved ham er Guds hemmelighed, som indbefatter hele frelsesplanen, blevet åbenbaret (Job 28,12; Kol 2,3; 1 Kor 1,30; Kol 2,2).

`Hvorfor skriver Paulus dette brev? Kol 2,1-7`

Det græske ord paraklēthōsin betyder ”trøste“ , ”opmuntre“ eller ”styrke“ (Kol 2,2). For Paulus er det ikke nok at hjælpe de troende i Kolossæ med at skelne mellem sand og falsk lære. Han ønsker også, at de skal ”knyttes sammen“ (sumbibasthentes) i kærlighed. Begge verber, ”trøste“ og ”sammenknytte“ står i en form, der indikerer, at Paulus har fuld tillid til, at hans brev vil have den ønskede effekt.

Han roser dem imidlertid også for ”den orden, jeg ser hos jer, og over fastheden i jeres tro på Kristus“ (Kol 2,5).

Det græske ord taxis, der her er oversat ”orden“, bruges også i Det Nye Testamente om præsteembedet på enten Arons (Luk 1,8; Hebr 7,11) eller Melkisedeks vis (Hebr 5,6.10; 6,20; 7,11.17). Her handler det dog ligesom i Første Korintherbrev om, at alt går ”sømmeligt og ordentligt til“ (1 Kor 14,40). Vi har en tendens til at mene, at den organisatoriske side af det at være kirke og menighed blot er en formssag uden teologisk signifikans.

Men for Paulus var det tilsyneladende vigtigt at sikre sig, at alt gik ordentligt for sig, både i forbindelse med gudstjenesten, men især, hvad udnævnelsen af forstandere og menighedstjenere angik. Sådanne tiltag sikrede, at Guds visdom og Bibelens budskab blev bevaret og formidlet (1 Kor 11; 1 Tim 3; Tit 1).

Som et resultat af den undervisning, kolossenserne fik af Paulus’ kolleger, var de ”grundfæstede og faste i troen“. Sålænge deres tro var solidt plantet i det bibelske fundament, kunne den ikke rokkes, og de ville være beskyttet mod de vildfarelser, som falske lærere promoverede.

`Til eftertanke. Har du selv følt behovet for ”orden“ i dit åndelige liv?`