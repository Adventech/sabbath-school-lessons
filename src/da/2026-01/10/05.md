---
title:  Skygge eller substans?
date:   04/03/2026
---

Der hersker den dag i dag ikke bred enighed om, hvad det præcist er for problemstillinger, Paulus adresserer her. Det fremgår dog af Paulus’ udtalelser, at denne overvejende ikke-jødiske menighed (Kol 2,13) er blevet taget i skole af nogle kristne jøder, der gerne ser, at de gennemfører en række tiltag, der i bund og grund er helt unødvendige.

I Kol 2,16 opridser Paulus en række jødiske skikke, som visse af de jøder, der blev kristne, tilsyneladende fortsat fastholdt, og den praksis, som beskrives i vers 18 falder efter al sandsynlighed i samme kategori. Jesus påtalte i sin tid de religiøse lederes påtagede ydmyghed (Matt 6,1.5.7.17), og af dødehavsrullerne fremgår det, at engle spillede en stor rolle i visse jødiske opfattelser af tilbedelse. Det er således ikke utænkeligt, at de problemer, som Paulus påtaler her, ligner dem, som han også adresserede andre steder.

Fordi Kol 2,16 så ofte giver anledning til misforståelser, er det nødvendigt at dykke dybere ned i Paulus’ udtalelser. Læg mærke til følgende:

Brugen af **”derfor“** indikerer, at dette er en konklusion på det, Paulus netop har sagt. I vers 11-15 har han netop afvist behovet for omskærelse, fordi en indre forvandling af hjertet er det, der betyder noget.

**”Mad“** og **”drikke“** er en henvisning til de mad- og drikofre, som israelitterne brage til templet.

**”Fester eller nymåne eller sabbatter“** er tilsyneladende en henvisning til Hos 2,13, der har nogenlunde samme ordlyd, og hvor der er tale om en række jødiske festdage deriblandt særlige højtidssabbatter (se f.eks. 3 Mos 23,11.24.32).

Vores forståelse af dette vers beror på Paulus’ egen forklaring, nemlig at disse kun er ”en skygge af det, som skal komme, men legemet selv er Kristus“ (Kol 2,17). Disse fester og højtidsdage pegede ligesom ofringerne frem mod det, som Kristus skulle udrette (se 1 Kor 5,7; 15,23). Den syvende dag som hviledag, derimod, blev indstiftet allerede i Eden, før synden kom ind i verden og længe inden offertjenesten i tabernaklet. Den har ikke mistet sin betydning, for i modsætning til ceremoniloven er den ikke en skygge, som peger frem mod og opfyldes i korset.

`Til eftertanke. Selvom der ikke her er tale om helligholdelse af den syvende dag, hvordan kan vi i prakis efterleve Paulus’ formaning om ikke at dømme andre?`