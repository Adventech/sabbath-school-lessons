---
title:  Naglet til korset
date:   03/03/2026
---

`Hvilke problemstillinger ser det ud til, at Paulus adresserer her? Kol 2,11-15`

Hvor ofte har vi ikke oplevet, at tekster som denne, og særligt vers 14, er blevet brugt som argument imod Guds lov og helligholdelse af sabbatten?

For bedre at forstå disse tekster har Adventistkirken foreslået to mulige tolkninger: ”Gældsbeviset med alle dets bestemmelser“, som blev naglet til korset, er muligvis, ligesom det skilt Pilatus udfærdigede til Kristi kors, en liste af anklager rettet ”imod os“ (Matt 27,37; Joh 19,19-20). Der kan også være tale om, at ceremoniloven, som Moses udfærdigede ”som vidne imod dig“, blev naglet til korset. Verset befinder sig i hvert fald i en kontekst, der omhandler ceremoniloven (se 5 Mos 31,24-26).

Paulus henviser til, at de i Kristus er ”omskåret, ikke med hånden“. Han taler om hjertets omskærelse (Rom 2,28-29; sammenlign med 5 Mos 30,16) som alternativ til den kropslige omskærelse, der var en af de vigtigste forskrifter i ceremoniloven (3 Mos 12,3; 2 Mos 12,48).

Han forbinder så hjertets forvandling med aflæggelsen af ”det syndige legeme“ i dåben, hvori vi bliver ”begravet“ og ”oprejst“ med Kristus (Kol 2,11-12). Denne omvendelseserfaring er ifølge Paulus som at gå fra død til liv. I var, siger han, ”døde i jeres overtrædelser“, men nu er I af Gud ”gjort levende sammen med“ Kristus, som ”tilgav os vore overtrædelser“ (Kol 2,13).

Ordet ”bestemmelser“ (Kol 2,14) henviser til forskrifter eller love, hvad enten de er sekulære eller religiøse (Luk 2,1; ApG 17,7; 16,4). Paulus benytter sig kun ét andet sted af netop dette græske ord, og i det tilfælde er det en henvisning til ceremoniloven, der som en mur adskilte jøder og hedninger (Ef 2,14-15). Ligesom i sit brev til efeserne forsøger Paulus at slå fast overfor de hedningekristne i Kolossæ, at de ikke behøver at overholde ceremoniloven, herunder loven om omskærelse og de renselsesritualer, der hørte med (sammenlign med ApG 10,28.34-35).

Paulus hævder ikke her, at de ti bud blev naglet til korset. Det ville stemme dårligt overens med, at han andetsteds definerer synd netop som overtrædelse af de ti bud (Rom 7,7).