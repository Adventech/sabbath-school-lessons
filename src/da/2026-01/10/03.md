---
title:  Rodfæstede og opbyggede i Kristus
date:   02/03/2026
---

I brevet til kolossenserne finder vi en af de klareste formuleringer af, hvad kristenlivet handler om: ”Når I nu har taget imod Kristus Jesus, Herren, så lev i ham“ (Kol 2,6). Frelsen får vi, når vi tager imod Kristus, og ikke ved en samling læresætninger. Men den, der tager imod Kristus, er også lydhør overfor hans ord, som i Bibelen formidles ved apostlene og profeterne (se Ef 2,20).

At tage imod Kristus indbefatter at give slip på den, man var, og overgive sig til den levende Kristus.

Det levende ord (Jesus) kan ikke adskilles fra det skrevne ord (Bibelen). De er to sider af samme mønt. Det er gennem det skrevne ord, at vi møder Jesus, og når vi lever i ham, lader vi os lede af hans ord og hans Ånd.

I Kol 2,7 anvender Paulus en gængs bibelsk metafor, hvor kristenlivet sammenlignes med en plante. Når vi tager imod Kristus bliver vi ”rodfæstede i ham“, vi indretter vores liv efter hans ord og bliver således ”grundfæstede i troen“.

`Hvordan belyser disse vers plantemetaforen som symbol på de troende? Es 61,3; Matt 3,10; Luk 8,11-15; 1 Kor 3,6`

Paulus opridser klart det valg, som de troende står overfor. De kan enten være ”plantet af Herren“ (Es 61,3) og forblive fuldkomne i Kristus ved at holde fast i ham og hans lære. Eller de kan være som en kunstig plante, der nok ser ægte ud, men i virkeligheden er fuldkommen livløs. Når vi adopterer menneskelige filosofier og overleveringer, bliver vi ”fanget“ (Kol 2,8). Også efter at Kristus har sat os fri, er det altså muligt at vende tilbage til slavetilværelsen (Gal 5,1; ApG 15,10).

Kort sagt, når vi tilegner os ubibelske lærdomme og vælger at tro et evangelium, der beror på menneskelige ideer og overleveringer fremfor på Bibelens ord, afviser vi evangeliet om Kristus og dermed Kristus selv (se Gal 1,6-9). Oldkirken stod i fare for at gøre netop det, og det samme gør vi i dag.

`Til eftertanke. Har du erfaret, hvad det vil sige at give slip på den, du engang var, og overgive dit liv til Kristus? Hvorfor er det en kontinuerlig proces?`