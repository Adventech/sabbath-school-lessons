---
title:  Menneskers påbud og lære
date:   05/03/2026
---

`Hvordan forstår du Paulus’ formaninger her set i lyset af de dele af kapitel 2, vi indtil videre har studeret? Kol 2,20-23`

Ligesom i brevet til galaterne, kalder Paulus denne diskussion, om hvorvidt de jødiske ceremonilove skal overholdes, et udslag af ”verdens magter“ (Kol 2,8.20; Gal 4,3.9). Det er med andre ord et spørgsmål, der ligesom det jordiske tempel hører denne verden til, men vores borgerskab er i himlen. Ceremoniloven gælder ikke os, for den skulle blot foregribe den virkelighed, som vi nu takket være Kristus lever i. Så selvom de oprindeligt blev givet af Gud, har disse forskrifter tjent deres formål, og vi behøver dem ikke længere. Fordi de ceremonielle bestemmelser blev ophævet ved korset – hvilket bekræftes af den usynlige hånd, der flængede forhænget i templet fra øverst til nederst – er de kristne (herunder kristne jøder) ikke underlagt disse (Matt 27,51; sammenlign med Dan 9,27). Følger vi dem fortsat, identificerer vi os med denne verden, der snart forgår, og ikke med den nye verden, som vi er blevet lovet i Kristus.

Vi ser trods alt frem til ”en ny jord, hvor retfærdighed bor“ (2 Pet 3,13) og ikke blot til en renovering af den gamle.

Farisæerne og de skriftkloge havde føjet en lang række menneskeskabte forskrifter til de ceremonielle forskrifter i moseloven, men også kravet om overholdelse af moselovens ceremonielle påbud var efter Kristus at betragte som ”menneskers påbud og lære“ (Mark 7,1-13; Kol 2,22). De mange forskrifter var blevet en tung byrde og gjorde ikke noget godt for troen, tværtimod. De, der efterlever menneskers påbud, vil uvægerligt føle sig hævet over dem, der ikke gør det, og hvad der er endnu værre, giver sådanne påbud næring til tanken om, at vi på en eller anden måde kan gøre os fortjent til frelsen – en fælde som ingen af os har lyst til at gå i.

Gennem hele kristenhedens historie er der teologer, der er faldet for fristelsen til at udtale sig på Guds vegne, idet de påtager sig Helligåndens rolle som de troendes åndelige vejleder. Men, som Paulus og de øvrige bibelske forfattere påpeger, er det Kristus selv, der er den kilde, hvorfra de bibelske sandheder udspringer.

`Til eftertanke. Hvordan sikrer vi os, at vi aldrig glemmer, at uanset hvad Kristus udretter igennem os, så beror vores frelse udelukkende på det, som han har gjort for os og i vores sted?`