---
title:  Ægtefæller
date:   15/03/2026
---

Flere steder i Det Nye Testamente er der råd og vejledning, der berører det kristne hjem. Disse ”husstandskoder“, som de også kaldes, er ikke som sådan hierarkiske, for de rummer elementer, der sikrer gensidighed, og at parterne indbyrdes løfter og støtter hinanden.

`Hvordan er balancen her? Hvad tilføjer Paulus i Ef 5,22-25.33? Kol 3,18-19`

Nogle citerer: ”Hustruer, I skal underordne jer under jeres mænd“ og standser der, men læg mærke til Paulus’ tilføjelse: ”… som det sømmer sig i Herren“. Intet sted i Det Nye Testamente hævdes det, at kvinder skal indordne sig mænd generelt, eller at kvinder bør være underdanige eller underkuede. Ej heller, at de blindt skal adlyde deres ægtefælle, uanset hvad han byder dem. Pointen er, at kvinden først og fremmest tilhører Gud og først derefter ægtefællen. Det ”sømmer sig“ altså ikke, at kvindens personlighed opsluges af manden, eller at han påtager sig rollen som hendes samvittighed.

Kristi kærlighed til menigheden og hans villighed til at ofre sig selv for hende er et forbillede på den kærlighed, som en mand bør vise sin ægtefælle (Ef 5,25). Han vil være hende tro, uanset hvad det måtte koste, ligesom han vil træffe beslutninger, der først og fremmest tilgodeser hende, og som udspringer af en fælles beslutningsproces. Den slags kærlighed er forudsætningen for, at kvinden kan adlyde Guds befaling om at ære sin mand (Ef 5,33).

Et sundt kristent ægteskab er kendetegnet ved gensidighed. Man rådfører sig med hinanden, tænker tingene igennem sammen og træffer beslutninger i fællesskab. Når der træffes beslutninger, der kan få afgørende konsekvenser for hele familien, kan det være en god idé også at inddrage børnene i diskussionen, men ikke således at børnene er vidne til eller inddrages i forældrenes skænderier. Har man rådført sig med hinanden på denne måde uden at nå til enighed, råder Paulus her kvinden til at stole på sin mands dømmekraft, hvis ikke hans beslutninger er i modstrid med Guds ord. Omvendt er der næppe nogen mand, der ikke har erfaret, at det kan være en rigtig god idé at lytte til sin ægtefælle og følge hendes råd. Jo bedre man er til at samarbejde og vise gensidigt hensyn, jo lykkeligere vil ægteskabet være.

`Til eftertanke. I mange århundreder har man fordrejet og misbrugt de principper, som Paulus her fremsætter. Hvordan kan vi undgå at gøre det samme?`