---
title:  Vær vise
date:   19/03/2026
---

Hvad er den vigtigste sandhed, vi som kristne bør kende? Det er selvfølgelig, at Jesus Kristus døde for vores synder, og at vi ved tro på ham kan have evigt liv. Det er en sandhed, som vi aldrig selv kunne tænke os til – en sandhed, som enten måtte fortælles eller åbenbares for os. Og det er netop, hvad Guds ord gør.

Der er meget, som vi ikke havde vidst, hvis ikke Gud havde åbenbaret det for os i sit ord. Men den sandhed, viden og visdom, vi får ad den vej, er andet og mere end tør teori. Det er noget, der skal udleves.

`I hvilken sammenhæng er det ifølge Paulus særlig vigtigt, at vi ”er vise“? Hvorfor mon? Kol 4,5-6`

Desværre er det ikke altid, at vi kristne opfører os kristent. Som Paulus udtrykker det med henvisning til Es 52,5, var Israel langt fra altid noget godt eksempel for omverdenen: ”På grund af jer bliver Guds navn spottet blandt folkene“ (Rom 2,24). Hvordan vi behandler andre og da særligt dem, der ikke tror som os, er altafgørende (se Tit 2,5; 2 Pet 2,2). Folk lægger mærke til os. Et kristent hjem, unge samlet til bøn fremfor ballade, almindelig venlighed og tålmodighed gør stort indtryk på dem, der gerne vil vide om det, vi siger, gør en forskel eller bare er tomme ord.

I Kol 4,6 fremhæver Paulus betydningen af vores ord: ”Jeres tale skal altid være venlig.“ Her slår almindelig høflighed ikke til. Vi må ved Helligåndens hjælp og vejledning være formidlere af Guds nåde.

”Krydret med salt.“ Vi må have situationsfornemmelse, så vores ord har relevans for og appellerer til dem, som vi taler med.

”Så I ved, hvordan I skal svare hver enkelt.“ Kun Helligånden kan give os de rigtige ord på det rette tidspunkt, der tjener det rette formål og åbner sindet hos tilhørerne for det budskab, som vi ”skal“ dele (her anvender Paulus det samme græske ord, dei, der i Kol 4,4 er oversat ”tale, som jeg skal“).

`Til eftertanke. Tænk over dine ord og handlinger og det eksempel, du viser andre. Hvilke signaler sender du derigennem om din tro, og hvad det vil sige at være kristen?`