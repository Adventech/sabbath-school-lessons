---
title:  Arbejdsrelationer
date:   17/03/2026
---

`Hvilke råd giver Paulus til slaverne? Er der principper her, der kan overføres til arbejdspladsen? Kol 3,22-25`

Slaveri er blevet brugt af mange til at affærdige Bibelens vejledning som håbløst forældet og af endnu flere til at affærdige Bibelen helt. Men her glemmer man at tage højde for den historiske kontekst, i hvilken det gammeltestamentlige Israel og den nytestamentlige menighed befandt sig. Mennesker er skabt i Guds billede, og det var Guds hensigt, at de ligesom alle hans tænkende skabninger skulle være frie. Også moseloven sikrede, at ingen israelit skulle trælle for andre på ubestemt tid, idet al gæld efter 6 år skulle eftergives og den gældbunde sættes fri (5 Mos 15,12; 2 Mos 21,2-6; 3 Mos 25,39-43). Selvom slaveri i enhver form er modbydelig set med vores øjne, må vi ikke glemme, at den form for slaveri, som Bibelen beskriver, var radikalt anderledes end de afskyelige forbrydelser mod menneskeheden, som vi har set eksempler på i historien.

Stort set alle steder, hvor menigheder blev plantet i nytestamentlig kontekst, var man underlagt romersk lov, som tillod slavehold, men ”ulig nyere former for slaveri, havde slaver i romerriget en hel del rettigheder og muligheder. Et forsøg på at omstøde denne praksis kunne have udgjort en trussel mod evangeliets udbredelse“ (Clinton Wahlen, ”Culture, Hermeneutics, and Scripture: Discerning What Is Universal,“ i Frank M. Hasel, red., Biblical Hermeneutics: An Adventist Approach (Silver Spring, MD: Biblical Research Institute/Review and Herald Academic, 2020), s. 166).

I modsætning til det øvrige samfund var slaver i menigheden først og fremmest ansvarlige overfor Gud. De, der ejede slaver, skulle sørge for, at disse blev behandlet ordentligt og retfærdigt, ”for I ved, at også I har en Herre i himlen“ (Kol 3,25), og Filemon fik således klar besked om, at han ikke længere skulle betragte Onesimos som sin slave, men som sin bror (Filem 16). Betegnelsen slave (eller tjener) bruges iøvrigt i både Det Gamle og Det Nye Testamente til at beskrive de troendes forhold til Gud (se f.eks. Sl 34,22; Luk 17,10; 1 Pet 2,16).

`Til eftertanke. Tænk over, hvordan denne tekst er relevant i forbindelse med din arbejdssituation? Hvilke principper kan du som enten chef eller ansat tage til dig?`