---
title:  Splittelse i Filippi
date:   18/01/2026
---

`Hvilke faktorer synes at have skabt splittelse i menigheden? Hvad foreslår Paulus, at de gør for at løse problemet? Fil 2,1-3`

Det må have været en enorm skuffelse for Paulus at opleve, hvordan den menighed som han personligt havde etableret, og som han elskede så højt, nu var plaget af rivalisering og optaget af indre stridigheder. Det er stærke ord, han bruger, når han adresserer problemet. ”Selviskhed“ i vers 3 er på græsk det samme ord, eritheia, som Paulus anvendte i Fil 1,16 om sine konkurrenter i Rom, der var mere optaget af at promovere sig selv end af at fremme Kristi sag.

”Selviskhed“ er da også nævnt i Gal 5,20 som en af kødets gerninger, og, som Jakob udtrykker det, ”hvor der er misundelse og selvhævdelse, dér hersker der uorden og alt muligt ondt“ (Jak 3,16). Det græske ord for ”indbildskhed“ i vers 3 forekommer kun denne ene gang i Det Nye Testamente, men i kilder uden for Bibelen er ordet forbundet med arrogance, hovmod og opblæsthed. Paulus anvender et beslægtet ord i sin kritik af galaterne: ”Lad os ikke bilde os noget ind, lad os ikke tirre og misunde hinanden“ (Gal 5,26).

Læg mærke til de løsningsforslag, Paulus fremlægger:

_Trøst i Kristus._ Paulus henviser konsekvent til Kristi eksempel som motivationsfaktor og drivkraft.

_Kærlig opmuntring._ Jesus åbenbarer Guds kærlighed og byder os at ”elske hinanden, ligesom jeg har elsket jer“ (Joh 15,12).

_Åndens fællesskab._ Hvor Helligånden er til stede vil sammenholdet styrkes, ligesom det var tilfældet i den første menighed (ApG 2,42; se også 2 Kor 13,13).

_Medfølelse._ Denne guddommelige egenskab kendetegnede Jesus (se Matt 9,36; 20,34; Mark 1,41; Luk 6,36) og var hovedtemaet i beretningerne om den barmhjertige samaritaner (Luk 10,33) og den fortabte søn (Luk 15,20).

_At have det samme sind, den samme kærlighed, én sjæl og ét sind._ Sikke en vidunderlig beskrivelse! Der er ingen tvivl om, hvor stor betydning Paulus tillægger menighedsfællesskabet. Vi skal, pointerer han, have ”det sind over for hinanden, som var i Kristus Jesus“ (Fil 2,5).