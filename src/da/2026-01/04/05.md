---
title:  Kristi sind
date:   21/01/2026
---

”I am the greatest“ (jeg er den største), hævdede Cassius Clay, der, efter han i 1964 vandt VM-titlen i sværvægt, skiftede navn til Muhammed Ali. Et halvt år tidligere udgav han LP-pladen ”I Am the Greatest“. Og ja, Ali var bestemt en stor bokser, men det gør ham ikke til et eksempel til efterfølgelse for den, der ønsker Kristi sindelag.

Jesus var i modsætning til Ali helt uden synd. Han blev ”fristet i alle ting ligesom vi“ (Hebr 4,15), men syndede hverken i tanke eller handling. Det var, som Hebr 5,8 antyder, ikke hans guddommelighed, der beskyttede ham, for ”skønt han var søn, måtte han lære lydighed af det, han led“. Jesus var helt og fuldt overgivet til Gud, og selvom det bestemt ikke har været let, når tvivlen meldte sig, tog han på intet tidspunkt sagen i egen hånd i den tro, at han vidste bedre end sin himmelske far.

`Hvad er det Paulus beskriver i denne smukke og gribende tekst? Hvad ligger der bag hans ord? Og hvordan bærer vi os i praksis ad med at få ”det samme sind over for hinanden, som var i Kristus Jesus“? Fil 2,5-8`

Jesus, der er Guds ligemand, og som selv er Gud, blev ikke bare menneske, men ”tjener“ (doulou, tjener/slave) og ofrede sig for os! Han blev, som Paulus formulerer det andetsteds, ”en forbandelse for vor skyld“ (Gal 3,13). For at forløse os måtte Skaberen, Gud, tage vores synd på sig og blive forbandet.

Hvordan bærer vi os ad med virkelig at forstå konsekvenserne af det, som Paulus beskriver her? Og hvordan kan vi nogensinde blive i stand til at efterligne Kristus, der villigt gav afkald på alt og ofrede sig for andre?

”Den største blandt jer,“ sagde Jesus, ”skal være jeres tjener. Den, der ophøjer sig selv, skal ydmyges, og den, der ydmyger sig selv, skal ophøjes“ (Matt 23,11-12). I Fil 2,5-8 siger Paulus stort set det samme, idet han med udgangspunkt i Kristi eksempel uddyber sit udsagn: ”Gør intet af selviskhed og heller ikke af indbildskhed“ (v. 3).

`Til eftertanke. Hvordan skal vi forholde os til det, som Kristus har gjort for os? Hvad vil være en passende respons fra vores side? Kan vi gøre andet og mere end at tage imod gaven og tilbede ham?`