---
title:  Hjernevask og hjertekirurgi
date:   20/01/2026
---

Et stigende antal firmaer er igang med at udvikle en teknologi, der kombinerer processorkraften i computere med den menneskelige hjerne. Forskerne forsøger ved hjælp af computerteknologi at påvirke hjernen i håb om at kunne gøre noget ved sygdomme som epilepsi, depression og parkinsons sygdom. Men selvom det selvfølgelig er godt nyt set fra et lægefagligt perspektiv, er det ikke vanskeligt at forestille sig, hvordan en sådan teknologi kan misbruges.

Men hjernevask og tankekontrol er ikke nye begreber. Vores hjerne fungerer på mange måder som en avanceret computer, og samtlige af de indtryk og informationer, vi dagligt bombarderes med, ”programmerer“ hjernen, påvirker vores tænkning og er bestemmende for, hvordan vi agerer. Medierne vænner os til at tænke på samme måde, som verden omkring os tænker, og vi er mere påvirket af andre menneskers tanker og ideer, end vi selv er klar over.

Men som Jesus, må vi være ledet af Ånden (Rom 8,5.6). ”Ingen anden end Guds ånd [ved], hvad der bor i Gud“ (1 Kor 2,11-12). Hvem/hvad påvirker os, og hvilke informationer tager vi til os?

`Hvad vil det sige at have ”det sind over for hinanden, som var i Kristus Jesus“? Fil 2,5`

Vi kan beslutte os for at skifte retning, men kun Gud kan forvandle hjertet. Vi må have ”hjertekirurgi“, og vi må lade Helligånden med ”Åndens sværd“ i hånd foretage indgrebet (Ef 6,17). ”Åndens sværd“ er Guds ord, der ”er levende og virksomt og skarpere end noget tveægget sværd; det trænger igennem, så det skiller sjæl fra ånd og marv fra ben og er dommer over hjertets tanker og meninger“ (Hebr 4,12). Kun ved Helligånden erkender vi, hvordan det er fat med os. Vores eget skøn kan vi ikke regne med, for ”hjertet er det mest bedrageriske af alt“ (Jer 17,9). Det hebraiske ord for ”bedragerisk“ (‘aqov) sigter til ujævnt terræn, der leder til fald eller i overført betydning til en forskruet tankegang. Vi må lade os ”forvandle, ved at sindet fornyes“ så vi kan ”skønne, hvad der er Guds vilje: det gode, det som behager ham, det fuldkomne“ (Rom 12,2).

`Til eftertanke. Hvilken forskel gør det, hvis vi følger Paulus’ råd i Fil 4,8: ”I øvrigt, brødre, alt, hvad der er sandt, hvad der er ædelt, hvad der er ret, hvad der er rent, hvad der er værd at elske, hvad der er værd at tale godt om, kort sagt: det gode og det rosværdige, det skal I lægge jer på sinde“?`