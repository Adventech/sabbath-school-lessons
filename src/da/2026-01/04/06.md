---
title:  Gudsfrygtens hemmelighed
date:   22/01/2026
---

Et populært vers i Bibelen er 1 Kor 8,2: ”Hvis nogen mener at kende noget, kender han det endnu ikke sådan, som han bør kende det.“ Der findes ikke noget emne, som vi kan påstå at vide alt om. Der er altid mere at lære, og da ikke mindst, når det drejer sig om guddommen og inkarnationen. Paulus henviser igen og igen til, at Kristus på forunderlig vis ydmygede sig og blev menneske – et emne som vi næppe nogensinde vil kunne udtømme.

`Hvad var det, Jesus gjorde, da han blev menneske? Rom 8,3; Hebr 2,14-18; Hebr 4,15`

Hvordan var det muligt for Guds søn ved Helligånden at blive født af Maria som Gud og menneske i ét? Det overgår vores fatteevne, at den evige Gud kunne blive dødelig. Paulus kalder netop det spørgsmål ”gudsfrygtens hemmelighed“ (1 Tim 3,16. Se også Luk 1,35).

Den smukke lovprisning i Fil 2 er nok den mest detaljerede beskrivelse af det, som Kristus gjorde, da han blev menneske.

- _Fil 2,6_ ”Han, som havde Guds skikkelse“. Ordet morphē (skikkelse) henviser til Kristi guddommelige natur: at han var ”lige med Gud“.
- _Fil 2,7_ Det mysterium, at Jesus ”gav afkald“ på sine guddommelige privilegier for at blive menneske, underlagt de samme fristelser som resten af menneskeheden, er mildest talt forbløffende.
- _Fil 2,8_ ”Ydmygede … sig“. Da han påtog sig menneskers natur, påtog universets øverste myndighed sig tjenerrollen. Han gjorde altså stik modsat af Lucifer, hvis ambitioner udelukkende var selviske.
- _Fil 2,8_ ”Blev lydig indtil døden, ja, døden på et kors“. Korset var romerrigets mest nedværdigende henrettelsesmetode, og i samråd med Faderen havde Jesus selv valgt at dø på denne måde, som allerede under ørkenvandringen illustreredes ved kobberslangen (4 Mos 21,9; Joh 3,14). Således blev han ”gjort til synd for os, for at vi kunne blive Guds retfærdighed i ham“ (2 Kor 5,21).

`Til eftertanke. Hvordan kan og bør et fokus på korset og det eksempel på ydmyghed og overgivelse, som Jesus viste os, inspirere os til ydmygt at overgive os til Gud?`