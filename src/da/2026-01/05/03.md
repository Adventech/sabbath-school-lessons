---
title:  Som himmellys i verden
date:   26/01/2026
---

Paulus tilskynder filipperne til at gøre ”alt uden at give ondt af jer og uden indvendinger“ (Fil 2,14). Truslen om splittelse i menighed er tilsyneladende så alvorlig, at det kræver en aktiv indsats at stå sammen. Sammenhold i menigheden udspringer af, at vi er forbundet med Kristus og lyder hans ord. Vores sammenhængskraft er et vidnesbyrd for verden og afgørende for, at vi, som Paulus udtrykker det, kan stråle ”som himmellys i verden“ (Fil 2,15).

Jo længere væk, vi kommer fra byens lys, jo klarere ser vi stjernehimlen. Jo mørkere himlen er, jo mere skiller stjernerne sig ud. Sådan er det også med vores vidnesbyrd. Jo tættere det moralske mørke omkring os er, jo tydeligere bliver kontrasten mellem dem, der følger Gud, og dem, der ikke følger ham. Det er derfor altafgørende, at vi ikke tilpasser os denne verden og dens kunstige belysning, for tænker og handler vi som alle omkring os, dør lyset fra vores vidnesbyrd ganske enkelt ud.

`Hvad skal ifølge Paulus kendetegne os som Guds børn? Fil 2,15-16`

At være ”uangribelig“ er at være ”pletfri“ og ”uden skyld“. Udtrykket bruges især om Job, der var en ”retsindig og retskaffen og gudfrygtig mand, der holdt sig fra det, der var ondt“ (Job 1,1.8; 2,3; 11,4; 33,9). Det græske udtryk, der her oversættes ”uden svig“, betyder bogstaveligt at være ”ren, ublandet“. Jesus brugte udtrykket, da han tilskyndede sine efterfølgere til at være ”enfoldige som duer“ (Matt 10,16), når de blev udsat for angreb, og Paulus opfordrer andetsteds de troende til at være ”for uskyldige til at gøre det onde“ (Rom 16,19). Mediebilledet i dag er ikke ligefrem kendetegnet ved at være uskyldsrent, opløftende og inspirerende, og vi gør klogt i at træffe samme beslutning, som David, der sagde: ”Nederdrægtigheder vil jeg ikke se for mine øjne“ (Sl 101,3).

Vi skal ikke frygte at være anderledes, for troen vil og bør få os til at skille os ud. Målet er at stråle ”som himmellys i verden“ (Fil 2,15), og det kan vi kun gøre, hvis vi nægter at tilpasse os denne verden (Rom 12,2) og ”holder fast ved livets ord“ (Fil 2,16). De valg, vi træffer, er bestemmende for, hvorvidt vi lever med ”Kristi dag“ for øje eller ”har løbet forgæves“ (Fil 2,16; se også 1 Kor 9,24-27).

`Til eftertanke. Hvordan undgår man at lade sig forme af verdslige værdier og tankegang? Hvordan bærer man sig ad med at ændre de indgroede vaner og tankemønstre, man allerede har tilegnet sig?`