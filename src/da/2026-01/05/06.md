---
title:  ”Hold den slags mennesker i ære“
date:   29/01/2026
---

`Hvad har Paulus at sige om Epafroditus? Hvad kendetegner dennes indstilling og handlemåde? Fil 2,25-30`

Epafroditus nævnes ingen andre steder i den bibelske beretning, men af den korte beskrivelse i brevet til filipperne kan vi udlede en hel del om ham. Hans navn, der refererer til gudinden Afrodite, tyder på, at han er af hedensk oprindelse. Paulus kalder ham ”medarbejder“, så man må gå ud fra, at han er aktiv i missionsarbejdet og måske ovenikøbet har arbejdet side om side med Paulus i Filippi. Udtrykket ”medkæmper“ i vers 25 henviser sandsynligvis til de trusler på livet, som hans forkyndelse af evangeliet har afstedkommet (Fil 2,30).

Som ”udsending“ (græsk: apostolos) er Epafroditus af menigheden blevet bedt om at besøge Paulus i fængslet og sørge for ham (Fil 2,25). Han er blevet de midler betroet, som menigheden i den forbindelse har indsamlet til Paulus (Fil 4,18) – midler, som skulle bruges til mad, klæder, sengelinned med mere, da det var op til de romerske fanger selv med hjælp fra venner og bekendte at sørge for kost og forplejning (se ApG 24,23). Hen mod slutningen af sit andet fængselsophold i Rom bad Paulus f.eks. Timotheus om at skynde sig ”at komme før vinteren“ og medbringe ”den kappe, jeg efterlod i Troas“ (2 Tim 4,21.13). Paulus havde åbenbart brug for sin tykke, uldne overfrakke i den kolde fangekælder. Epafroditus fik desuden ansvaret for at overbringe menigheden denne hilsen fra Paulus (se Ellen White, Mesterens efterfølgere, s. 253-254).

På grund af problemerne i Filippi har Paulus måske fundet det nødvendigt at sende Epafroditus tilbage tidligere end beregnet, og af samme årsag opfordrer han menigheden til at tage ”imod ham i Herrens navn med stor glæde“ (Fil 2,29). Paulus vil sikre sig, at de ikke bekymrer sig om, hvordan det nu skal gå ham i fængslet, og han understreger, at Epafroditus er et menneske, som kristne bør agte højt, ikke på grund af hans velstand eller socialstatus, men på grund af hans villighed til følge Jesus, uanset hvad det måtte koste ham (Fil 2,6-11.29.30; se også Luk 22,25-27). Det græske ord for at ære eller respektere anvendes kun få gange i Det Nye Testamente: om officerens tjener, der var ”højt værdsat“ (Luk 7,2), om de, der æres ved at blive placeret ”øverst ved bordet“ (Luk 14,8), og om Jesus som hjørnestenen, ”udvalgt og kostbar“ (1 Pet 2,4.6). Det siger ikke så lidt om Epafroditus, at Paulus således inkluderer ham i det selskab.