---
title:  Det er Gud, der virker i jer
date:   25/01/2026
---

Paulus, der netop har henvist til Jesus som det fuldkomne eksempel på ydmyghed og lydighed mod Gud, henvender sig nu direkte til filipperne. Han minder dem om deres lydighed, da de i sin tid tog imod evangeliet og tilskynder dem til at fortsætte på samme måde (se ApG 16,14-15.32-33).

Deres frelse kan de, som Paulus netop har påpeget, takke Kristus, hans liv og hans offer, for, men i de efterfølgende vers kommer han nærmere ind på, hvad frelsen i prakis udmønter sig i.

`Hvad mon Paulus mener, når han siger: ”Arbejd med frygt og bæven på jeres frelse“? Hvordan vil du forklare forholdet mellem tro og handling? Fil 2,12-13`

Paulus introducerer ikke her et nyt evangelium, der afviger fra det i Romerbrevet og andre af hans breve. Vi må gå ud fra, at denne udtalelse skal ses i lyset af evangeliet om retfærdiggørelse ved tro, som Paulus forkyndte overalt og dermed også i Filippi. Det er som altid nødvendigt at danne sig det fulde billede af, hvad Bibelen lærer om et givent emne. Det gælder ikke mindst frelsesspørgmålet, hvorom der hersker en del misforståelser.

`Hvad siger disse tekster om frelsen? Rom 3,23-24; Rom 5,8; Ef 2,8-10`

Der kan ikke herske nogen tvivl om, at det er Gud, der frelser. Vi kan på ingen måde tage æren for det. Selv troen er en gave fra Gud ved Helligånden. Intet af det, vi gør, kan frelse os, men når vi fødes på ny, forvandler Gud os indefra og sætter os i stand til at gøre godt. Guds Ånd virker i os og giver os kraft til at vælge det gode, modstå fristelser og træffe de rigtige valg.

”Med frygt og bæven“ (Fil 2,12) handler vi således på det, som Gud udvirker i os. Ikke sådan at forstå, at vi frygter Guds dom over vores sølle forsøg på lydighed, men bevidstheden om Guds tilstedeværelse i vores liv vækker ærefrygt (se Sl 2,11) og et inderligt ønske om at tjene ham.

`Til eftertanke. På hvilke måder har du oplevet, at Gud virker i dig? Oplever du, at din egen faldne natur stritter imod? Hvad kan du gøre for at modvirke denne tendens?`