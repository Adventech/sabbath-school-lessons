---
title:  Et levende offer
date:   27/01/2026
---

`Hvad er det, Paulus her giver udtryk for? Fil 2,17-23; 2 Tim 4,6; Rom 12,1-2; 1 Kor 10,33`

Paulus, der allerede tidligere i brevet til filipperne har forholdt sig ambivalent til, hvorvidt han lever eller dør i Kristi tjeneste, afslører nu, at der er stor sandsynlighed for, at hans ”blod“ inden længe ”skal udgydes“. Billedet er hentet fra den ældgamle praksis, hvor man som ”drikoffer“ hældte væske (typisk olie, vin eller vand) ud som et offer til Herren (se f.eks. 1 Mos 35,14; 2 Mos 29,40; 2 Sam 23,15-17). Marias salvelse af Jesus er et eksempel på, at noget værdifuldt, ”en alabastkrukke fuld af ægte, meget kostbar nardusolie“, blev ”ødslet bort“ som et udtryk for hengivenhed (Mark 14,3-9; Joh 12,3). Selvom det ikke som sådan var et ”drikoffer“, var det tydeligvis et kæmpe offer, der meget passende illustrerer Kristi uendeligt store offer for os.

Paulus siger med andre ord, at det vil være ham en ære at blive henrettet for at udbrede evangeliet. Han vil hellere end gerne udgyde sit liv som et offer til Gud. Et drikoffer stod typisk ikke alene, men ledsagede et egentligt offer (se 4 Mos 15,1-10; 28,1-15), og Paulus’ offer kunne således passende supplere menighedens, hvis ”åndelige gudstjeneste“ bestod i at bringe deres ”legemer som et levende og helligt offer“ (Rom 12,1).

De første kristne inklusiv de kristne i Filippi delte ivrigt deres tro med andre. De gik fra hjem til hjem med de gode nyheder. De lagde hus til bibelstudier, og de kunne begrunde deres tro i Skrifterne. Det samme gjorde de første adventister. Det var ikke præster, men lægfolk, der delte deres tro med naboerne, gav bibelstudier og forberedte kandidater til dåb (ApG 5,42; 12,12; 17,11; 18,26; 1 Kor 16,19; Kol 4,15; Filem 1-2; 1 Pet 3,15).

De gjorde med andre ord en kæmpe indsats og ofrede alt for sagen. I deres iver efter at udbrede evangeliet ofrede de, som Paulus udtrykker det, sig selv ”som et levende offer“. Har vi nogen grund til at vi stå tilbage for dem?

`Til eftertanke. Tænk over, hvad det i praksis vil sige at give sit liv ”som et levende offer“. Hvor meget er du villig til at ofre for gudsriget, og hvad siger det om dig og dit gudsforhold?`