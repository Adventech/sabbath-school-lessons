---
title:  At stå sin prøve
date:   28/01/2026
---

Som det fremgår af Fil 1,1 er brevet til filipperne ikke udelukkende fra Paulus, men også fra Timotheus, og Paulus giver nu udtryk for, hvor højt han værdsætter sin medarbejder. Timotheus er af Paulus blevet sendt til Makedonien som evangelist og ved flere lejligheder også til Korinth. Han har arbejdet side om side med Paulus og Silas i Korinth og siden i Efesos. Paulus benytter i Fil 2,20 et græsk udtryk om Timotheus, der betyder ”ligesindet“, hvilket formodentlig betyder, at Timotheus på mange måder var som Paulus selv: dedikeret til Kristus, ivrig efter at udbrede evangeliet og bekymret for menighedens ve og vel (2 Tim 4,5; 1 Thess 1,1; 3,2; 1 Kor 4,17; 16,10; 2 Thess 1,1; 1 Tim 1,2-3, se også ApG 19,22).

`Hvorfor tror du, at Paulus i brevet til filipperne gør så stort et nummer ud af at anbefale Timotheus til menigheden? Hvordan beskriver Paulus Timotheus i andre sammenhænge? Fil 2,19-23; 1 Kor 4,17; 2 Tim 1,5`

Paulus fremhæver bl.a., at Timotheus ”har stået sin prøve“ (Fil 2,22). Det græske udtryk henviser til en person, der er blevet prøvet til det yderste, uden at der har været noget at udsætte på hans eller hendes arbejde eller karakter (Rom 5,3-4; 2 Kor 2,9; 2 Kor 9,13). Paulus ved af erfaring, at Timotheus lever op til den beskrivelse, for det har han set adskillige eksempler på i den tid, hvor de to har arbejdet side om side.

I vanskeligheder og modgang afslører vi vores sande jeg og viser, hvad vi er gjort af. Ellen White formulerer det således: ”Livet lærer os disciplin … Der vil komme anledninger, som prøver tålmodigheden, og det er ved at møde disse i den rette ånd, man udvikler kristelige dyder. Dersom forurettelser og krænkelser bæres med sagtmodighed, dersom fornærmende ord mødes med milde svar og udfordrende handlinger med venlighed, er dette et bevis på, at Kristi Ånd bor i hjertet“ (Vejledning for Menigheden, bd. 2, s. 95).

`Til eftertanke. Tænk på de prøvelser, vanskeligheder og udfordringer som du på det seneste har været udsat for. Reagerede du med mildhed, venlighed og med den rette ånd? Hvordan kan disse erfaringer være med til at udvikle karakteren?`