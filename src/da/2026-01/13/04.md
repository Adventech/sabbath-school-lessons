---
title:  Sikker forvisning om Guds vilje
date:   24/03/2026
---

Der er skrevet utallige bøger om det målrettede liv og den målrettede menighed. Uanset, hvad man mener om den formulering, er et fokus på målet nødvendigt, hvis noget skal udrettes. Paulus’ og hans medarbejdere havde i hvert fald et klart mål for øje (se Fil 3,13-14), og resultaterne taler for sig selv. Evangeliet spredte sig med lynets hast til hele romerriget og videre derfra (Kol 1,23).

`Hvad er målet her, og hvordan skal det nås? Kol 4,12-13`

Som nævnt i et af de tidligere bibelstudier var det sandsynligvis Epafras, der havde forkyndt evangeliet i Kolossæ såvel som i nabobyerne Laodikea og Hierapolis (se studie 1). Hans hilsener og bønner har uden tvivl været til stor opmuntring for de troende i det område. Epafras’ bønner har et klart fokus, nemlig at kolossenserne må ”stå fast, fuldkomne og med sikker forvisning om, hvad der i alle forhold er Guds vilje“ (Kol 4,12). Lad os derfor se nærmere på indholdet af denne bøn.

**Stå fast.** Det græske ord betyder at stå urokkeligt fast, og det kan man kun, hvis man har en ”sikker forvisning om“, at evangeliet er sandt (Kol 1,23). Det samme ord anvendes adskillige gange af Paulus i forbindelse med, at han beskriver kampen mod ”Djævelens snigløb“, og hvordan man ved at iføre sig ”Guds fulde rustning“ kunne holde stand mod mørkets magter (Ef 6,10-18; 2 Tim 2,19).

**Fuldkomne.** Ordet henviser til den selvopofrende kærlighed, som Kristus var i besiddelse af, og som hans efterfølgere afspejler uden dog nogensinde at hævde, at de er nået i mål (Matt 5,44.48; Fil 3,12-15).

**Med sikker forvisning.** Samme udtryk bruges af Paulus til at beskrive Abraham, der var ”fuldt overbevist“ om, at Gud ville holde sit løfte til trods for, at det menneskeligt set var umuligt (Rom 4,21).

**Hvad der i alle forhold er Guds vilje.** Ordet ”alle“ er ganske omfattende. Paulus selv bad om, at kolossenserne måtte få ”fuld kundskab om Guds vilje“ og leve, som Herren vil det, på alle måder ham til behag” (Kol 1,9-10).