---
title:  At nå ud
date:   22/03/2026
---

Af Paulus kan vi lære en hel del om at nå mennesker med evangeliet. Man skønner, at han på sine missionsrejser tilbagelagde noget i retning af 21.500 km. Det er særligt forbløffende, da Paulus jo indimellem var spærret inde, og en stor del af strækningen blev tilbagelagt til fods. Paulus tilbragte en del tid i handelsknudepunkter som f.eks. Korinth og Efesos, hvorfra budskabet kunne spredes til byer længere inde i landet. Han vendte desuden tilbage til de menigheder, som han havde været med til at etablere for at styrke og opmuntre de nye i troen. Når han ikke personligt havde mulighed for at besøge menighederne, sendte han breve, og på den måde sikrede han sig, at de troende vidste, at han huskede dem og bekymrede sig for dem.

`Hvordan beskrives Tykikos, og hvilke grunde giver Paulus til, at han sender Tykikos og Onesimos til Kolossæ? Kol 4,7-9; Ef 6,21`

Nogle ting er lettere at formidle mundtligt end på skrift. Det havde været interessant at vide, hvilke nyheder de to mænd overbragte kolossenserne, men da budskabet ifølge Paulus skulle ”trøste“, har det sikkert inkluderet detaljer om Paulus’ forhold i fængslet. Hvad end det drejede sig om, er den form for kommunikation også med til at styrke de personlige bånd, der binder de troende sammen.

Tykikos, hvis navn betyder ”heldig“, var tydeligvis et betroet sendebud. Han beskrives som en kær broder og en trofast tjener og medarbejder, og han var en af to mænd fra provinsen Asien, som af Paulus blev udvalgt til at ledsage ham, da der skulle indsamles midler til de trængende i Jerusalem (ApG 20,4). Tykikos ledsagede også Paulus, da han anden gang fængsledes i Rom, og derfra blev han sendt til Efesos for at styrke arbejdet der (2 Tim 4,12). Paulus overvejede desuden at sende ham til Titus på Kreta (Tit 3,12). Med sig havde han Onesimos, som var blevet omvendt af Paulus i Rom, og som også af Paulus beskrives som en trofast og kær broder (Kol 4,9).

Paulus var tilsyneladende også interesseret i at vide, hvordan det gik de troende i Kolossæ, og selvom Paulus ikke personligt havde besøgt menigheden, gjorde han det således klart for dem, at de var i hans tanker.

`Til eftertanke. Hvordan bekræfter disse hilsener ikke bare Paulus’ menneskelighed, men også hans kald?`