---
title:  Fællesskabsfølelse
date:   23/03/2026
---

I en verden, hvor alle er i kontakt med alle gennem de sociale medier og et hav af andre opfindelser, kan det være svært at forestille sig de udfordringer, som Paulus stod overfor i forsøget på at få menighederne til at føle sig som en del af et større fællesskab.

`Hvilke andre metoder udover brevudveksling benyttede Paulus sig af for at bevare kontakten til menighederne? Hvordan hænger hilsenerne her sammen med de problemstillinger, som Paulus har adresseret i brevet til kolossenserne? Kol 4,7-11`

Paulus formidler via sine hilsener kontakt til andre troende. Vi lærer her, at Markus var Banabas’ fætter, og således baner Paulus vejen for, at Markus på sigt kan besøge Kolossæ. Aristark beskrives som ”medfange“. Han var fængslet sammen med Paulus, og iklædt ”Guds fulde rustning“ (Ef 6,10-11) kæmpede de side om side for at sætte Satans fanger fri (se 2 Tim 2,1-4). Jesus/Justus (jødiske og romerske navne, der ligesom Saulus/Paulus lyder stort set ens på græsk) får også en anbefaling med fra Paulus, der beskriver ham som en trofast medarbejder ”for Guds rige“ (Kol 4,11).

Paulus pointerer specifikt, at Aristark, Markus og Justus alle er jøder, hvorefter han nævner tre ikke-jøder: Epafras, Lukas og Demas (Kol 4,12-14). Det er væsentligt, at disse medarbejdere trods spændinger jøder og ikke-jøder imellem i menigheden åbenbart ikke har problemer med at samarbejde. Man aner Paulus’ skuffelse over, at de tre jøder er ”de eneste“ jødekristne, der støtter ham, men samtidigt er det værd at bemærke, at Johannes Markus, der svigtede Paulus og Barnabas på deres første missionsrejse (ApG 13,13), nu beskrives som en af de tre, der ”har været mig til trøst“ (Kol 4,10-11).

Det er ikke noget nyt, at menighedens sammenhængskraft trues. I de seneste år er der i forbindelse med kirkens globale udbredelse sket store forandringer i Adventistkirken, og de uenigheder, der deraf opstår, mærkes lokalt såvel som globalt.

`Til eftertanke. Hvordan kan jeres lokale menighed være med til at bekæmpe det, der truer fællesskabet og underminerer lysten til at være en del af et større fællesskab? Hvilke spændinger har I på lokalt plan, og hvad kan I gøre for løse disse problemer og styrke jeres fællesskab?`