---
title:  Al skabnings førstefødte
date:   16/02/2026
---

I Det Nye Testamente bruges betegnelsen ”førstefødte“ næsten udelukkende om Jesus (se Luk 2,7; Rom 8,29; Hebr 1,6; Åb 1,5). Men selv, når betegnelsen bruges om andre, er det ikke nødvendigvis en henvisning til, hvem der i kronologisk forstand blev født først. ”Førstefødt“ betegner som oftest i Bibelen en søn, der, uanset hvor i flokken han befinder sig, har et helt særligt forhold sin far. Der findes således i Bibelen adskillige eksempler på yngre sønner, der nyder denne særlige status, f.eks. Isak, Jakob og Josef.

David, der var den yngste af otte sønner, blev salvet til konge. Som salmisten udtrykker det, sagde Gud: ”Jeg gør ham til den førstefødte, den øverste blandt jordens konger.“ Og til Moses sagde Gud: ”Israel er min førstefødte søn.“ Betegnelsen ”først“ er i disse tilfælde knyttet til status (1 Sam 16,10-13; Sl 89,28; 2 Mos 4,22).

`Hvordan begrunder Paulus selv sin brug af udtrykket ”al skabnings førstefødte“ om Jesus? Kol 1,15-17`

Paulus påstår ikke her, at Jesus var den første skabning, som Gud i sin tid skabte, tværtimod. Hele to gange slår Paulus fast, at det er Jesus selv, der står bag skaberværket: ”I ham“ , ”ved ham og til ham er alting skabt.“ Det er med andre ord Jesus, der står bag hele Guds skaberværk (Kol 1,16; se også Ef 3,9; Joh 1,1-3; Åb 4,11).

Alt betyder alt: rumligt (i himlene og på jorden), ontologisk (det synlige og det usynlige) og funktionelt (troner, herskere, magter og myndigheder, hvor ”magter og myndigheder“ som regel henviser til engle og åndemagter (se Ef 3,10; 6,12). Som for at sikre sig, at hans ord ikke bliver misforstået, slår Paulus fast, at Jesus ”er forud for alt“. Det græske udtryk ”forud“ kan både henvise til status og til tid. Alle andre steder, hvor Paulus bruger udtrykket, betegner det tid – derfor er det nærliggende at formode, at det også er tilfældet her (Kol 1,17; se også 1 Kor 2,7; Gal 1,17; Ef 1,4).

Paulus siger desuden om Jesus, at ”alt består ved ham“ (Kol 1,17). Det græske ord  (synistēmi) betyder bogstaveligt at ”samle“ eller ”forene“. Jesus holder sammen på det hele og er både skaber og forløser.

`Til eftertanke. Gud, skaberen, døde for os. Hvordan skulle vi kunne lægge noget til det, som Kristus allerede har gjort? Hvorfor er tanken om, at vi ved vores gerninger skulle kunne bidrage med noget i den sammenhæng, blasfemisk?`