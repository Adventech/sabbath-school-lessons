---
title:  Begyndelsen
date:   18/02/2026
---

`Hvad er sammenhængen mellem de to begreber ”hoved“ og ”begyndelse“, når det gælder Kristus? Kol 1,18`

På hebraisk er begrebet hoved (roʾš) beslægtet med begrebet begyndelse (rēʾšît), som første gang anvendes i Bibelen i 1 Mos 1,1: ”I begyndelsen [rēʾšît] skabte Gud himlen og jorden.“ Jesus er menneskehedens såvel som menighedens hoved, ikke bare fordi han inkarneredes som menneske, men også fordi han er Skaberen.

På græsk har ordet begyndelse (archē) en bred vifte af bibetydninger. Her henviser ordet til, at Jesus som menighedens begyndelse eller ophav også er dens hoved, ligesom han er skaberværkets begyndelse eller ophav (Kol 1,18).

Men Jesus er ikke bare skabelsens og menighedens ophav. Med sin opstandelse fra de døde (Rom 6,3-4) påbegyndte han også et nyt skaberværk. Syndens løn er døden, men han, der besejrede synd og død, har også kraft til at genskabe os i sit billede. Jesus er således ”den førstefødte af de døde“ (jf betydningen af begrebet ”førstefødt“ i mandagsafsnittet). Hans opstandelse er noget andet og mere end de opstandelser fra de døde, som beskrives i Det Gamle Testamente såvel som i Det Nye (Moses var den første, hvilket var årsagen til at ”ærkeenglen Mikael stredes med Djævelen om Moses’ lig“ (Jud 9)). Uden Kristi opstandelse ville opstandelse fra de døde være en umulighed.

Måske vi lige burde opsummere samtlige af Paulus’ begrundelser for, at Jesus er Herre.

1. Han er den fuldkomne åbenbaring af den usynlige Gud
2. Han er den, ved hvem alt er skabt
3. Han var til før alt andet, han holder sammen på det hele, og alt består ved ham
4. Menigheden er hans legeme og han er hovedet
5. Han er Skaberen, og han både kan og vil skabe påny
6. Med sin sejr over synden og døden har han vundet retten til oprejse enhver, der sætter sin lid til ham som frelser
7. Jesus har altid eksisteret, men nu er han takket været alt det, han er og har gjort, menneskehedens og menighedens Herre.

`Til eftertanke. Hvordan kan det skabe forandringer i et menneskes liv at acceptere Jesus som herre?`