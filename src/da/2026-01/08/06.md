---
title:  ”At forsone alt med sig“
date:   19/02/2026
---

`Hvad er det for en forsoning, som korset muliggør, og hvor omfattende er den? Kol 1,19-20`

Som afrunding på sin beskrivelse af Jesus anvender Paulus et udtryk på græsk, som er lidt interessant, idet det indirekte henviser til Faderen i Kol 1,12, der lader sin ”guddomsfylde“ bo i Jesus (se også Kol 2,9). Hvad er denne ”guddomsfylde“? Ifølge Johannes er det den herlighed ”som den Enbårne har … fra Faderen, fuld af nåde og sandhed“ (Joh 1,14).

Udtrykket ”guddomsfylde“ er ganske omfattende. Udtrykket henviser bl.a. til, at Gud er evig, at han eksisterer i egen kraft og har magt til at skabe såvel som at genskabe, men også, at han i sin visdom overvandt synden og døden ved at gøre det utænkelige, nemlig ved at ofre sig selv for os på korset. Et torturredskab, hvis hovedformål var at ydmyge den dødsdømte, forvandlede Gud således til et vidnesbyrd om den kærlighed, som han har til hver eneste af sine skabninger. ”For således elskede Gud verden, at han gav sin enbårne søn, for at enhver, som tror på ham, ikke skal fortabes, men have evigt liv“ (Joh 3,16).

Kun ved Guds kærlighed kunne synden for evigt besejres og alt, hvad der overhovedet kunne forsones, blive forsonet. Gud elskede, han elskede verden, og han elskede os så højt, at han var villig til at risikere alt ved Kristi død på korset for at frelse os. Det græske ord for ”verden“ er kosmos, hvilket omfatter hele universet. Det er ifølge Paulus ikke kun os, men hele universet, der i korset har fået et håndgribeligt bevis på Guds kærlighed. ”Vi er“, siger han om dem, der følger Kristus, ”blevet et skuespil for verden [kosmos, universet], for både engle og mennesker“ (1 Kor 4,9).

”Der var sorg og forfærdelse i Himmelen, da Kristus hang på korset … Ved et liv i oprørskhed bringer Satan og de, der følger ham, sig selv i så stærk modstrid med Gud, at hans blotte nærværelse vil være en fortærende ild for dem. Herligheden fra ham, som er kærlighed, vil tilintetgøre dem. I begyndelsen af den store strid forstod englene ikke dette … Men sådan skal det ikke gå, når den store strid er til ende. Til den tid, når frelsesplanen er fuldført, vil Guds karakter være åbenbaret for alle skabte intelligensvæsener …Så englene havde grund til at fryde sig, da de betragtede Frelserens kors … Kristus forstod selv fuldt ud resultatet af offeret, der blev bragt på Golgata. Alt dette så han frem til, da han på korset udbrød: ‘Det er fuldbragt’“ (Ellen White, Jesu liv, s. 670, 674-675).