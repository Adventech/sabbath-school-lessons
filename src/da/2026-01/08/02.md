---
title:  Den usynlige Guds billede
date:   15/02/2026
---

Spejle og fotografier gengiver os kun som et todimensionelt billede. Selvom en skulptur indholder den tredje dimension er også denne gengivelse langt fra virkeligheden. Når begrebet ”billede“ bruges i Bibelen, kan det være i begrænset forstand som i ovenstående eksempler, men ofte er betydningen langt mere omfattende.

`Hvad menes der i disse tekster med begrebet ”billede“? Hvordan kan det tænkes, at disse eksempler adskiller sig fra det, der ligger i beskrivelsen af Jesus som den usynlige Guds billede? 1 Mos 1,26-27; 1 Mos 5,3; 1 Kor 15,49; 2 Kor 3,18; Hebr 10,1`

Mennesker blev skabt til at ligne Gud fysisk, åndeligt, relationelt og funktionsmæssigt. Mennesker afspejler dog kun visse aspekter af Gud, og det billede af Gud, som vi formidler, er på grund af synden stærkt forvrænget. Men i Jesus ”ser“ vi den usynlige Gud. Som han selv udtrykte det: ”Den, der har set mig, har set Faderen.“ Han er Guds ”udtrykte billede“, og i ham får vi indblik i, hvem Gud er, og hvordan Gud tænker (Joh 14,9; Hebr 1,3).

`Hvorfor er Jesus som den eneste i stand til at åbenbare Faderen? Matt 11,27; Joh 1,1-2.14.18`

Læg mærke til, hvordan Jesus’ relation til Gud Fader også beskrives:

”Min fader arbejder stadig, og jeg arbejder også“ (Joh 5,17).

”Jeg og Faderen er ét“ (Joh 10,30).

”Ingen kommer til Faderen uden ved mig“ (Joh 14,6).

Gentagne gange brugte Jesus Guds navn, ”Jeg Er“, om sig selv: ”Jeg er livets brød“ , ”Jeg er verdens lys“ , ”Jeg er den gode hyrde“ , ”Jeg er opstandelsen og livet“ , ”jeg er i Faderen, og Faderen er i mig“, ”Jeg er, før Abraham blev født“ (2 Mos 3,14; Joh 6,35; 8,12; 10,11.14; 11,25; 14,11; 8,58).

`Til eftertanke. Hvis ikke Jesus var Gud selv, var det en skabning, som Gud sendte for at dø for os. Hvordan ville det være radikalt anderledes, end at Gud selv i skikkelse af Kristus gik i døden for os?`