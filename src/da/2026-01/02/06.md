---
title:  Bønnens kraft
date:   08/01/2026
---

`Hvad beder Paulus specifikt om her? Kol 1,9-12`

”Vi beder om, at I … må få fuld kundskab om Guds vilje.“ ”Visdom og åndelig indsigt“ er ifølge Paulus at kende Guds vilje (Kol 1,9). Visdom kommer af tillid til Gud, af villighed til at gøre hans vilje (Joh 7,17), og af at erkende, at det ikke nytter noget at støtte sig til sin egen indsigt (Ordsp 3,5). Vi stiller ofte spørgsmålet: ”Hvad er Guds vilje for mig i denne situation?“, og sagen er den, at når vi søger Gud i bøn, er der særligt tre måder, hvorpå han kommunikerer sin vilje til os:

1. Den vigtigste kilde til visdom er Bibelen selv. ”Dine ord er en lygte for min fod, et lys på min sti“ (Sl 119,105).
2. Gud leder os ved sit forsyn, når vi f.eks. beder ham om at åbne og lukke døre.
3. Helligånden leder os, når vi lærer at genkende hans stemme: ”Med egne ører skal du høre et ord, der lyder bag dig: ‘Her er vejen, den skal I følge!’“(Es 30,21).

Paulus beder om, at kolossenserne må ”leve, som Herren vil det“ (Kol 1,10). Ved Guds nåde er vi ham til behag, og han kalder os til at leve i overensstemmelse med det kald, vi har fået (Ef 4,1; 1 Thess 2,12). Ordret benytter Paulus i vers 10 verbet at ”gå/vandre“, ”gå/vandre, som Herren vil det“, og det samme verbum bruges yderligere tre gange i bare dette ene brev (Kol 2,6; 3,7; 4,5). At gå/vandre, som Herren vil det, handle i overensstemmelse med Guds forordninger (2 Mos 18,20), hvilket kun er muligt takket være Helligåndens indsats (Ez 36,27).

Paulus beder desuden om, at deres (og vores) liv må være Gud ”til behag“ (Kol 1,10). Han giver tilmed et par praktiske eksempler på, hvad det vil sige, så som at ”bære frugt med alle gode gerninger“ (Kol 1,9-10) og at takke Gud ”med glæde“ (Kol 1,12).

`Til eftertanke. Hvis nogen skulle spørge dig, hvordan du ved, at Gud leder dig i en bestemt retning, hvad vil du så svare? Hvorfor?`