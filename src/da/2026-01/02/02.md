---
title:  Forenet i troen på Kristus
date:   04/01/2026
---

`Hvad udtrykker Paulus taknemmelighed for her? Hvad forsikrer han filipperne om, og hvorfor er det vigtigt? Fil 1,3-8`

Paulus grundlage menigheden i Filippi, og det fremgår tydeligt af hans brev, at han har gode minder om det kristne fællesskab, som han oplevede der. Trods den store afstand og Paulus’ lænker, ligger menigheden og dens medlemmer ham på sinde. Han længes efter dem ”med Kristi Jesu inderlige kærlighed“ (Fil 1,8). Han takker Gud for dem, og han giver udtryk for sin taknemmelighed på en måde, der giver læseren et glimt af Jesus, der i himlen går i forbøn for os.

I ypperstepræstens brystplade var indlagt 12 sten, der symboliserede israels 12 stammer. Præsten bar helt bogstaveligt folket ”ved sit hjerte“, når han gik i forbøn for dem (2 Mos 28,29). Som vores ypperstepræst i den himmelske helligdom bærer Jesus sit folk og dermed også du og jeg ind for Gud.

Ordlyden i Fil 1,3 er tvetydig, hvilket bekræfter det nære forhold, som eksisterede mellem Paulus og menigheden i Filippi. Den gængse oversættelse er, at Paulus husker dem i sine bønner, men det kan også være en henvisning til, at de husker ham. Uanset, hvad der ligger i Paulus’ ord, understreger bl.a. ordet ”fælles“ (græsk: koinonia) i vers 5 deres nære forhold. Ligesom Paulus var fælles med Kristus i hans lidelser (Fil 3,10), ”gjorde“ filipperne ”fælles sag“ (græsk: sunkoinōneō) med Paulus i hans nød og støttede hans arbejde økonomisk (Fil 4,14-15). Denne gensidighed, som Paulus har mærket ”fra den første dag indtil nu“ (Fil 1,5), glædes han over (Fil 1,4).

Paulus’ beskrivelse af sin situation er påfaldende positiv. Sit fængselsophold ser han som en anledning til at ”forsvare“ og ”underbygge“ evangeliet (Fil 1,7). Hans brug af retssagsterminologi kunne indikere, at han inden længe skal for retten, men er også et udtryk for, at han aktivt deler evangeliet med soldater og besøgende, idet han forsvarer (græsk: apologia) evangeliet og dets evige sandheder. Paulus er mere optaget af at forsvare evangeliet end af, hvordan det skal gå ham selv. Uanset om han lever eller dør, er Paulus tryg ved, at Gud vil fuldføre den ”gode gerning“, som han nu engang har begyndt i alle, der sætter deres lid til ham (Fil 1,6).

`Til eftertanke. Hvordan forstår du løftet om, at Gud vil fuldføre ”sin gode gerning“ i dig? (Fil 1,6). Bliver Jesus nogensinde færdig med den opgave inden sin genkomst?`