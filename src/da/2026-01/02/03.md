---
title:  Paulus’ bøn
date:   05/01/2026
---

En kendt prædikant konstaterede for år tilbage, at langt de fleste af vores bønner kredser om os selv. Fokus er på mig, mig og mine ønsker og behov. Vores bønner er, som han udtrykte det, ”små selviske bønner“, og Guds plan for os er langt større.

`Hvor er Paulus’ fokus, og hvilke betragtelige ønsker lægger han her frem for Gud? Hvad kan vi heraf udlede om bøn? Fil 1,9-11`

I den korte bøn, der på græsk er udtrykt i 43 ord, lykkes det Paulus at sammenfatte det, som resten af brevet omhandler, nemlig den kærlighed, indsigt, dømmekraft, integritet, taktfuldhed og retfærdighed, som vi får af Jesus Kristus. Paulus beder ikke for sig selv, men for de andre. Han beder på menighedens vegne om det, der har betydning for menighedsfællesskabets trivsel. Lad os se nærmere på bønnes enkeltdele:

At jeres kærlighed stadig må vokse. Paulus beder ikke blot om, at kærligheden må vokse, men også om, at deres kærlighed må vokse i en bestemt retning, så den bliver ”rig på indsigt“ (Fil 1,9). Her er ikke udelukkende tale om intellektuel viden eller indsigt, men om en indsigt i åndelige ting, som kun kan opnås gennem fællesskab med Gud og i studiet af hans ord (se Ef 1,17; 4,13; 1 Tim 2,4).

Dømmekraft. Ifølge Paulus er det vigtigt, at de kan ”skønne, hvad der er væsentligt“ (og modsat hvad der nedbryder moralen).

Renfærdige, eller, som der bogstaveligt står på græsk, ”bedømt af sollyset“. Paulus beder med andre ord om, at deres motiver skal kunne tåle at blive belyst. ”Alt, hvad de kristne gør, bør være gennemskueligt som sollyset“ (Ellen White, Reflecting Christ, s. 71).

Uden anstød, så de ikke med ord eller handling står i vejen for, at mennesker kommer til tro.

Fyldt af retfærdigheds frugt, som skyldes Jesus Kristus. Paulus går i dybden med dette i Romerbrevet såvel som i brevet til galaterne, men også her i Filipperbrevet uddyber han emnet nærmere i kapitel 3. Vi har ingen retfærdighed i os selv, men kun den retfærdighed, som vi får gennem Kristus.

`Hvorfor er netop kærligheden så vigtig i kristenlivet? Hvordan kan vores kærlighed til stadighed vokse? Fil 1,9; 1 Kor 13,1-8`