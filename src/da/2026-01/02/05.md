---
title:  Evangeliets frugt
date:   07/01/2026
---

Paulus’ forhold til kolossenserne var anderledes end hans forhold til filipperne. De var nemlig blandt dem, der, som Paulus selv udtrykte det, ”ikke har truffet mig“ (Kol 2,1). Men ligesom det var tilfældet med filipperne, forsikrer Paulus dem om, at han ”altid“ takker Gud for kolossenserne og beder for dem (Kol 1,3).

`Hvilke tre ting er Paulus taknemmelig for? Kol 1,3-8`

Paulus fremhæver her som i flere andre breve tre dyder, nemlig tro, håb og kærlighed (se 1 Kor 13,13; 1 Thess 1,3; 5,8). Læg mærke til, at æren ikke tilfalder kolossenserne, men Gud. Disse ”gode og fuldkomne gaver“ får vi nemlig kun af ham (Jak 1,17). Når vi oplever, hvor højt Gud elsker os, kommer vi til tro på Kristus, (Ef 2,4-8), og han fylder os med håb. Peter beskriver det som ”en uforgængelig og ukrænkelig og uvisnelig arv, der ligger gemt i himlene til jer“ (1 Pet 1,4).

Paulus lægger desuden vægt på, at evangeliet er troværdigt. Det bygger nemlig på ”sandhedens ord“ – et udtryk, som Paulus også anvender andre steder, og som henviser til Guds inspirerede ord (se 2 Kor 6,7; 2 Tim 2,15). Ulig ”menneskeord“ ”virker“ Guds ord i dem, ”som tror“ (1 Thess 2,13) og sørger for, at Guds vilje sker (Es 55,11). Når evangeliet forkyndes åbenbares Guds kraft ved den forandring, der ved Helligånden sker med tilhørerne. Evangeliet er ”livets ord“ og frembringer som sådan selv frugten (Fil 2,16).

Det mest utrolige her er måske beskrivelsen af, hvor langt evangeliet er nået på ganske få år. Allerede omkring 30 år efter Kristi død og opstandelse bærer evangeliet ifølge Paulus frugt i ”hele verden“ (Kol 1,6). Lidt længere nede i samme kapitel siger han desuden, at evangeliet ”er blevet prædiket for al skabningen under himlen“ (Kol 1,23). Det romerske vejnet muliggjorde lange rejser og hurtig kommunikation, og Paulus’ breve kunne således nå vidt omkring. Men kun Gud kan ved sit ord forandre et menneske (Jak 1,18; 1 Pet 1,23) og gøre det til en ny skabning i Kristus (2 Kor 5,17).

`Hvad mon det er for et ”håb, som venter jer i himlene“? Hvordan kan du, til trods for, at du ikke på nogen måde har gjort dig fortjent til det, leve i det håb? Kol 1,5`