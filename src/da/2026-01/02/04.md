---
title:  Muligheder fremfor begrænsninger
date:   06/01/2026
---

Filipperne var naturligvis bekymrede for Paulus. Det var trods alt stærkt begrænset, hvad han kunne udrette fra sit fangenskab. Han kunne ikke længere rejse rundt, ikke besøge de jødiske synagoger og introducere dem for Jesus som Messias, og da slet ikke plante nye menigheder. Menigheden sendte derfor Epafroditus afsted for at vurdere, hvordan det stod til med Paulus. Han skulle opmuntre ham og sørge for, at hans fysiske behov blev mødt.

`Hvad var Paulus’ syn på sit fangenskab? Hvad kan hans indstilling lære os? Fil 1,12-18`

Filipperne må være blevet overraskede over Paulus’ tilbagemelding. Hans vurderning af situationen var helt anderledes end deres, for i tillid til Guds ledelse så Paulus muligheder i stedet for begrænsninger. Hans fangenskab havde, som han selv udtrykte det, ”ført til fremgang for evangeliet“ (Fil 1,12). Hvor de fleste kun så tremmer og lænker, så Paulus sine fangevogtere som potentielle indbyggere i gudsriget. I hans fravær trådte andre til og påtog sig ansvaret for evangeliets forkyndelse, hvilket de gjorde med stor beslutsomhed og mod.

Andre greb desværre også anledningen til at promovere sig selv. Nu, hvor Paulus var af vejen, forsøgte de at slå på tromme for deres egen udlægning af evangeliet. Hvilket sørgeligt eksempel på menneskelig egoisme og ærgerrighed og det ovenikøbet blandt menighedens egne. Som Jeremias flere århundreder tidligere formulerede det: ”Hjertet er det mest bedrageriske af alt, det er uhelbredeligt, hvem kan gennemskue det?“ (Jer 17,9).

Heldigvis var der andre trofaste medarbejdere, der nu mere end nogensinde før var ivrige efter at udbrede kendskabet til evangeliet. De elskede Paulus så højt, at det, som han nu led for sin tro, bare gjorde dem mere fast besluttet på i tillid til Kristus at tjene ham. De gik, hvor de hidtil havde frygtet at gå, og tog ordet i situationer, hvor de indtil nu havde forholdt sig tavse og afventende. Det førte til, at endnu flere tog imod Kristus og kunne vidne om ham.

`Til eftertanke. Har du selv stået i en forfærdelig situation, der trods alt førte noget godt med sig? Hvordan kan vi lære at stole på Gud, selv når det på ingen måde står klart, at der kan komme noget godt ud af vores nuværende situation?`