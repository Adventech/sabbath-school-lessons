---
title:  Ifør jer det nye
date:   10/03/2026
---

`Hvordan fortsætter Paulus sin beskrivelse af, hvad det vil sige at lade ”det jordiske i jer dø“? Kol 3,6-11`

De første ord ”men nu“ i Kol 3,8 signalerer, at forvandlingen fra død til liv er dramatisk og udslagsgivende, for på græsk er der særligt tryk på ordet ”nu“. Nu, eller nærmere fordi I er ”oprejst med Kristus“ og søger ”det, som er i himlen“ (Kol 3,1), vil jeres nuværende liv være markant anderledes end jeres tidligere liv. I har ladet ”det jordiske i jer dø“ (Kol 3,5), og ”nu skal også I aflægge det alt sammen: vrede, hidsighed, ondskab, spot og skamløs snak i jeres mund“ (Kol 3,8).

Ligesom det var tilfældet med Jesus, er Guds naturlige reaktion på al den ondskab, som vi udsætter hinanden for, vrede og harme (Mark 3,5; Åb 6,16). Vi, derimod, opfordres til at være ”snar til at høre, men sen til at tale, sen til vrede, for et menneskes vrede udretter intet, der er retfærdigt for Gud“ (Jak 1,19-20). ”Ondskab“ ønsker det værste for andre, og med ”spot og skamløs snak“ krænker, nedgør og bagvasker vi hinanden. Endelig nævner Paulus, at vi ikke må lyve for hinanden (se også 3 Mos 19,11.18), for, som han siger, ”I har aflagt det gamle menneske med dets gerninger“ (Kol 3,9).

`Hvad mener Paulus med ”det gamle menneske“ i modsætning til ”det nye“? Kol 3,9-10; Rom 6,6; Ef 4,22-24`

Når Paulus her skal beskrive omstillingen fra det gamle til det nye, bruger han verber, der normalt bruges om beklædningsgenstande. Det er med andre ord som at skifte gamle beskidte klæder ud med nye og renvaskede (se Zak 3,4). Forskellen på den gamle og den nye pagt beskrives på stort set samme måde, og her er den gamle kendetegnet ved lydighed mod lovens bogstav, og den nye er kendetegnet ved, at der sker en indre forvandling, når Gud ved sin Ånd skriver loven i hjertet (2 Kor 3,4-18).

Disse metaforer hjælper os med at forstå begrebet omvendelse. Som Paulus udtrykker det andetsteds: ”Er nogen i Kristus, er han en ny skabning“. Vi ”fornyes“ i vores ”skabers billede til at have erkendelse“, og når vi gennem Guds ord lærer Kristus at kende, ”forvandles“ vi ”efter det billede, vi skuer, fra herlighed til herlighed“. Vi er ikke længere bundet af etniske, geografiske og sociale skel, for vi er statsborgere i gudsriget (2 Kor 5,17; 3,10; 2 Kor 3,18; Kol 3,11).