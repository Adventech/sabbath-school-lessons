---
title:  Sådan ser det nye liv ud
date:   11/03/2026
---

Paulus, som netop har beskrevet de dårlige vaner og negative karaktertræk, der aflægges, når vi kommer til Kristus, tager nu fat på at beskrive den positive forandring, der sker med os, når vi bevæger os fra mørket og ind i lyset.

`Hvordan bliver de troende beskrevet, og hvordan tænker du, at denne beskrivelse relaterer til de egenskaber, som de skal ”iføre“ sig? Kol 3,12-14`

Ligesom Israel, der af Gud var kaldet til at være hans særlige folk og afspejle hans karakter, er de, der tror på Jesus, ”Guds udvalgte“ (Kol 3,12). Ligesom Israel er de troende ”elskede“ og ”hellige“ (5 Mos 7,6-8), og med til dette privilegium hører et ansvar, nemlig at ”forkynde hans guddomsmagt, han, som kaldte jer ud af mørket til sit underfulde lys“ (1 Pet 2,9). I den forbindelse har det meget at sige, hvordan troen kommer til udtryk i dagliglivet.

De otte egenskaber, som Paulus her opridser, er så sandelig lidt af en samling: ”inderlig barmhjertighed, godhed, ydmyghed, mildhed, tålmodighed. Bær over med hinanden og tilgiv hinanden“ og ”over alt dette skal I iføre jer kærligheden“ (Kol 3,12-14). Sådanne egenskaber udspringer kun af et hjerte, der er forbundet med Kristus, for det er netop sådan, han er, og sådan, han agerer overfor os. ”Som Herren tilgav“ os (Kol 3,13), skal vi tilgive hinanden. Kærlighed er ”fuldkommenhedens bånd“ (Kol 3,14), for hans kærlighed til os knytter os til ham og sætter os i stand til at elske hinanden (1 Joh 4,11-12).

Når vi handler sådan, påvirker det vores indbyrdes forhold på to fronter. Det er tilfredsstillende at elske og være til velsignelse for andre, og det smitter. Vi oplever, at andre responderer på samme måde overfor os, og vi nyder godt af Guds fortsatte tilgivelse og nåde (Matt 5,7; 6,14). Derudover – og det er om muligt endnu mere væsentligt – vidner vores handlinger om den Gud, vi tror på, og den positive effekt, som hans nåde har på vores liv. ”Intet gør større indtryk på det menneskelige sind end et uegennyttigt liv. Det stærkeste argument for evangeliet er en kærlig og elskelig kristen“ (Ellen White, The Ministry of Healing, s. 470).

`Til eftertanke. I hvor høj grad afspejler du Jesus i din omgang med andre? Hvordan reagerer du, når du føler dig dårligt eller uretfærdigt behandlet?`