---
title:  Det nye liv i praksis
date:   12/03/2026
---

Som det fremgår af Kol 3, er det vigtigt for Paulus, at menigheden er et trygt sted at være, og at freden bevares. Vi har allerede set nærmere på den fred, som Gud giver (se lektie 7), og ulig pax Romana er pax Christi ikke en fred, som gennemtvinges, men en fred, der kommer indefra. Det kan kun ske, når vi overlader styringen til Kristus.

`Hvordan overlader vi styringen til Kristus, og hvilken rolle spiller musik i den sammenhæng? Kol 3,16-17`

Sproget her er meget beskrivende. Billedet er Guds ord, der slår sig ned og bor hos os. Det sker, når vi studerer Guds ord og er lydhøre overfor det, som Gud vil lære os derigennem. Den græske tekst er ikke helt klar her, men musik spiller åbenbart en vigtig rolle i undervisningen og formaningen (Kol 3,16).

Men ikke hvilken som helst musik. Paulus henviser både her og i Ef 5,19 til det, han kalder: ”salmer, hymner og åndelige sange“ (Kol 3,16)

Vi kan ikke vide det med sikkerhed, men det virker som om, der her skelnes mellem de gammeltestamentlige salmer og en voksende samling af nytestamentlige hymner. ”Åndelige sange“ er muligvis en bred betegnelse for sange, der på en eller anden måde relaterer til det åndelige liv eller til menighedslivet. Ordlyden i sangene har til formål at undervise og vejlede de kristne, hvilket man jo også kan sige om mange salmer og lovsange fra de seneste århundreder, hvis opløftende budskaber styrker håbet og tilliden til Gud i en verden, hvor alt virker håbløst og tomt.

Musik påvirker os på godt og ondt. Davids harpe havde en beroligende effekt på kong Saul, men da Saul begyndte at betragte David som en trussel, reagerede han vredt og aggressivt (1 Sam 16,2; 18,10-11). Kliniske forsøg peger på, at rolig klassisk musik kan reducere angst, optimere hjerneaktiviteten, fremme afslapning, afhjælpe smerter og indvirke positivt på socialisering, og vi har nok allesammen erfaret, hvordan musik påvirker vores følelser og tanker på godt og ondt, og at velvalgt musik kan være åndeligt opløftende.

`Til eftertanke. ”Hvad I end gør“, siger Paulus, ”gør det alt sammen i Herren Jesu navn“ (Kol 3,17). Gør du det? Er der noget i dit liv, som du må lægge fra dig, fordi du umuligt kan handle sådan i Herren Jesu navn?`