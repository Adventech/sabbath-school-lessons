---
title:  Stop ”jordiskhed“
date:   09/03/2026
---

Slogans som ”stop krigen“, ”stop afskovning“ og ”stop atomvåben“ er meget brugt for tiden, men plakater med ”stop jordiskhed“ er der nok ingen af. Man skulle jo nødigt komme til at træde nogen over tæerne. Ikke at der for så vidt er noget galt med disse slogans, eller at det, de står for, er forkert, men det er desværre meget kortsigtede løsninger. Med evigheden for øje må vores fokus være langt højere og løsningen mere langsigtet.

`Hvordan bærer vi os ad med at lade ”det jordiske … dø“ og søge ”det, som er i himlen“? Kol 3,1.5-6; Rom 6,1-7`

Når vi i åndelig forstand er døde med Kristus, skal vi også lade ”det jordiske“ i os (vores naturlige tilbøjelighed til det onde) dø. I den forbindelse er det dog vigtigt, at vi lægger mærke til følgende:

Paulus’ udgangspunkt i Kol 3,1 er, at vi allerede er oprejst med Kristus, og formaningen i Kol 3,5 er en konsekvens af det (”derfor“). Vi kan kun lade ”det jordiske dø“ (utugt, urenhed, lidenskaber og onde lyster, griskhed osv.), fordi vi er oprejst med Kristus, og han lever i os.

En nøjagtig gengivelse af den græske frase, som i Kol 3,6 oversættes ”Guds vrede“ findes kun ét andet sted, nemlig i Rom 1,18. Her nævnes ”ugudelighed og uretfærdighed“ og senere hjertets begær, ”urenhed“, og at ”de indbyrdes vanærede deres legemer“ (Rom 1,24) som årsag til ”Guds vrede“. Som Paulus udtrykker det: ”De udskiftede Guds sandhed med løgnen og dyrkede og tjente skabningen i stedet for skaberen“ (Rom 1,25), hvilket medførte en lang række onder, som er mere detaljeret beskrevet i Rom 1,26-32.

`Til eftertanke. Hvordan efterlever vi formaningen: ”Så lad da det jordiske i jer dø“ (Kol 3,5)?`