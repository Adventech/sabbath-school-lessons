---
title:  Himmelvendt
date:   08/03/2026
---

`Hvad skal der ifølge Paulus ske med os, hvis vi skal have øje for det himmelske? Hvad mon Paulus mener, når han siger: ”I er jo døde“ og ”oprejst med Kristus“? Kol 3,1-4`

Fra bjergets top har man udsigt over det vidstrakte landskab. Fra tidernes morgen har de, der ønsker en dybere erfaring med Gud, da også søgt ud i bjergene (se Sl 121,1-2). Mange kulturer har alternativt skabt deres egne ”bjerge“, ziggurater, i et forsøg på at få guderne i tale. Byen Ur, som Abraham fik besked på at forlade, havde f.eks. en ziggurat, der kunne ses langvejs fra. Sagen er bare den, at uanset, hvor højt vi bevæger os op, vil vi aldrig komme himlen nærmere i åndelig forstand.

Kun ved Guds nåde, hvorved vi er døde med Kristus og oprejst med ham (som illustreret i dåben (Kol 2,12-13)), kan vi nærme os himlen, og her i Kolossenserbrevets 3. kapitel pointerer Paulus vigtigheden af, at den kristne har fokus på det, som er ovenfra: ”det, som er i himlen … hvor Kristus sidder … med Kristus i Gud … med ham i herlighed“ (Kol 3,1-4).

Det er ikke altid lige let at sætte ord på den kristne erfaring. Hvad vil det sige at ”dø“ og blive ”oprejst“ med Kristus? Der er ikke umiddelbart sket nogen synlig forandring med os, og vi har ikke i fysisk forstand haft nogen form for nærdødsoplevelse, så medmindre man selv har erfaret, hvad Paulus her taler om, giver det absolut ingen mening. Men for dem, der har ladet sig forvandle af Gud indefra, er oplevelsen af at få et nyt hjerte en virkelighed, som er til at tage og føle på. De har personligt erfaret, hvad det vil sige at lade ”det jordiske i jer dø“ og blive ”oprejst med Kristus“.

Men fordi det åndelige liv hele tiden må fornyes (se 2 Kor 4,16), og fordi der er en reel risiko for, at vi falder fra og fortabes, vurderer Paulus, at det er nødvendigt at komme med en mere udførlig beskrivelse af, hvordan et sådant liv med Kristus i praksis ser ud.

Vi må dagligt vælge at søge ”det, som er i himlen“ (Kol 3,1). Vores evige liv er ”skjult med Kristus i Gud“, men den forvandling, der sker med os, vil være synlig for alle.

`Til eftertanke. Er dit fokus på det himmelske eller det jordiske? Hvordan bærer man sig ad med at skifte fokus?`