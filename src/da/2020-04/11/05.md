---
title:  Arbejde og det åndelige liv
date:  09/12/2020
---

”Lever vi i Ånden, skal vi også vandre i Ånden“ (Gal 5,25). Vores arbejde og vores åndelige liv kan ikke skilles ad. Kristendom er ikke en kappe, vi kan tage af og på, når vi skifter humør eller går igennem forskellige faser i livet. I stedet skaber kristendommen et nyt menneske, som viser sig i alt i livet, også i vores arbejde.

`Læs Gal 5,22-26. Hvilke af de gaver, som Paulus beskriver, passer på dig og dit arbejde?`

The Expository Dictionary of New Testament Words beskriver en ”åndelig“ person som ”en, der udviser Åndens frugt på sin egen måde.“ Gennem vores forbindelse med Kristus vil troen vise sig på alle livets områder.

En patient lå for døden på et adventisthospital i Florida. Hans nærmeste ven sad vagt ved hans seng. Sygeplejersker gik ind og ud af værelset, og sørgede for patientens behov. Idet vennen forsøgte at holde en samtale i gang, spurgte han, hvor sygeplejerskerne havde fået deres uddannelse. Mange svarede, at de var blevet uddannet på adventisthospitalets eget college.

Dette gjorde stort indtryk på vennen. Senere besøgte han Florida Hospital College for at se, hvordan det var. Hvorfor? Fordi han havde fortalt andre, at han syntes, at de sygeplejersker, der var blevet uddannet på denne skole, hele tiden gav hans døende ven en mere kærlig pleje end de sygeplejersker, som var uddannet andre steder. Han var med andre ord i stand til at se en stor forskel mellem dem og andre, når det gjaldt deres holdning til hans døende ven.

Han stillede mange spørgsmål om skolen og dens mission og endte med at give den en gave på $100.000, så der kunne uddannes flere sygeplejersker som dem, han havde set på afdelingen. Åndelighed er en måde at leve på.

`Til eftertanke. Hvordan kommer dit åndelige liv til udtryk i dine daglige opgaver? Hvilket indtryk tror du, du efterlader – du vil nemlig altid efterlade et indtryk?`