---
title:  Lovens formål
date:   20/08/2025
---

Guds lov åbenbarer, hvem Gud er. Han er hellig, retfærdig og god, og det er loven også. Paulus bekræfter, at loven er ”hellig og buddet helligt og retfærdigt og godt“ (Rom 7,12).

I den bibelske fortælling står Guds lov i et særdeles positivt lys (Matt 5,17-18; Joh 14,15; 1 Kor 7,19). Der skrives digte om loven (Sl 119), der synges om loven (Sl 19), og der grundes på Guds lov dag og nat (Sl 1,2; Jos 1,8). Loven hjælper os med at holde os fra det onde og giver visdom, indsigt, godt helbred, fremgang og fred (5 Mos 4,1-6; Ordsp 2-3).

- A) Guds lov er som en ramme, inden for hvilken vi frit kan bevæge os, og som sikrer, at vi ikke uforvarende risikerer at løbe ind i farer, problemer, komplikationer og sågar døden (1 Mos 2,16-17; Jak 2,12).
- B) Loven er også et vejskilt, der peger på Jesus, som kan tilgive vores synd og forandre vores liv (2 Kor 5,17; 1 Joh 1,7-9). Som en paidagogos, en opdrager eller værge, leder den os til Kristus (Gal 3,24).

`Hvad siger Jakob her, og hvordan forklarer han lovens betydning, og hvilken funktion loven egentlig har, der jo ikke i sig selv kan frelse os? Jak 1,23-25`

Et spejl kan afsløre dine fejl og mangler, men det kan ikke rette op på dem. Spejlet udpeger altså problemet, men tilbyder ikke nogen løsning. Sådan er det også med Guds lov. At overholde loven i et forsøg på at stå retfærdig over for Gud er som at stirre ind i spejlet i håb om derved at blive smuk.

Fordi vi frelses ved tro og ikke ved lovgerninger, er der kristne, der vil hævde, at loven er annulleret, og at vi ikke længere behøver at efterleve den. Men da loven jo definerer, hvad synd er, eller som Paulus siger: ”Synden kom jeg først til at kende gennem loven,“ må sådan en påstand bygge på en misforståelse af forholdet mellem loven og evangeliet. Det er jo netop, fordi loven er gældende, at vi har brug for evangeliet.

`Til eftertanke. Hvor god er du til at efterleve Guds lov? Tænker du, at du roligt kan lade din frelse afhænge af, hvorvidt du efterlever den, eller har du brug for evangeliet? Hvem har glæde af, at du følger loven? Er det dig selv, Gud eller dem, du omgås i dagligdagen?`