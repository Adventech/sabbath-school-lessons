---
title:  "Dekalogen: en gave"
date:   19/08/2025
---

`Hvad er de overordnede principper i dekalogen? Hvordan er buddene organiseret? 2 Mos 20,1-7`

Læg mærke til, at dekalogen ikke går direkte til buddene, men indledes med en beskrivelse af, hvordan Gud i sin nåde har grebet ind og frelst sit folk.

“Jeg er Herren din Gud, som førte dig ud af Egypten, af trællehuset“ (2 Mos 20,2). Først efter, at Gud i sin nåde har sat dem fri og frelst dem fra slaveriet, åbenbarer han sin vilje. I glæde og taknemmelighed til Gud for det, som han har gjort for dem, vælger de at følge hans bud.

Dekalogen kan opsummeres i ét ord, nemlig kærlighed (Rom 13,10). Overordnet er buddene en beskrivelse af, hvordan kærlighed kommer til udtryk i praksis: kærlighed til Gud (5 Mos 6,5) og kærlighed til næsten (3 Mos 19,18).

I de første fire bud beskriver dekalogen, hvad det vil sige at elske Gud, og i de følgende seks bud, hvad det vil sige at elske sin næste. Dekalogen opfordrer os altså til at elske og ære Gud (kærlighed på den lodrette akse) og til at elske og ære andre (kærlighed på den vandrette akse):

- Elsk Gud og giv ham ære ved at sætte ham først (første bud)
- Ingen er som Gud. Han hverken kan eller bør erstattes af afgudsbilleder, hvad enten det er i fysisk, symbolsk eller åndelig forstand. Kun han er vores tilbedelse værdig (andet bud)
- Værn om Guds navn, hans omdømme og karakter (tredje bud)
- Respekter den dag, som Gud har helliget til hvile og tilbedelse, sabbatten (fjerde bud)
- Ær din far og mor (femte bud)
- Værn om livet (sjette bud)
- Respekter ægteskabet (syvende bud)
- Respekter andres ejendom (ottende bud)
- Værn om andres omdømme (niende bud)
- Værn om dit sind, så ingen selviske lyster kommer til at præge karakteren (tiende bud)

Som Jesus udtrykte det: ”Elsker I mig, så hold mine bud“ (Joh 14,15); se også 1 Joh 4,20-21). Lydighed er således et udtryk for kærlighed og taknemlighed til Jesus – en kærlighed, der i praksis giver sig udslag i vores indstilling til og omsorg for andre.