---
title:  For foden af SinaJ
date:   17/08/2025
---

`Hvad lovede Gud dem her ved Sinaj? 2 Mos 19,1-8`

Gud førte israelitterne til Sinajs bjerg, hvor han inden længe ville give dem de ti bud (dekalogen). Bjerget Jebel Musa (2.285 m) på Sinajhalvøen var efter alt at dømme det sted, hvor Moses ved adskillige lejligheder mødtes med Gud (f.eks. i 2 Mos 3,1; 19,2; 24,18), og hvor også Elias mange år senere mødte Gud (1 Kong 19,8). Det var det samme bjerg, på hvilket Gud i sin tid havde talt til Moses og pålagt ham at føre israelitterne ud af Egypten (2 Mos 3,1.10). Dengang havde Gud sagt til Moses, at han og de befriede israelitter ville vende tilbage og tilbede Gud på netop dette bjerg, og det skulle være et bevis på, at det vitterligt var Abrahams, Isaks og Jakobs Gud, der ledte dem (2 Mos 3,12).

Efter to måneder ankom israelitterne altså til Sinaj (2 Mos 19,1), hvor de skulle forblive i et års tid (sammenhold 2 Mos 19,1 med 4 Mos 10,11-12). I det år blev der udstedt en lang række love , som beskrevet i 2 Mos 19-40, 3 Mos 1-27 og 4 Mos 1,1-10. Omdrejningspunktet for fortællingen i Mosebøgerne er netop dette ophold ved foden af Sinaj. Her indgik de en pagt med Gud og blev således det eneste folk på den tid, der tilbad den levende Gud fremfor afgudsbilleder.

Det var Gud, der tog initiativet til pagtslutningen, og han lovede, såfremt de holdt sig til ham, at gøre dem til sit særlige ejendomsfolk, et kongerige af præster og et helligt folk.

At noget er helligt betyder, at det er sat til side af Gud med et særligt formål. Folket skulle være overgivet til Gud, så de kunne vise andre folkeslag, hvem Gud er. De skulle desuden fungere som et kongerige af præster, som satte andre i forbindelse med Gud og lærte dem hans love og forskrifter. De var Guds skattede ejendomsfolk, for gennem dem ville han kanalisere viden om sig selv og oplyse verden med kundskab om Gud.

Pagtslutningen var et bindende dokument med følgende ordlyd: ”Jeg vil være jeres Gud, og I skal være mit folk“ (se 2 Mos 6,7; 3 Mos 26,12; Jer 24,7; 31,33; Hebr 8,10; Åb 21,3).

`Til eftertanke. Hvilke særlige privilegier forestiller du dig hører med til at være Guds særlige ejendomsfolk? Hvilke ansvar tænker du, der følger med?`