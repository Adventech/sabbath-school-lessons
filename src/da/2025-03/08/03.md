---
title:  Forberedelse
date:   18/08/2025
---

`Hvordan forberedte Gud Israel på at modtage de ti bud? 2 Mos 19,9-25`

Gud gav israelitterne en række håndgribelige instruktioner, som skulle sikre, at de var åbne og modtagelige for det, der nu skulle ske. Ydre renhed symboliserede, at de var helt og fuldt overgivet til Gud. De måtte være klar til med egne øjne at se Guds herlighed – en oplevelse, der ledsagedes af ”lyn og torden“, mens ”en tung sky lagde sig over bjerget, og der lød kraftig klang af horn, så hele folket i lejren skælvede af rædsel“ (2 Mos 19,6).

Dekalogen (de ti bud) er helt central i denne sammenhæng. Den er et udtryk for Guds vilje, og de principper, der her kommer til udtryk, er evige og universelle.

Ifølge den bibelske fortælling var det Gud, der selv formulerede dekalogen (2 Mos 19,19; 20,1; 5 Mos 5,4.5.24), og hele to gange nedskrev Gud den personligt og overgav den til Moses (2 Mos 32,19; 34,1; 5 Mos 10,1.2).

I Anden Mosebog kaldes dekalogen ”vidnesbyrdet“ (‘edut på hebraisk, 2 Mos 31,18) eller ”pagtens ord“ (dibre habberit på hebraisk, 2 Mos 34,28), der ifølge Femte Mosebog er nedskrevet på ”pagtens tavler“ (5 Mos 9,9.11.15). Hverken i Anden Mosebog eller i 5 Mosebog forekommer betegnelsen ”de ti bud“ (hebraisk: mitzwot, der betyder bud). I stedet henvises der tre gange til ”de ti ord“, aseret haddebarim afledt af dabar, som betyder ”ord, sætning, sag, ting, tale, beretning, løfte, ytring“ (se 2 Mos 34,28; 5 Mos 4,13; 10,4).

Der findes to versioner af dekalogen: den første i 2 Mos 20,1-17 og den anden i 5 Mos 5,6-21. Denne sidste version er Moses’ mundtlige gengivelse næsten 40 år efter Sinaj, umiddelbart inden folket gik ind i det forjættede land (5 Mos 1,3-4; 4,44-47). Det forklarer, hvorfor ordlyden i de to versioner er lidt forskellige.

Da Paulus opsummerede loven i ét ord, nemlig kærlighed, citerede han fra Mosebøgerne (Rom 13,8-10), og kærlighed er da også det, som Guds lov i bund og grund handler om, for Gud er kærlighed (1 Joh 4,16).

`Til eftertanke. Hvad vil det sige, at de ti bud er et udtryk for Guds kærlighed? Hvordan er de det? Hvordan åbenbares Guds kærlighed i buddene?`