---
title:  Til videre studium
date:   22/08/2025
---

Læs Ellen White, Patriarker og profeter, kap. 27 og 29: ”Lovgivningen på Sinaj“ og ”Satans fjendskab mod loven“.

”Det var Guds hensigt at gøre lovgivningen til en storslået begivenhed, der svarede til lovens ophøjede natur. Folket skulle lære at betragte alt, hvad der havde forbindelse med gudstjenesten, med den allerstørste ærbødighed“ (Patriarker og profeter, s. 151).

Også i dag vækker Guds storhed, transcendens og majestæt ærbødighed. I lyset af Guds herlighed indser vi, at vi har uendeligt meget at være taknemmelige for og ikke noget videre at prale af. Guds hellighed vækker hos os en erkendelse af, at vi selv kommer til kort, og en tørst efter at være ham nær og ligne ham. Vi står i skarp kontrast til Gud og hans hellige lov og er således helt og aldeles afhængige af Kristi stedfortrædende død.

Men Jesus gjorde det også klart, at tager vi ydmygt imod ham som konge og herre, vil vi opdage, at hans lov ikke er vanskelig at efterleve (Matt 11,28-30). Ifølge Jesus selv er loven eviggyldig (Matt 5,17-20), og når vores lydighed udspringer af taknemlighed og kærlighed til Kristus og det, han har gjort for os, vil vi opdage, at det er en velsignelse at efterleve Guds lov (vi har jo forlængst opdaget, at det modsatte kun ender i smerte og sorg). En tung byrde er løftet af vores skuldre, for vores frelsesvished beror på Kristus og ikke på det, vi selv kan præstere.

**Spørgsmål til drøftelse**

`Det vakte en følelse af ærefrygt hos israelitterne at skulle forberede sig på det, der nu skulle ske. Er ærbødighed for Gud en del af vores menighedsliv i dag, eller hører det fortiden til?`

`Tænk over det centrale i pagten: ”Jeg vil være deres Gud, og de skal være mit folk.“ Hvilken betydning har det for os i dag? Hvordan manifesterer det sig i den enkeltes liv såvel som i det kristne fællesskab?`

`Det, som Gud vil, at vi skal gøre, sætter han os også i stand til. ”Med alle hans befalinger,“ siger Ellen White, ”følger evnen til at kunne efterkomme dem“ (Kristi lignelser, s. 346). Hvordan praktiserer vi Guds løfte, hans dabar?`

`Hvordan forholder vi os til argumentet om, at loven blev afskaffet ved korset?`