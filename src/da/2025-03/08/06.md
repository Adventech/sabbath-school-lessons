---
title:  Loven er et løfte
date:   21/08/2025
---

`Paulus slår fast, at vi ikke kan frelses ved at efterleve de ti bud, men hvad kan vi så bruge dem til? Rom 3,20-24`

Den hebraiske betydning af det ord, som Moses bruger om de ti bud, dabarim (2 Mos 34,28; 5 Mos 4,13; 10,4), er egentlig ikke bud, men snarere ”ord“. Dette ”ord“, dabar (i ental), kan også betyde et ”løfte“ og oversættes da også meget ofte med hhv. navne- eller udsagnsord, der henviser til et løfte (1 Kong 8,56; 2 Krøn 1,9; Neh 5,12-13; 5 Mos 1,11; 6,3; 9,28; Jos 9,21; 22,4; 23,5).

”De tid bud … er ti løfter,“ sagde Ellen White om dekalogen (Ellen White Comments, The SDA Bible Commentary, bd. 1, s. 1105). Dekalogen er et løfte og en vejviser, der, hvis vi er villige til at følge Guds anvisninger, vil lede os til et sted, hvor Gud kan gøre underfulde ting for os.

`Hvad mener Paulus mon med, at Kristus er ”enden på loven“? Rom 10,4`

Paulus siger, at Kristus er lovens telos, men ikke i den forstand, at Kristus ophæver eller afskaffer loven. Nej, Kristus er målet og hensigten med loven, og hans sonoffer ændrer således ikke ved lovens gyldighed.

Paulus omtaler tværtimod loven som betydningsfuld, berettiget og eviggyldig (Rom 3,31; 1 Kor 7,19; Gal 5,6). Ordet telos her er altså ikke tidsrelateret, men formålsbestemt. Kristus er nøglen til at forstå betydningen af og formålet med Guds lov. At Kristus omstødte, overflødiggjorde eller ophævede loven er ikke korrekt. Kristus er selve formålet med loven og ham, som loven peger hen til.

`Til eftertanke. Hvordan peger loven hen til Jesus? Eller sagt på en anden måde: Hvad afslører loven om os, der leder os til Jesus?`