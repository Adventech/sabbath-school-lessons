---
title:  Et møde med Gud
date:   01/09/2025
---

`Hvilken helt forunderlig oplevelse fik israelitterne her? 2 Mos 24,9-18`

Efter verificeringen af pagten besteg Moses endnu engang Sinaj. Moses var ikke alene, og de 73 ældste, som fulgte ham, fik deres livs oplevelse: De så Gud. Tre gange bekræfter teksten det forunderlige syn, der mødte dem. De spiste og drak, og således beseglede de pagten. Det var et festmåltid med Gud selv som vært og en stor ære for samtlige tilstedeværende.

Dengang (men også i dag) kunne det at spise sammen markere en højtidelighed og være et vigtigt redskab i at skabe og eller bevare relationer. Ved måltidet forsonedes man, knyttede venskabsbånd og lovede hinanden troskab og støtte i svære tider. Når man spiste sammen, forpligtede man sig stiltiende til, hvis uheldet var ude, at komme hinanden til hjælp. At blive inviteret til bords var en særlig begunstigelse, som det ikke var alle og enhver forundt, og afviste man invitationen, var det en grov fornærmelse mod værten.

Forstår man måltidets betydning, forstår man også bedre, hvad der var på spil, når Jesus i Det Nye Testamente beskyldes for at spise med syndere (Luk 5,30). I nadveren erkender vi i fællesskab vores synd og bekender vores tro og kommer således hinanden nærmere. Nadvermåltidet er en fest, hvor vi sammen fejrer den tilgivelse, forsoning og frelse, som vi har i Jesus (se Matt 26,26-20; Mark 14,22-25; 1 Kor 11,23-29).

Nogle af de mænd, der den dag besteg bjerget sammen med Moses, valgte senere at sætte sig op imod Gud, hvilket de måtte bøde for med livet (se 3 Mos 10,1.2.9). Det er ubegribeligt, at nogen med deres erfaring kunne finde på at handle, som de gjorde, men det personlige møde med Gud havde åbenbart ikke forvandlet deres sind. Religiøs status og kendskab til sandheden er ikke automatisk lig med omvendelse.

`Til eftertanke. Tænk over beretningen om Arons sønner, der trods deres betroede stilling ikke havde overgivet sig til Gud og svigtede deres kald. Hvad kan vi, der jo også ligger inde med stor viden om Gud, lære af beretningen?`