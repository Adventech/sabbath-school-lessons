---
title:  Helligdommen
date:   03/09/2025
---

Guds folk var under oplæring, og helligdommen i ørkenen var en af de mange måder, hvorpå Gud forsøgte at udvide deres forståelse. Alt i og omkring helligdommen og helligdomstjenesten var billeder på det, som Gud i Jesus mange århundreder senere ville gøre for at frelse menneskeheden.

`Hvad var de teologiske og praktiske implikationer af den besked, som Gud her gav Moses? 2 Mos 25,1-9`

Gud var allerede midt iblandt dem, men alligevel fik Moses besked på at bygge en helligdom: ”De skal lave mig en helligdom, så vil jeg tage bolig hos dem“ (2 Mos 25,8). De skulle have et håndgribeligt bevis på, at Gud var med dem. Trods deres mange svigt, havde Gud ikke forladt dem, og nu, hvor ”de igen var taget til nåde hos Gud“ (Ellen White, Patriarker og profeter, s. 172), kunne de tage fat på at bygge helligdommen.

Bibelen forsikrer os om, at intet tempel eller bygning kan rumme Gud (ApG 7,47-50). På Areopagos erklærede Paulus: ”Gud, som har skabt verden med alt, hvad den rummer, og som er Herre over himmel og jord, bor ikke i templer bygget af hænder“ (ApG 17,24), og kong Salomo siger noget lignende: ”Bor Gud da på jorden? Nej, himlen og himlenes himmel kan ikke rumme dig; hvor meget mindre da dette hus, som jeg har bygget!“ (1 Kong 8,27). Helligdommen var dog et synligt tegn på Guds tilstedeværelse og i helligdommen ville Gud åbenbare sig for dem.

Opførelsen af helligdommen beroede på israelitternes villighed til at bidrage med byggematerialer i form af bl.a. guld, sølv og bronze, akacietræ, stof, skind, olivenolie og krydderier.

I 2 Mos 25,10-27,21 får vi en lang række detaljer om helligdommen og helligdomstjenesten. Gud gav Moses en detaljeret plan for, hvordan helligdommen skulle bygges, og hvordan den skulle indrettes – en byggevejledning, som nøje skulle følges (2 Mos 25,9.40; 26,30), så den jordiske helligdom kunne fungere som et billede på den himmelske (Hebr 8,1-2; 9,11). Den jordiske helligdom tjente indtil Jesus en vigtig funktion, men da Jesus efter sin død og opstandelse optog tjenesten i den himmelske helligdom, mistede den jordiske helligdom sin betydning, hvilket det flængede forhæng ind til det allerhelligste i forbindelse med Jesus’ død symboliserede (Matt 27,51; Mark 15,38).