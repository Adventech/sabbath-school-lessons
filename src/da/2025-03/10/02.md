---
title:  Pagtsbog og pagtsblod
date:   31/08/2025
---

`Hvorfor skulle der i forbindelse med pagtslutningen læses op af pagtsbogen og stænkes blod? 2 Mos 24,1-8`

Relationer betyder alt for Gud, og ingen dagsorden er vigtigere for ham end hans forhold til os. Gud følger os på nært hold med det ene formål at opbygge et personligt forhold til hvert eneste menneske. En Gud, der er kærlighed, må nødvendigvis sætte relationer højt, for kærlighed kan kun eksistere, hvor der er en relation.

Jesus sagde: ”Når jeg er blevet ophøjet fra jorden, vil jeg drage alle til mig“ (Joh 12,32). For Gud er det ikke bare et spørgsmål om, at vi gør det rigtige eller tror det rigtige. Fremfor alt ønsker han et nært og personligt forhold til os. Ved skabelsen indstiftede Gud af samme årsag sabbatten og ægteskabet – sabbatten for at styrke vores relation til Gud og ægteskabet for at styrke vores indbyrdes relationer.

Pagtslutningen ved Sinaj skulle styrke det særlige bånd, som Gud ønskede, der skulle være mellem ham og hans folk. To gange bekræftede folket: ”Vi vil adlyde Herren og gøre alt, hvad han befaler,“ og de mente det. Men de var ikke klar over, hvor skrøbelige og svage de i grunden var, og blodet, der blev stænket på folket indikerede, at det kun var takket være Kristi fortjeneste, at det overhovedet var muligt for dem at følge Guds anvisninger.

Det er svært for os at acceptere, at vi er skrøbelige og svage, at vi gang på gang kommer til kort og er disponeret for at handle ondt. Vi er afhængige af Gud, hans nåde, hans ord og hans Hellige ånd, hvis vi skal gøre det gode, og selv med fri adgang til alt dette, har vi så let ved at give efter for det onde.

Derfor er det altafgørende, at vi har et nært og personligt forhold til Gud, og det var lige så relevant dengang, som det er nu.

`Til eftertanke. ”Vi vil adlyde Herren og gøre alt, hvad han befaler“ (2 Mos 24,3). Hvor ofte har du sagt nøjagtigt det samme for senere at erkende dit nederlag? Hvad er løsningen? I hvilken udstrækning er relationen til vores medmennesker et spejlbillede af den relation, vi har til Gud?`