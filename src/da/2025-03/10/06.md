---
title:  Fyldt med Guds ånd
date:   04/09/2025
---

Den vejledning, som Gud gav Moses vedrørende helligdomstjenesten var specifik ned til mindste detalje. Præsterne skulle alle bære særlige klæder. Ypperstepræstens dragt skilte sig ud. Han skulle bære en særlig Efod, der bl.a. indbefattede et brystkjold med 12 ædelsten – en for hver af Israels tolv sønner (2 Mos 28). Derudover var der også en detaljeret beskrivelse af fremstillingen af røgelsesofferalteret, bækkenet til afvaskninger, salvningsolien og røgelsen (2 Mos 30).

`Hvordan hjalp Gud dem med at sikre, at opførelsen af helligdommen og forberedelserne til helligdomstjenesten blev gennemført helt efter forskrifterne og så smukt som muligt og ? 2 Mos 31,1-18`

For første gang i Bibelen giver Gud udtryk for, at han vil fylde et menneske med sin ånd. Hvad vil det sige? Gud gav Besal’el de kunstneriske evner, som var nødvendige for at fuldføre opgaven. Han blev udstyret med visdom og klogskab og indsigt til at udføre arbejdet. Og han var ikke den eneste. Også Oholiab og mange andre håndværkere blev på samme måde fyldt med Guds ånd.

Og midt i alle disse beskrivelser af det håndværksmæssige og kunstneriske, præsenteres sabbatten som en tegn på, at det er Gud, der helliger sit folk. Det fjerde bud hænger altså her sammen med helliggørelse. Som Ezekiel på et senere tidspunkt udtrykker det: ”Også mine sabbatter gav jeg dem som tegn mellem mig og dem, så de kunne forstå, at jeg, Herren, helliger dem“ (Ez 20,12).

Sabbatten er en påmindelse om, at Herren ikke bare er skaber (1 Mos 2,2-3), forløser og Gud (5 Mos 5,15; Mark 2,27-28), men også Den Hellige. Ved sin tilstedeværelse, ved sin ånd og sit ord, forvandler han mennesker, så de afspejler hans kærlige, venlige, uselviske og tilgivende væsen.

Den største gave, Gud gav Moses, var dekalogen (2 Mos 31,18), stentavlerne, hvorpå Gud selv skrev de ti bud (2 Mos 31,18; 5 Mos 9,9-11). Disse tavler skulle placeres i Pagtens ark under sonedækket i Det Allerhelligste (2 Mos 25,21).

`Til eftertanke. Betegnelsen ”sonedækket“ kommer fra et hebraisk ord, hvis rod betyder ”soning“. Hvorfor mon Guds lov skulle placeres under sonedækket?`