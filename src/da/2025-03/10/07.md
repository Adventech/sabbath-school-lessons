---
title:  Til videre studium
date:   05/09/2025
---

Læs Ellen White, Patriarker og profeter, kap. 30: ”Tabernakeltjenesten“.

Helligdommen var det særlige sted, hvor soning fandt sted for de synder, som Guds folk bekendte. Og det var også i helligdommen, at Gud gav israelitterne et ganske detaljeret kendskab til frelsesplanen. Her kunne de lære om retfærdiggørelse, helliggørelse og dom. Hvert eneste offer symboliserede Jesus’ død, hvorved de fik syndsforladelse og et løfte om, at Gud en skønne dag vil gøre op med det onde. Også Guds lov fik en plads i helligdommen.

”Guds lov, der lå i arken, var den store rettesnor for retfærdighed og dom. Det var denne lov, der dømte overtræderen til døden; men over loven var sonedækket, hvor Guds nærværelse åbenbaredes, og hvorfra den angrende synder modtog tilgivelse i kraft af forsoningen. Således er det også i Kristi gerning for vor frelse, der symboliseres i helligdomstjenesten; ‘miskundhed og sandhed mødes, retfærd og fred skal kysse hinanden’ (Sl 85,11)“ (Patriarker og profeter, s. 174).

**Spørgsmål til drøftelse**

`Hvor ofte har du selv sagt: ”Alt, hvad Herren befaler, vil jeg gøre“? Hvor godt er det lykkedes?`

`Inden Moses efter 40 dage med Gud på bjerget skulle begynde nedstigningen, indprentede Gud ham endnu engang vigtigheden af, at israelitterne helligholdt sabbatten. Dagen skulle tjene som tegn på, at det var Gud, der helligede dem. Hvad er sammenhængen mellem sabbatshelligholdelse og hellighed eller helliggørelse?`

`Det var Guds ønske, at de skulle bygge en helligdom, for, som han sagde, ”så vil jeg tage bolig hos dem“. Og netop her, hvor Gud slog sig ned midt iblandt dem, åbenbaredes frelsesplanen for dem i skygger og symboler. Hvad siger det om vores totale afhængighed af Gud for vores frelse?`

`Ved blodet blev deres synd bragt ind i helligdommen, Guds hus. Hvordan er det et billede på det, som Jesus gjorde for os på korset, og det, han gør for os nu i den himmelske helligdom?`