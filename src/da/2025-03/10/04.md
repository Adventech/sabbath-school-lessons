---
title:  Lydighed
date:   02/09/2025
---

`Hvad skal der til, for at vi kan leve i overensstemmelse med Guds vilje? Ez 36,26-28`

Ved tre separate lejligheder lovede israelitterne højt og helligt at adlyde Gud (2 Mos 19,8; 24,3.7). Og det er vigtigt, at vi adlyder Gud, også selvom Guds folks historie (og her er der ikke kun tale om oldtidens Israel) til fulde bekræfter, at vi mennesker er svage, fejlbarlige, skrøbelige og syndige.

Hvordan er det så overhovedet muligt for os at følge Guds anvisninger?

Den gode nyhed er, at styrken til at gøre, hvad Gud fordrer af os, ikke kommer indefra, men udefra. Det er udelukkende Guds fortjeneste. Som Ezekiel formulerer det, kan kun Gud foretage den hjertetransplantation, der skal til. Kun han kan fjerne ”stenhjertet“ og erstatte det med ”et hjerte af kød“. Eller som Josva udtrykte det i sin tale til folket: ”I er ikke i stand til at dyrke Herren“ (Jos 24,19).

Vi bestemmer selv, om vi vil følge Gud, og vi vælger løbende, hvorvidt vi vil overgive os til ham. Men så er vores rolle også udspillet, for evnen til at fuldende det, som vi har sat os for, ejer vi ikke. Men heldigvis beror det ikke på os, for Gud har lovet, at overgiver vi vores magtesløshed til ham, vil han give os sin styrke. Som Paulus udtrykker det: ”Når jeg er magtesløs, så er jeg stærk“ (2 Kor 12,10).

Læg mærke til det guddommelige ”jeg“ i Ez 36,24-30: Gud ”samler“, ”renser“ og ”giver“, og det er ham, der sørger for, at vi følger hans ”love og omhyggeligt holder“ hans ”bud“ (vers 27). Han gør sig til ét med os, og holder vi os til ham, er hans fortjeneste også vores. Forbindelsen mellem os og Gud er dynamisk, stærk og levende.

Gud befaler, at hans folk adlyder, og han giver dem kraften til at gøre det. Gud fordrer ikke noget af sit folk, som han ikke sætter dem i stand til. Lydighed er en gave fra Gud på samme måde som retfærdiggørelse og frelse er det (Fil 2,13).

`Til eftertanke. Gud lover os kraft til at adlyde, men hvorfor er det så alligevel så nærliggende for os at give efter for synden?`