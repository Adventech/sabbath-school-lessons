---
title:  De førstefødte helliges Herren
date:   04/08/2025
---

Forløsningens time nærmede sig. Snart ville de blive udfriet, og folket måtte være klar. Gud havde forklaret dem, hvad de skulle gøre, og nu måtte de handle i tillid til ham. Selvom konteksten for udtalelsen i Jakobs Brev selvfølgelig var en helt anden, var det ikke desto mindre også sandt i denne sammenhæng, at ”i sig selv, uden gerninger,“ er troen ”død“ (Jak 2,17-20).

`Gud skånede i forbindelse med den sidste plage israelitternes førstefødte. Hvorfor fik de besked på, at alle de førstefødte skulle helliges Gud? Hvilken relevans har denne forordning for os i dag? 2 Mos 13,1-16`

I sin nåde skånede Gud de israelittiske familier, der i tro smurte blod på dørstolperne, og i forlængelse heraf gav Gud Moses følgende besked: ”Du skal hellige mig alle førstefødte“ (2 Mos 13,2). Befalingen gjaldt dyr såvel som mennesker.

Vi, og hele skaberværket med, tilhører i forvejen Gud: ”Jorden med alt, hvad den rummer, verden og dens beboere, tilhører Herren“ (Sl 24,1). ”Mit er sølvet, og mit er guldet, siger Hærskarers Herre“ (Hag 2,8). Israelitternes førstefødte var altså førstegrøden af det, som Gud havde velsignet dem med, og at hellige de førstefødte Herren var et tegn på deres overgivelse til Gud og en anerkendelse af, at alt, hvad de ejede, var en gave fra ham.

Det er også et billede på frelsen. Israels førstefødte undslap døden takket være lammets blod, og på samme måde frelses vi ved Jesus’ blod. Som Paulus udtrykker det: ”I ham har vi forløsningen, syndernes forladelse“ (Kol 1,14).

Med til fortællingen hører også en række forskrifter om, hvordan de skulle bære sig ad med at overgive de førstefødte til Herren og fejre udfrielsen fra Egypten: Dyrene skulle ofres til Gud, mens sønnerne skulle frikøbes (2 Mos 13,12-13.15).

`Til eftertanke. 2 Mos 13,16 beskriver denne handling som ”et tegn på din hånd og et mærke på din pande“. Hvordan bekræfter denne formulering, at tro og handling hænger uløseligt sammen?`