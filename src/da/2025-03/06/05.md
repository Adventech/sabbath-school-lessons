---
title:  Frem i tro
date:   06/08/2025
---

Moses, der selv nærede fuld tillid til Gud og hans ord, opmuntrede folket, og i sin opmuntring påpegede han på fire væsentlige ting, som vi skal huske på, når vanskelighederne tårner sig op:

1. ”I skal ikke være bange!“ (2 Mos 14,13) Den første appel handler om at stole på Gud. Kun når vi sætter vores lid til ham, kan vi lægge frygten bag os. De, der tror, siger Esajas, er i Guds hånd: ”Frygt ikke, for jeg er med dig, fortvivl ikke, for jeg er din Gud. Jeg styrker dig og hjælper dig, min sejrrige hånd holder dig fast … For jeg er Herren din Gud, der griber din højre hånd og siger til dig: Frygt ikke, jeg hjælper dig“ (Es 41,10.13).
2. ”Stil jer op“, eller som Bibelen på hverdagsdansk formulerer det: ”Bare bliv stående, hvor I står.“ Det handler ikke kun om at holde op med at beklage sig og forvente store ting af Gud, men også om at væbne sig med tålmodighed i tillid til, at Gud handler.
3. ”Se, hvordan Herren frelser jer i dag“. Hvis vores tro skal styrkes, er det vigtigt, at vi ser, hvordan Gud leder og hjælper os, og at vi er taknemlige for hans løfter om at komme os til undsætning. At ”se“ kræver, at man holder øjnene åbne (vantroen er blind). Kun Gud kan skaffe os sejr, tryghed og frelse. Gud er for os, og han sørger for os.
4. ”Herren vil føre krig for jer“ (2 Mos 14,14). Gud griber personligt ind og kæmper for sit folk. Golgata er det ultimative bevis på netop det, for på korset besejrede Kristus Satan og sikrede os evigt liv (Joh 5,24; Hebr 2,14; Åb 12,10-11). Senere i beretningen må selv egypterne erkende, at Gud kæmper for israelitterne (2 Mos 14,25).

Gud gav Moses klar besked: ”Bryd op,“ hvorefter han skridt for skridt gennemførte sin handlingsplan: 1) Guds engel og skysøjlen bevægede sig ned bag israelitternes lejr og bremsede den egyptiske hær 2) I tro rakte Moses sin hånd ud over havet 3) Herren kløvede havet, og med en stærk østenstorm udtørrede han havbunden 4) Israelitterne kunne nu gå tørskoet gennem havet til den anden bred, mens egypterne satte efter dem uden at ænse de mægtige ting, som Gud havde gjort for sit folk. Som det fremgår af 2 Mos 14,25, gik det i hvert fald ikke op for dem, før det var for sent.