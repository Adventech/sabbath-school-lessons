---
title:  Gennem havet
date:   05/08/2025
---

`Hvordan førte Gud israelitterne ud af Egypten. Hvad skete der derefter? 2 Mos 13, 17-14,12`

At israelitterne i henhold til Guds anvisninger forlod Egypten som en velorganiseret hær understøttes af de hebraiske termer tsaba’ og makhaneh, der beskriver hhv. en ”hær“ eller ”deling“ og en ”(militær)lejr“. De blev inddelt i enheder og bevægede sig frem som en hær, og da Bileam senere i fortællingen tog israelitternes lejr i øjesyn, så han dem ”ligge lejret, stamme ved stamme“ (4 Mos 24,2). Skysøjlen og ildsøjlen var de synlige tegn på Guds nærvær. Han var personligt til stede og talte til dem fra skyen (2 Mos 14,24; 4 Mos 12,5-6).

”Moses tog Josefs ben med sig“ (2 Mos 13,19). Teksten fremhæver netop denne detalje, for den bekræfter Josefs tillid til Guds løfter. Det var hans ønske, at de skulle tage hans jordiske rester med til Kana’an (1 Mos 50,24-25), for han nærede fuld tillid til, at Gud ville give Israels folk det land i eje, som han havde lovet dem (Hebr 11,22), og da israelitterne ankom til Kana’an, begravede man da også hans ben i Sikem (Jos 24,32).

Farao, der havde sundet sig lidt, samlede imidlertid sin hær og satte efter de bortløbne slaver. Hans frigivelse af slaverne var altså ikke et udtryk for anger, ligesom hans bøn om Guds velsignelse tydeligvis ikke skyldtes en ændret indstilling. Her var en mand, der var totalt forblændet af synden.

Da folket fik øje på Faraos fremstormende hær, beklagede de sig højlydt og ikke for sidste gang. ”Var der ingen grave i Egypten,“ sagde de til Moses, ”siden du har ført os ud for at dø i ørkenen? Hvad er det, du har gjort imod os ved at føre os ud af Egypten?’“ (2 Mos 14,11).

De mægtige beviser på Guds magt, hans indgriben for at udfri dem og ikke mindst måden, hvorpå han havde skånet deres førstefødte, havde de tilsyneladende glemt, og de nærede underligt nok ikke den store tillid Gud.

`Til eftertanke. Hvornår har du sidst stået i en tilsyneladende håbløs situation? Hvad var din første reaktion: tillid til Gud eller mangel på samme? Hvad har den oplevelse lært dig, som eventuelt kan hjælpe dig næste gang, du står i en lignende situation?`