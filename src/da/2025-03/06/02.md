---
title:  Gå ud og dyrk Herren
date:   03/08/2025
---

Påskenat faldt der dom over dem, der ikke var dækket ind af blodet (2 Mos 12,1-12). Der blev i den forbindelse ikke skelet til stilling, status, uddannelse eller køn. Samtlige familier blev ramt – Faraos såvel som slavernes, dyr såvel som mennesker. Egypten var tvunget i knæ.

`Hvad bad Farao overraskende nok hebræerne om, da han gav dem tilladelse til at forlade landet? 2 Mos 12,31-36`

Det er bemærkelsesværdigt, at Farao, idet han sendte hebræerne afsted for at tilbede Gud, tilføjede: ”Bed om velsignelse også for mig!“ Hvorfor skulle han, Egyptens konge, der jo selv var ”gud“ for sit folk, bede om noget sådant? Noget tyder på, at han endelig var nået til en erkendelse af Guds almagt og nu ønskede at drage fordel af den. Men hvordan kan Gud velsigne den, der er opsat på at bekæmpe ham? Ja, Farao gav efter til sidst, men, som det fremgår af den videre beretning, var det ikke, fordi han angrede eller nærede noget ønske om selv at tilbede Jahve. Han så sig slået og var tvunget til at erkende sit nederlag, hvis han ville bremse den katastrofe, der meget snart ville gøre en ende på hans rige.

Farao var tvunget i knæ, og i kølvandet på denne sidste tragiske plage gav han altså israelitterne tilladelse til at forlade Egypten. Trods de ulykker og den lidelse, som hans hovmod var skyld i, havde han stædigt nægtet israelitterne udrejse, men nu bøjede han sig.

Og egypterne var forståeligt nok ivrige efter at blive af med hebræerne. De ”skyndede på folket for at få dem hurtigt ud af landet“ for, som de sagde, ”ellers dør vi alle sammen“.

Gud sørgede imidlertid for, at israelitterne ikke gik tomhændet ud af Egypten. De måtte være rustet til en rejse, der skulle vise sig at blive en del længere end forventet. Egypterne overlæssede hebræerne med gaver i et forsøg på at få dem hurtigst muligt ud af landet, men hvis disse rigdomme skulle kompensere for århundreders ubetalt tvangsarbejde, må man sige, at det var billigt sluppet.

`Til eftertanke. Hvor ofte er det de negative konsekvenser af vores handlinger og ikke handlingerne i sig selv, vi ”angrer“? Er det så sand anger? Hvordan kan vi lære at angre de synder, som vi tilsyneladende ”slipper afsted med“?`