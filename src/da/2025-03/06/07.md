---
title:  Til videre studium
date:   08/08/2025
---

Læs Ellen White, Patriarker og profeter, kap. 25, ”Udgangen af Egypten“.

Trods deres manglende tro var Gud for israelitterne. Han ønskede at lære dem at tænke og handle som hans udvalgte folk, og tålmodigt ledte han dem til et sted, hvor de kunne få fred til netop det. Som Ellen White udtrykker det: ”Israelitterne … havde kun lidt kendskab til Gud og kun lidt tro på ham, og de ville være blevet rædselsslagne og mismodige. De var ubevæbnede og uvant med krig, deres mod var kuet af lang tids trældom, og deres bevægelsesfrihed var hæmmet af kvinder, børn, småkvæg og hornkvæg. Ved at lede dem mod Det Røde Hav åbenbarede Herren sig både som en barmhjertighedens og dommens Gud“ (Patriarker og profeter, s. 140-141).

The Andrews Bible Commentary knytter følgende kommentar til Moses’ sang: ”Visheden om, at Gud dengang greb ind og forløste sit folk, forsikrer os om, at vi ikke har noget at frygte, hvad fremtiden angår. Sidste vers omhandler de fjender, som de skulle stå overfor, når Kana’an skulle indtages. Guds ‘arms magt’ ville gøre dem ‘stumme som sten’ (vers 16). Når alt ser håbløst ud, når vi føler os trængt op i et hjørne og ikke aner vores levende råd, kan vi finde trøst i Moses’ sang, der markerer en storslået begivenhed i Guds folks historie“ (”Exodus“ (Berrien Springs, MI: Andrews University Press, 2020), s. 214).

**Spørgsmål til drøftelse**

`Kan vi nikke genkendende til den angst og tvivl, der trods den mirakuløse udfrielse fra Egypten greb israelitterne, da de stod over for Det Røde Hav? Hvorfor er det så nærliggende for os at tvivle trods utallige beviser på Guds godhed og magt?`

`I lyset af alle de ulykker, der lige havde ramt Egypten, hvorfor satte Farao så alligevel efter israelitterne? Hvilken risiko løber vi, når vi giver efter for og lader os forhærde af synden?`

`Ingen slipper smertefrit gennem livet, men de fleste af os har trods alt flere gode end onde dage. Vi er ikke klar over, hvilke ulykker vi er blevet skånet for, men kan vi alligevel se gode tider som tegn på Guds nåde og beskyttelse? Husker vi at prise Gud, når det går os godt?`