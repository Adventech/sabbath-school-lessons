---
title:  Moses’ og Miriams sange
date:   07/08/2025
---

Den egyptiske hær var overvundet. Der var ingen overlevende – ikke engang Farao selv (se Sl 136,15). Det var et chokerende nederlag for egypterne og en overvældende sejr for Guds folk. Det er i grunden ikke så sært, at jøderne endnu mange årtusinder senere holder fast ved og genfortæller beretningen.

`Hvad handler Moses’ sang om? 2 Mos 15,1-21`

Moses lovpriser Herren, der som en mægtig kriger har overvundet dem, der gik til til angreb på Guds folk. Gud er, erklærer Moses, hans styrke, hans lovsang og hans frelse. Ingen er som Herren ”mægtig og hellig, frygtindgydende og glorværdig“ (2 Mos 15,11).

Moses’ sang handler om Gud, om hvem han er, og hvad han gør. Herren bliver løftet op, lovprist og beundret for sin enestående indsats på folkets vegne. Guds godhed vækker taknemlighed og kalder til tilbedelse. Der lægges særlig vægt på Guds trofaste kærlighed, for han har lovet at lede det folk, som han har udfriet. Moses forudser, at Gud vil føre dem til ”sin hellige bolig“ og plante ”dem på det bjerg, [han] ejer“ (2 Mos 15,17), Zion.

I Åb 15,2-4 synger de forløste Moses’ sang og Lammets sang. Kan du forestille dig, hvordan det lyder, når sangen om Guds store, vidunderlige gerninger, hans retfærdige domme og hans hellige væsen giver genlyd i himlen?

Læg mærke til sidste linje i sangen: ”Alle folkeslag skal komme og tilbede dig, for dine retfærdige domme er blevet åbenbare.“ Alle Guds domme – og da særligt hans dom over den ondskab og undertrykkelse, som ustraffet har præget vores verden i årtusinder – vil give mening, og de forløste fra alle nationer vil lovprise ham for hans indgriben.

`Til eftertanke. Immanuel Kant hævdede, at hvis Gud er retfærdig, må der findes et liv efter dette. Hvordan kan vi lære at stole på, at retfærdigheden en dag vil ske fyldest? Hvordan kan vi finde trøst i det håb?`