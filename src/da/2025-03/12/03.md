---
title:  Lad mig kende dig
date:   15/09/2025
---

`Hvad bad Moses Gud om? Hvorfor var det vigtigt for Moses at vide, at Gud gik i spidsen for dem? 2 Mos 33,12-17`

Moses’ forhold til Gud styrkedes dag for dag. Gud var hans forbillede, og det var ham derfor magtpåliggende at lære Gud nærmere at kende. ”Kundgør mig din vej,“ bad han, ”og lad mig kende dig“ (2 Mos 33,13). Jo mere Moses lærte Gud at kende, jo mere gik det op for ham, hvor mangelfuld hans viden i grunden var, og han følte et dybt og inderligt behov for at lære Gud bedre at kende – et ønske, som Gud var mere end villig til at opfylde.

Ud fra det, som vi hidtil har lært om Moses, kan vi altså konkludere, at hans fortrolighed med Gud bidrog til hans åndelige vækst.

I første omgang gik Moses ”op til Gud“ på bjerget (2 Mos 19,3). Dernæst gik han ”op på toppen af bjerget“ (2 Mos 19,20) og ”nærmede … sig mulmet, hvor Gud var“ (2 Mos 20,21). Senere gik han ”ind i skyen“ og blev der ”i fyrre dage og fyrre nætter“ (2 Mos 24,18). I den forbindelse gav Gud Moses to dyrebare gaver: 1) dekalogen, som Gud selv havde skrevet og indgraveret på stentavlerne (2 Mos 24,12), og 2) byggevejledningen og instrukserne for opførelsen og indretningen af helligdommen (se 2 Mos 25-31). Siden tilbragte han endnu 40 dage og nætter med Gud i forbøn for folket (2 Mos 32, 30-32; 5 Mos 9,18).

Men selv efter alt dette ønskede Moses sig et mere indgående kendskab til Gud, og det sørgede Gud for, at han fik. Det var ikke nok for Moses at have teoretisk viden om Gud. Han ønskede sig en viden om Gud bygget på personlig erfaring.

Århundreder senere formulerede Jesus det således: ”Og dette er det evige liv, at de kender dig, den eneste sande Gud, og ham, du har udsendt, Jesus Kristus“ (Joh 17,3). Mere håndgribeligt kan det næppe blive. Gud blev menneske, og viste os personligt, hvem han er.

`Til eftertanke. Kender du Gud, eller ved du bare noget om ham? Hvad er forskellen?`