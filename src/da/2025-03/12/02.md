---
title:  Åbenbaringsteltet
date:   14/09/2025
---

`Hvad var formålet med Åbenbaringsteltet? 2 Mos 33,7-11`

Åbenbaringsteltet blev rejst udenfor lejren og må ikke forveksles med den helligdom, som siden rejstes midt i lejren. Vi ved ikke, hvor ofte Moses mødtes med Gud i Åbenbaringsteltet, men vi ved, at her talte Gud med Moses ”ansigt til ansigt, som det ene menneske taler med det andet“ (2 Mos 33,11). Der var med andre ord tale om et nært venskab af den slags, hvor man taler åbent og tillidsfuldt om alt.

Af beretningen om Moses i 2 Mos 19-34 kan vi lære en hel del om, hvordan Gud forvandler vores liv. Hvordan knyttede Gud venskab med denne enestående leder? Studerer man Moses’ liv, vil man opdage, at han løbende fik et større kendskab til Gud, og hans relation til Gud styrkedes.

Længe inden Sinaj virkede Gud gennem Moses og forberedte ham på den lederrolle, som han skulle udfylde. Allerede da Moses vogtede får i Midjan, blev han af Gud inspireret til at skrive to bøger, nemlig Jobs bog og Første Mosebog. Ved den brændende busk fik Moses derefter besked på at lede israelitterne ud af Egypten. Han var vidne til de egyptiske guders nederlag og til den egyptiske hærs udslettelse. Han så, hvordan Gud ledte folket fra Egypten til Sinaj, og efter det møde med Gud, som fik hans ansigt til at stråle, ledte han folket i yderligere 39 år, indtil de stod på grænsen til det forjættede land. ”Herrens tjener“ kalder Bibelen Moses (5 Mos 34,5; Jos 1,1). Ved Moses greb Gud ind og skabte forandring. Israelitterne var langt fra altid villige til at høre på ham og følge hans anvisninger, men når de endelig gjorde det, gik det dem godt.

`Til eftertanke. Moses’ forunderlige beretning vidner om, hvad Gud kan bruge os til, når vi lader os forvandle af ham. Er der øjeblikke i dit liv, hvor der skete noget mærkbart med dig – vendepunkter, hvor Gud virkede i og igennem dig?`