---
title:  Guds herlighed
date:   17/09/2025
---

`Hvordan åbenbarede Gud sin herlighed for Moses? 2 Mos 34,1-28`

Moses skulle medbringe stentavler mage til dem, som han havde knust, da han for syvende gang mødtes med Gud på Sinaj (2 Mos 32,19). Beskrivelsen af de seks tidligere møder findes i følgende tekster: 1) 2 Mos 19,3.7; 2) 2 Mos 19,8; 3) 2 Mos 19,20.25; 4) 2 Mos 20,21; 24,3; 5) 2 Mos 24,8.12-18; 32,15; 6) 2 Mos 32,30-31.

Tidligt om morgenen begyndte Moses opstigningen parat til denne gang at få et helt særligt indblik i Guds karakter. Og det, som Gud her åbenbarer om sig selv, er nok den mest udtømmende beskrivelse af Gud, som vi finder i Bibelen, og disse egenskaber hos Gud løber da også som en gylden tråd gennem hele den bibelske fortælling (4 Mos 14,18; Neh 9,17; Sl 103,8; Joel 2,13; Jon 4,2). Denne beskrivelse af Gud er Det Gamle Testamentes pendant til Joh 3,16, og fordi det er afgørende, at vi bevarer den rette forståelse af, hvem Gud er, repeterer, fremhæver og uddyber Bibelens forfattere igen og igen denne beskrivelse af den levende Gud.

Moses’ reaktion var at kaste sig til jorden i tilbedelse. Så snart vi øjner bare lidt af Guds kærlighed, nåde, barmhjertighed, omsorg, godhed, trofasthed, tilgivelse, hellighed og retfærdighed tiltrækkes vi, og efterhånden som vi lærer ham bedre at kende, fyldes vi af kærlighed til ham og af et ønske om at tjene og lyde ham. ”Vi elsker, fordi han elskede os først“ (1 Joh 4,19).

Gud forsikrer i den forbindelse Moses om, at han vil gøre store undere for sit folk og føre dem til det forjættede land. Han fornyer sin pagt med dem og lover, at andre nationer vil blive vidne til hans underfulde gerninger. ”Nu vil jeg slutte en pagt. For øjnene af hele dit folk vil jeg gøre sådanne undere, som aldrig før er gjort på jorden eller hos noget andet folk, og hele det folk, som du er hos, skal se Herrens gerning; for det, jeg nu vil gøre for dig, er frygtindgydende“ (2 Mos 34,10).

Men hvis det skulle gå dem godt, måtte folket følge Guds vejledning og de bud, som han havde givet dem, så Moses blev af Gud bedt om at nedskrive indholdet i den pagt, som de jo i bund og grund allerede havde brudt (2 Mos 34,27-28).