---
title:  ”Lad mig dog se din herlighed!“
date:   16/09/2025
---

Efter folkets frafald i forbindelse med guldkalven gik Moses i forbøn for dem hos Gud. Han ville have en forsikring fra Gud om, at han stadig ville føre dem til det forjættede land, og selv havde han et ønske om at lære Gud bedre at kende.

`Hvordan besvarede Gud Moses’ bøn om at se Guds herlighed? 2 Mos 33,18-23`

”Lad mig dog se din herlighed“ bad Moses, og i sin nåde viste Gud ham netop det. I sit svar til Moses betegnede Gud sin herlighed som ”skønhed“, og af beretningen fremgår det, at Guds herlighed, hans skønhed, er lig med Guds egenskaber (se også Ellen White, Mesterens efterfølgere, s. 303; Profeter og konger s. 154; Christ’s Object Lessons, s. 414).

”Gud æres ved at give sine dyder til sine børn. Han vil, at mænd og kvinder skal nå til det højeste“ (Mesterens efterfølgere, s. 280). Hans herlighed er at favne angrende syndere og skabe forvandling, og det er vores ”herlighed“ at afspejle hans karakter og vise andre, hvem han er (se Profeter og konger, s. 324).

Det er i handling, at vi afspejler Guds karakter, hans godhed, omsorg og kærlighed. Sådan bliver vi til velsignelse i verden og et vidnesbyrd for hele universet. Som Paulus udtrykker det: ”Mig forekommer det nemlig, at Gud har gjort os apostle til de ringeste, næsten til dødsdømte; vi er blevet et skuespil for verden, for både engle og mennesker“ (1 Kor 4,9). Vores liv tjener således et langt højere formål, end vi lige umiddelbart forestiller os.

I Rom 2,4 siger Paulus, at ”Guds godhed vil føre dig til omvendelse“. Med andre ord, det er Guds godhed, hans egenskaber, der under Helligåndes påvirkning får os til at indse, at vi er syndere og har brug for en frelser, og intet sted viser Gud os med større tydelighed, hvem han er, end på korset, hvor han gik i døden for at frelse os.

`Til eftertanke. Hvor meget tænker du i din dagligdag på korset og på det, som korset åbenbarer om Gud?`