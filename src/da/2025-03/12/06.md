---
title:  Det strålede fra hans ansigt
date:   18/09/2025
---

`Hvad var årsagen til, at Moses’ ansigt strålede? 2 Mos 34,29-35`

Da Gud havde åbenbaret sin kærlighed for Moses, var hele lejren vidne til, at Moses’ ansigt strålede. Var Moses selv klar over, at det strålede fra hans ansigt? Slet ikke. Jo nærmere vi kommer Herren og er vidne til hans hellighed, jo mere bevidste bliver vi om vores egen utilstrækkelighed.

Hvad var der sket med Moses, siden det strålede fra hans ansigt? Det skyldtes ikke udelukkende, at han havde været i Guds nærvær, for det havde han været før, uden at hans ansigt af den grund havde strålet. Det var først, da han forstod Guds godhed og omsorg, og som en reaktion på Guds karakters skønhed overgav sig helt og fuldt til ham, at Moses forvandledes, og hans ansigt strålede. Der sker en forvandling med os, når vi overgiver os til Gud og tillader ham at være herre og konge i vores liv.

`Hvordan kan Jesus gradvist forvandle os efter sit billede? 2 Kor 3,18`

Paulus sammenholder Moses’ strålende ansigt med Jesus Kristus, idet han erklærer, at Jesus’ herlighed (i hvem Guds lov og hans nåde personificeredes) langt overgår lovens herlighed ved Moses. Kristus og hans lov kan kun indskrives i hjertet, når vi retter blikket mod Jesus (Hebr 3,1; 12,2), og det er Guds ånd, der skaber denne forvandling (2 Kor 3,12-18).

I Moses ser vi, hvad Gud kan gøre for os, når vi giver ham lov til at forme os efter sit billede. Det er, hvad Paulus henviser til, når han taler om at ”leve et nyt liv“ (Rom 6,4).

`Til eftertanke. Hvilke af dine egenskaber kunne spejle Gud bedre? Formentlig dem alle. Hvordan er korset og det, som korset repræsenterer, gode nyheder i den forbindelse?`