---
title:  Omskærelsen
date:   10/07/2025
---

`Hvordan mon denne mærkelige fortælling skal forstås? Hvad kan vi eventuelt lære af den? 2 Mos 4,18-31`

Det virker chokerende og uforståeligt, at Gud nu, hvor Moses har indvilliget og er på vej til Egypten, ”overfalder“ ham i den hensigt at ”slå ham ihjel“ (2 Mos 4,24). Men af konteksten fremgår det, at sagen drejer sig om omskærelse. Moses’ yngste søn er ikke omskåret, sådan som Guds pagt med Abraham foreskriver (2 Mos 17,10-11).

Som leder af Guds folk måtte Moses gå foran med et godt eksempel. Hvis han skulle lære folket at lyde Gud, måtte han selv være lydhør og fuldt overgivet til Gud. Fortællingen bliver bestemt ikke mindre dramatisk af Sipporas resolutte håndtering af situationen. Hun tøver ikke et sekund, men sørger øjeblikkeligt for, at sønnen bliver omskåret, hvorefter hun besegler pagten ved at berøre Moses med den blodige forhud som symbol på forsoning og liv.

Vi må heller aldrig tøve med at gøre det, som vi ved er rigtigt.

”På vejen fra Midjan fik Moses en frygtelig og overraskende advarsel om Herrens mishag. En engel viste sig truende for ham, som om den straks ville dræbe ham. Der blev ikke givet nogen forklaring herpå, men Moses huskede, at han havde tilsidesat en af Guds befalinger. Han havde givet efter for sin hustrus overtalelser og undladt at omskære deres yngste søn. Han havde ikke opfyldt betingelsen for, at hans barn kunne få del i de velsignelser, der fulgte med Guds pagt med Israel. En sådan ligegyldighed hos folkets leder kunne kun formindske de guddommelige forskrifters betydning i folkets øjne. Zippora frygtede for, at hendes mand ville blive slået ihjel, og udførte selv ceremonien. Englen tillod derefter Moses at rejse videre. Under udøvelsen af sit erhverv hos Farao ville Moses blive sat på en meget farlig post. Hans liv kunne kun bevares ved hellige engles beskyttelse. Men så længe han bevidst viste ligegyldighed over for en kendt pligt, kunne han ikke føle sig sikker, for Guds engle kunne ikke beskytte ham“ (Ellen White, Patriarker og profeter, s.128).

`Til eftertanke. Handler du også indimellem imod bedre vidende? Er der noget, som du tænker, at du lige nu og her bør gøre noget ved?`