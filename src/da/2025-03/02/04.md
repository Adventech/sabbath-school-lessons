---
title:  Guds navn
date:   08/07/2025
---

`Hvorfor mon Moses bad Gud om et navn? Hvad ligger der i Guds svar? 2 Mos 3,13-22`

Gud præsenterer sig her som ’ehye ’ăšer ’ehye, der bogstaveligt betyder ”jeg vil være den, jeg vil være“ eller ”jeg er er den, jeg er“. Når Gud i vers 12 lover Moses ”Jeg vil være med dig“, anvender han det samme verbum, ’ehye, som i vers 14. Gud er. Han er evig, endeløs og allestedsnærværende, og han er ”hos den, der er knust, hvis ånd er nedbøjet“ (Es 57,15).

Guds navn ”Jahve“, som ofte omskrives ”Herren“ var ikke nyt. Både Moses og israelitterne var bekendt med Guds navn, omend de ikke fuldt ud forstod, hvad det dækkede over. Når Moses her beder Gud om at identificere sig, er det ud fra et ønske om at kende ham på et dybere plan.

I 2 Mos 6,3 siger Gud: ”Jeg viste mig for Abraham, for Isak og for Jakob som Gud den Almægtige, men under mit navn Jahve gav jeg mig ikke til kende for dem“ (2 Mos 6,3). Det betyder ikke, at Adam, Noa, Abraham og de øvrige patriarker ikke kendte Gud ”Herren“, men lige her vælger Gud at åbenbare nye sider af sig selv (se 1 Mos 2,4.9; 4,1.26; 7,5; 15,6-8 osv.).

Navnet Jahve indikerer, at han, Gud, er en personlig Gud. Han er der for sit folk, slutter pagt med dem og holder sine løfter til dem. Gud den Almægtige (1 Mos 17,1), som griber mirakuløst ind og blander sig i menneskelige affærer, er desuden fuld af omsorg og kærlighed. Gud er Elohim (almægtig og evig, alle menneskers Gud, Herre over himmel og jord, alle tings skaber), men også Jahve – et navn, der mere end noget andet illustrerer det nære forhold, som Gud ønsker at have til sine skabninger.

At påkalde Guds navn er ikke nogen trylleformular. At påkalde Guds navn er at forkynde hans navn – at være et vidnesbyrd om, hvem Gud er, og videreformidle hans tilbud om frelse, for, som profeten Joel formulerer det, ”enhver, som påkalder Herrens navn, skal frelses“ (Joel 3,5).

`Til eftertanke. Har du erfaret det nære og personlige forhold til Jahve, som han længes efter at have med alle, der er overgivet til ham? Er der forskel på den måde, du opfatter Gud på, afhængig af, om han benævnes Jahve, Gud Herren, Gud den almægtige, Jehova eller Fader?`