---
title:  Til videre studium
date:   11/07/2025
---

Læs Ellen White, Patriarker og profeter, kap. 22, ”Moses“.

Mødet med Gud ved den brændende tornebusk bliver for Moses både skelsættende og livsforvandlende. Den efterfølgende beretning beror på Moses’ positive respons på Guds kald til at lede folket ud af Egypten og ind i det forjættede land.

Vi ved, hvordan det ender, men hvordan har udsigten til at vende tilbage til Egypten mon påvirket Moses, der jo 40 år tidligere var flygtet derfra over hals og hoved? Det var nok de færreste, der huskede ham, og de nye generationer havde med stor sandsynlighed fået fortalt en efterhånden stærkt fordrejet version af hans historie. Det er i grunden ikke så sært, at Moses tøver, da Gud ved den brændende busk kalder ham til at befri folket fra dets undertrykkere.

Og nej, det var ikke nogen let opgave, der ventede Moses, men tænk, hvad han var gået glip af, hvis han havde holdt fast ved sit ”nej“. Han var sandsynligvis blevet glemt og var i hvert fald ikke blevet den markante skikkelse, som takket være Guds indgriben er gået hen og blevet en af verdenshistoriens mest kendte og indflydelsesrige personer.

**Spørgsmål til drøftelse**

`I 40 år havde Moses trofast taget sig af sin familie og sin fåreflok, og inspireret af Guds ånd havde han desuden skrevet to af Bibelens bøger. Først herefter kaldte Gud ham til at lede folket ud af Egypten. Hvad kan Moses’ erfaring lære os om vores forpligtelser?`

`Moses’ indvendinger virkede umiddelbart helt rimelige: Hvorfor skulle folket have tillid til mig? Hvem er jeg overhovedet? Jeg har svært ved at udtrykke mig. Kan beretningen om Moses lære os at have tillid til, at Gud nok skal sørge for at udruste os til det, som han kalder os til at gøre?`

`Som nævnt i søndagsafsnittet skrev Moses Første Mosebog, som er forudsætningen for, at vi kan forstå frelsesplanen i den rette kontekst. Hvorfor er det vigtigt, at vi modsætter os alle forsøg på at underminere denne bogs autoritet, og hvorfor er det vigtigt at holde fast i, at de første 11 kapitler, der af mange afskrives som myter, er historisk troværdige?`