---
title:  Undskyldninger
date:   09/07/2025
---

`Hvordan skulle Moses bære sig ad med at bevise over for israelitterne, at han vitterligt var sendt af Gud? Hvilke tegn ville Gud gøre ved ham? 2 Mos 4,1-17`

Endnu engang forsøger Moses at takke nej til opgaven. Han har ikke noget ønske om at tage til Egypten og konfrontere Farao. Det havde jo ikke været nogen succes, da han i sin tid på eget initiativ forsøgte at komme hebræerne til undsætning, og folket nærede næppe tillid til ham som leder. ”Hvad nu,“ indvender Moses, ”hvis de ikke tror på mig og ikke vil høre på mig?“ (2 Mos 4,1). Bag spørgsmålet ligger der ikke noget egentligt ønske om et svar. Det er Moses’ måde at sige nej til opgaven.

Men Gud sørger for at give Moses to mirakuløse tegn, hvormed han kan bevise sit kald, først over for Israels ældste og siden over for Farao selv: 1) Hans stav bliver til en slange og igen til en stav, og 2) hans hånd bliver spedalsk og derefter rask. I tilfælde af, at disse mirakler ikke overbeviser de ældste om, at Gud har tænkt sig at gribe ind og befri dem, får Moses endnu et tegn, nemlig forvandlingen af vand til blod (2 Mos 4,8-9).

Men selv efter disse mirakler er Moses forbeholden og forsøger sig med endnu en undskyldning: ”Jeg har ikke ordet i min magt“
(2 Mos 4,10).

`Hvordan svarer Gud Moses? Gælder Guds svar også os, når vi prøver at undvige Guds kald begrundet med manglende evner? 2 Mos 4,10-18`

Moses’ tilsyneladende ”fornuftige“ argumenter, var i virkeligheden et slet skjult forsøg på at unddrage sig opgaven. De første tre indvendinger er formuleret som spørgsmål: 1) Hvem er jeg? 2) Hvem er du? Og 3) Hvad nu, hvis de ikke tror mig? Den fjerde indvening er en erklæring: ”Jeg har ikke ordet i min magt.“ Men Gud besvarede samtlige indvendinger med mægtige tegn og løfter om at gribe ind og bane vejen.

`Til eftertanke. ”Undskyld mig, Herre,“ siger Moses i et sidste desperat forsøg på at unddrage sig opgaven, ”send dog en anden“ (2 Mos 4,13). Men hertil svarer Gud blot, at Moses’ bror Aron allerede er på vej for at bakke ham op. Endelig accepterer Moses stiltiende og opsøger inden sin afrejse Jetro for at få hans velsignelse.`