---
title:  Herrens engel
date:   07/07/2025
---

”Herrens engel“ viser sig for Moses ”i en flammende ild fra en tornebusk“ (2 Mos 3,2), og faktisk er det her Herren Jesus Kristus personligt, der anråber Moses ”inde fra busken“ (2 Mos 3,4).

”Herrens engel“ betyder ikke nødvendigvis, at der er tale om Kristus. Ordet engel (hebraisk: mal’akh) betyder ”sendebud“, og det er kun af konteksten, at vi kan udlede, hvorvidt budbringeren er menneske, engel eller guddom (se Mal 3,1). I mange tilfælde henviser udtrykket ”Herrens engel“ til Gud selv , og denne engel er i dette tilfælde altså ikke bare Guds talerør, han er Gud (se f.eks. 1 Mos 22,11.15-18; 1 Mos 31,3.11.13; Dom 2,1-2; Dom 6,11-22; Zak 3,1-2). Jesus er Gud Faders sendebud og formidler af Guds budskaber til os.

`Hvilken forklaring får Moses på, at Gud nu vælger at gribe ind overfor den undertrykkelse, som israelitterne udsættes for i Egypten? 2 Mos 3,7-12`

Vi får her en detaljeret beskrivelse af de lidelser, Guds folk udsættes for. Deres ”jamren“ har nået Guds ører, og han har tænkt sig at gøre noget ved det (2 Mos 2,23). Allerede her inden selve pagtslutningen ved Sinaj kalder Gud dem ”mit folk“, og det er hans plan at opfylde sit løfte til deres forfædre. De skal bosætte sig i Kana’an, hvor de kan trives og blive et stort folk.

”Gå nu!“ sagde Gud og bekræftede endnu engang, at han regnede israelitterne for sit folk. ”Jeg vil sende dig til Farao. Du skal føre mit folk israelitterne ud af Egypten“ (2 Mos 3,10).

Sikke en opgave, sikke et ansvar! Overvældet udbryder Moses: ”Hvem er jeg?“ Det er ganske enkelt uforståeligt for Moses, at Gud vælger at betro netop ham en så betydningsfuld opgave. Allerede her fornemmer vi, hvad det er for et menneske, vi har med at gøre. Moses er en ydmyg mand, der på alle måder føler sig uværdig til det, som Gud kalder ham til.

`Til eftertanke. Hvorfor er ydmyghed og en erkendelse af, at vi ikke selv slår til, forudsætningen for, at Gud kan bruge os? Kan ydmyghed og/eller følelsen af ikke at slå til skabe problemer for et menneske? Begrund dit svar.`