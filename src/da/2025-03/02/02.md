---
title:  Den brændende tornebusk
date:   06/07/2025
---

I Midjan levede Moses en forholdsvis ukompliceret tilværelse. Han giftede sig, fik to sønner, Gershom og Eliezer (2 Mos 18,3-4), og blev som Jetros svigersøn en del af dennes udvidede familie. I fyrre år vogtede han får ligesom David (2 Sam 7,8) og havde således rig lejlighed til at blive fortrolig med Gud, sådan som han åbenbares gennem naturen.

Men Moses gjorde andet og mere end at dufte til ørkenroserne. Disse år i Guds nærvær forandrede ham og forberedte ham på at påtage sig den lederrolle, som Gud havde tiltænkt ham. Desuden skrev han i denne periode under Guds ånds vejledning to af Bibelens ældste bøger, nemlig Første Mosebog og Jobs bog (se Ellen White, Patriarker og profeter, s. 126; Francis D. Nichol, et al., red., The SDA Bible Commentary, bd. 3, s. 1140). Moses fik af Gud indsigt i den kosmiske kamp mellem Gud og Satan samt uvurderlig viden om skabelsen, syndefaldet, syndfloden, patriarkerne og ikke mindst frelsesplanen. Vores viden om den levende Gud, Skaberen og livets opretholder, har vi fra Moses, der desuden fik indsigt i den plan, som Gud har iværksat for at gøre en ende på den ondskab, der har spredt død og ødelæggelse på vores planet og truer med at gøre det af med os. Frelsesfortællingen giver kun mening i lyset af Første Mosebog, som forklarer, hvordan det hele begyndte, og hvad det var, der i sin tid gik galt.

`Hvilken betydning har det, at Gud introducerede sig for Moses som ”Abrahams Gud, Isaks Gud og Jakobs Gud“? 2 Mos 3,1-6`

Moses lagde mærke til, at tornebusken ikke blev fortæret af ilden. Han stod med andre ord over for et mirakel, der indikerede, at noget skelsættende var i færd med at ske, og idet Moses nærmede sig stedet, fik han besked på at tage sandalerne af i respekt for den Gud, hvis nærvær gjorde stedet helligt.

Herren præsenterede sig for Moses som ”Abrahams Gud, Isaks Gud og Jakobs Gud“ (2 Mos 3,6) – altså den samme Gud, der i sin tid havde lovet disse patriarker, at deres efterkommere skulle arve Kana’an. Allerede her antyder Gud altså over for Moses, at han har en vigtig opgave til ham i den forbindelse.

`Til eftertanke. Moses skulle blive 80 år gammel, inden Gud mente, han var helt klar til at påtage sig den store opgave. Hvad kan det lære dig om Guds plan, timing og forventninger til dig?`