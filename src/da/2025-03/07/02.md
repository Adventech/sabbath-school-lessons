---
title:  Bittert vand
date:   10/08/2025
---

Når man læser de bibelske beretninger, er det vigtigt at notere sig, hvad der sker, hvor det sker, hvornår det sker, og hvem der indtager hvilke roller. Men det vigtigste er trods alt udkommet og det, som vi kan lære af beretningerne. I den henseende er disse fortællinger om Guds folk i ørkenen ingen undtagelse.

Her ser vi Gud som problemløser og fredsstifter, men hans indsats på folkets vegne vanskeliggøres af deres mistillid til ham. De vanskeligheder og voldsomme tragedier, der rammer israelitterne, er for en stor del selvforskyldte, idet de hænger sammen med folkets uafladelige utilfredshed og deres opsætsighed, vantro og uvillighed til at angre.

`Hvad var konteksten for det første mirakel, som Gud gjorde umiddelbart efter Det Røde Hav? 2 Mos 15,22-27`

Den første prøve på israelitternes tro var manglende vand, hvilket ikke er overraskende omgivelserne taget i betragtning. De befandt sig trods alt i ørkenen. Da de endelig efter tre dagsrejser stødte på vand, viste det sig at være udrikkeligt. Mara betyder ”bitter“, og fordi vandet var bittert, tabte folket meget hurtigt tilliden til Guds omsorg. Men Gud sørgede ikke desto mindre for dem, for det var selvfølgelig Gud og ikke det stykke træ, som Moses kastede i vandet, der på mirakuløs vis gjorde vandet drikkeligt. Folket lærte (1) Tålmodighed i tillid til Guds timing, og (2) at Guds indgriben sker i samarbejde med mennesker.

Men israelitterne tog mange ting for givet og glemte hurtigt de undere, som Gud havde gjort for at frelse dem – undere, som de kort tid forinden havde lovprist ham for: ”Hvem er som du blandt guder, Herre? Hvem er så mægtig og hellig, frygtindgydende og glorværdig, hvem gør undere som du?“ (2 Mos 15,11).

Trods deres endeløse klager, lovede Gud folket, at de ikke skulle rammes af en eneste af de sygdomme, som han havde ”påført egypterne“ (2 Mos 15,26). Så længe de holdt sig til ham, skulle de stå under hans beskyttelse.

`Til eftertanke. Er der prøvelser og udfordringer i dit liv, som har været selvforskyldte? Hvilken trøst kan du hente i Guds løfte om, at hvis du holder dig til ham, kan du altid regne med hans hjælp og omsorg?`