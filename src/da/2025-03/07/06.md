---
title:  Livets brød og livets vand
date:   14/08/2025
---

`Hvilken forklaring giver Paulus på, at disse hændelser blev nedskrevet og overleveret til eftertiden? 1 Kor 10,11`

Vi, der følger Kristus, og ”til hvem tidernes ende er nået“, kan tage ved lære af israelitternes erfaring, forklarer Paulus. Ved Helligånden udruster Gud sit folk med ”kraft og kærlighed og besindighed“ (2 Tim 1,6-7), så vi kan træffe de rigtige beslutninger og følge hans vejledning. I Kristus får vi et helt nyt liv (Joh 14,6), og kun han kan gøre os til ”et levende og helligt offer, der er Gud til behag“. ”Tilpas jer ikke denne verden,“ formaner Paulus os, ”men lad jer forvandle, ved at sindet fornyes, så I kan skønne, hvad der er Guds vilje: det gode, det som behager ham, det fuldkomne“ (Rom 12,1-2).

Jesus, der jo personligt førte israelitterne sikkert gennem ørkenen, henviser flere gange under sin jordiske mission til israelitternes erfaring, hvor især manna og vand bruges af ham som illustrationer på, hvem han er, og hvad han gør for os.

`Hvad er budskabet til alle kristne? Joh 4,7-15; Joh 6,31-51`

Den samaritanske kvinde opdagede, at Jesus havde noget at tilbyde, som hun ikke kunne få andre steder. Tørsten efter fred og glæde kommer fra Gud, og kun han kan stille den (Sl 42,2-3).

Det var Gud og ikke Moses, sagde Jesus, der sørgede for mannaen, hvorefter han erklærede: ”Jeg er livets brød. Den, der kommer til mig, skal ikke sulte, og den, der tror på mig, skal aldrig tørste“ (Joh 6,35). To gange gentog han, at han er livets brød (Joh 6,35.41.48).

Gud sørgede for, at israelitterne fik stillet deres sult og tørst med ”brød fra himlen“ (Joh 6,31-32) og vand fra klippen. Men brødet og vandet er også et billede på det, som Gud i Kristus skænker os. Jesus Kristus er ”livets brød“ (Joh 6,35.48) og det ”levende vand“ (Joh 4,10-11.14; 7,37-38). Kun han kan i åndelig forstand mætte vores sult og stille vores tørst.