---
title:  Vand fra klippen
date:   12/08/2025
---

I ørkenen er der brug for rigelige mængder vand, og trods folkets konstante klagen sørgede Gud også for det, selvom de gang på gang betvivlede hans evner og velvilje og gav udtryk for, at de ønskede sig tilbage til Egypten.

`Hvad lærte israelitterne her? 2 Mos 17,1-7`

Moses kaldte stedet Massa, der betyder ”provokation“, og Meriba, der betyder ”skænderi“ eller ”oprør“. Trods deres vantro sørgede Gud for vand til israelitterne, og navnene var en påmindelse om ikke at provokere Gud og gøre oprør mod ham (Hebr 3,7-8.15). Trods håndgribelige beviser på Guds tilstedeværelse, kraft og autoritet, stillede de spørgsmålstegn ved, om han overhovedet var med dem.

”Moses slog på klippen, men det var Guds Søn, der skjult i skystøtten stod ved siden af ham og fik det livgivende vand til at flyde. Både Moses, de ældste og hele menigheden, der stod i nogen afstand, så Guds herlighed; men hvis skyen var blevet fjernet, ville de være blevet fortæret af den frygtelige stråleglans fra ham, som opholdt sig i den“ (Ellen White, Patriarker og profeter, s. 148).

Vand symboliserer liv, for uden vand er der intet liv. Vi består af 60 % vand, og hver eneste celle i vores krop har brug for vand. Selv vores knogler indeholder vand. Gud sørgede for vand i ørkenen til hele den israelittiske lejr som et synligt bevis på sin omsorg. Hvis de var villige til at lade sig lede af ham, kunne de roligt sætte deres lid til, at han nok skulle sørge for dem.

Mange århundreder senere mindede Paulus de troende om, at Guds omsorg for sit folk ikke kun gjaldt israelitterne under ørkenvandringen (1 Kor 10,4). Det var Kristus selv, der viste dem vej gennem ørkenen og sørgede for at opfylde deres fysiske behov, men ikke nok med det, han tilfredsstillede også deres åndelige sult og tørst. Som Paulus udtrykker det: ”Den klippe var Kristus.“ For israelitterne dengang som for os i dag var og er Kristus en kilde til evigt liv. Guds trofasthed er klippefast, og vi kan roligt sætte vores lid til ham, der aldrig svigter og altid holder, hvad han lover.

`Til eftertanke. Hvad har du lige nu brug for at overgive til Gud? Hvordan kan du lære at bøje dig for hans vilje og vente tålmodigt på hans indgriben? Hvorfor er det ikke altid lige let i praksis?`