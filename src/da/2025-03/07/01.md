---
title:  Livets brød og livets vand
date:   09/08/2025
---

> <p>Ugens vers</p>
> ”Da sagde Herren til Moses: ‘Hvor længe vil I nægte at holde mine befalinger og love? I må indse, at Herren har givet jer sabbatten; det er derfor, han på den sjette dag giver jer brød til to dage. Bliv, hvor I er! Ingen må gå hjemmefra den syvende dag.’ Så hvilede folket på den syvende dag“ (2 Mos 16,28-30).

Israelitterne, der havde lagt Egypten bag sig, var nu på vej ud i det ukendte med kurs mod det land, som Gud havde lovet dem. Der ventede dem en lang og opslidende rejse, hvorunder de skulle blive utallige erfaringer rigere. Gud havde lovet at lede dem og sørge for dem, men det var også vigtigt, at de lærte selvkontrol, offervillighed, uselviskhed, lydighed og tillid til Gud.

Moses stod i spidsen for folket, og hvis projektet skulle lykkes, måtte de følge ham og respektere hans rolle som leder. Det var afgørende, at de holdt sammen, støttede hinanden og lærte at fungere som et fællesskab. Deres åndelige vækst stod og faldt med, hvordan de mødte de vanskeligheder, der ventede dem, og ikke mindst hvordan de forholdt sig til Moses, når det for alvor spidsede til.

Det velkendte kinesiske ordsprog, ”en rejse på tusinde mil starter med det første skridt“, giver god mening i denne sammehæng. Det var vigtigt, at hvert eneste skridt på vejen blev taget i tillid til Gud og hans vejledning. Men, som den videre beretning afslører, var det et budskab, de kun langsomt og modvilligt forstod.

### Ugens tekster

2 Mos 15,22-16,36; 1 Mos 3,1-6; 2 Mos 17,1-7; 1 Kor 10,4; 2 Mos 18,1-27; 1 Kor 10,11