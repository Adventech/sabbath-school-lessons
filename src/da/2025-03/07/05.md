---
title:  Jetro
date:   13/08/2025
---

Moses fik besøg af sin svigerfar Jetro, som også kaldes Re’uel (2 Mos 2,18). Med sig havde han Moses’ kone, Sippora, og deres to sønner, Gershom og Eliezer. Moses, der hørte, at de var på vej, gik ud for at byde dem velkommen.

`Hvorledes blev dette besøg en vigtig milepæl i nationens historie? 2 Mos 18,1-27`

Rygtet om Guds underfulde ingriben på Israels vegne var nået Jetro, og Moses fortalte ham om ”alt, hvad Herren havde gjort mod Farao og mod egypterne for Israels skyld, og om alle de trængsler, der havde ramt dem undervejs, men som Herren havde reddet dem fra“ (2 Mos 18,8).

Jetro lovpriste Gud for den omsorg, som han havde vist sit folk, idet han erklærede: ”Lovet være Herren, som har reddet jer fra egypterne og fra Farao; ja, han har reddet folket ud af egypternes magt, for de handlede mod folket i overmod. Nu ved jeg, at Herren er den største af alle guder“ (2 Mos 18,10-11).

Her ser vi et eksempel på, at Guds indgriben på sit folks vegne bliver et vidnesbyrd for verden om, hvem han er, og hvad han kan gøre for sit folk.

Men ikke nok med, at Jetro takket være israelitternes erfaring lærte noget om den sande Gud, han havde også selv noget at byde ind med. Moses, sagde han, var nødt til at etablere et retssystem. Dertil måtte der udpeges dygtige og dedikerede dommere ud fra følgende kriterier: Det skulle være 1) gudfrygtige mænd, som var 2) pålidelige og 3) ubestikkelige. Disse mænd skulle have ansvaret for enheder på hhv. tusind, hundrede, halvtreds og ti. På den måde ville Moses’ administrative opgaver kunne reduceres og folket blive hørt.

Moses tog imod Jetros råd (2 Mos 18,24) og indsatte ledere i en række administrative funktioner (se også 5 Mos 1,9-18).

`Til eftertanke. Moses kunne have ignoreret sin svigerfars råd og bedt ham om at blande sig udenom, men det gjorde han ikke. Hvad kan vi lære af hans villighed til at lytte til denne mand, der jo ikke engang var hebræer?`