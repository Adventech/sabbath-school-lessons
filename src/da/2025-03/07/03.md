---
title:  Vagtler og manna
date:   11/08/2025
---

Folkets mistillid ved Mara er desværre ikke et enkeltstående tilfælde, og i de efterfølgende beretninger gentager mønsteret sig. Hvad Guds indgriben på deres vegne angår, var israelitterne notorisk glemsomme, og så snart der var udsigt til nye problemer, tabte de målet af syne – den vidunderlige fremtid, som Gud havde lovet dem. Israelitterne er dog langtfra de eneste med det problem. Også i dag har Guds folk tendens til at glemme.

`Hvad beklagede israelitterne sig over, og hvad endte det med? 2 Mos 16,1-36`

Mange fristelser i Bibelens beretninger relaterer sig til mad. Syndefaldet i Edens have var f.eks. knyttet til forbuddet mod at spise af træet til kundskab om godt og ondt (1 Mos 2,16-17; 3,1-6). Og fordi han ikke kunne tøjle sin appetit, mistede Esau førstefødselsretten (1 Mos 25,29-34). Også Satans første angreb på Jesus i ødemarken drejede sig om mad (Matt 4,3). Under ørkenvandringen var det meget ofte spørgsmålet om mad og drikke, der ansporede til oprør, og det er derfor ikke så sært, at Moses fandt det nødvendigt at påminde de opvoksende generationer om, at ”mennesket ikke lever af brød alene, men af alt, hvad der udgår af Herrens mund“ (5 Mos 8,3).

Med manna brødfødte Gud israelitterne i samtlige 40 år af deres ørkenvandring. Denne gave fra oven bekræftede Gud som skaber og forsørger, og miraklet medvirkede desuden til at lære dem noget om, hvordan de skulle helligholde sabbatten.

Hver eneste uge var folket vidne til 4 mirakler: 1) Fem af ugens dage fik de hver en dagsration manna 2) Fredag fik de en dobbelt portion manna 3) Mannaen rådnede ikke fra fredag til lørdag 4) Der faldt ingen manna på sabbatten. Gud greb altså mirakuløst ind og sørgede for mad til hele ugen, idet han samtidigt mindede dem om, at sabbatten var sat til side til at fejre Guds godhed og glæde sig over hans velsignelser. ”I må indse,“ sagde Gud, ”at Herren har givet jer sabbatten“ (2 Mos 16,29).

`Til eftertanke. Vi elsker at spise, for det er vi skabt til. De rigelige mængder af inspirerende og velsmagende afgrøder, der ved skabelsen voksede frem af jorden, vidner ikke bare om, hvad Gud ønsker, at vi skal spise, men også om, at det var Guds hensigt, at vi skulle nyde maden. Hvordan kan denne vidunderlige gave bruges/misbruges?`