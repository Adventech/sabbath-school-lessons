---
title:  Helligdommens opførelse
date:   23/09/2025
---

`Hvorfor mon instruktionerne var så detaljerede? Hvad siger det om Gud? 2 Mos 36, 8-39,31`

Moses fulgte nøje den plantegning og de instrukser, som Gud havde givet ham på Sinaj. Bibelen beskriver følgende: 1) udformningen af helligdommen i alle enkeltheder inklusiv teltduge og diverse materialer (2 Mos 36,8-38); 2) pagtens ark (2 Mos 37,1-9); 3) skuebrødsbordet (2 Mos 37,10-16); 4) lysestagen (2 Mos 37,17-24); 5) røgelsesofferalteret (2 Mos 37,25-29); 6) brændofferalteret (2 Mos 38,1-7); 7) bronzebækkenet (2 Mos 38,8); 8) forgården (2 Mos 38,9-20); og 9) det endelige regnskab og materialeforbrug (2 Mos 38,21-31). Herefter få vi i kapitel 39 en udførlig beskrivelse af efoden, brystskjoldet og det, der ellers hørte med til præstens beklædning.

Helligdomstjenesten var en visualisering af evangeliet og gav israelitterne et indblik i Guds frelsesplan. De forskellige ceremonier skildrede, 1) at Gud både afskyer og griber ind over for synd og ondskab, 2) hvordan Gud bærer sig ad med at frelse dem, der angrer, 3) de ondes skæbne, og 4) den vidunderlige fremtid uden ondskab, som Gud lover os.

To meget forskellige, men dog nært beslægtede ceremonier, var en del af helligdomstjenestens årlige cyklus, nemlig de daglige slagtofre og det årlige slagtoffer. Disse to tjenester illustrerede Guds håndtering af synden og hans tilbud om frelse. I de daglige slagtofre forsikrede Gud de angrende om, at de var tilgivet, og tilbød dem frelsens gave. Slagtofferet symboliserede Frelseren, hvis blod ”renser os for al synd“ (1 Joh 1,7), når vi bekender vores synd og tager imod Kristi retfærdighed (Sl 32,1-2).

Det årlige slagtoffer, som fandt sted på forsoningsdagen, illustrerede, hvordan Gud tilintetgør det onde, løser syndproblemet og sikrer os en fremtid uden synd og ondskab (3 Mos 16; Joh 1,29). Helligdomstjenesten forrettes i dag af Kristus i den himmelske helligdom, hvor han går i forbøn for os (Hebr 7,25), og inden længe vil han sørge for, at denne verdens ondskab endegyldigt hører fortiden til (Dan 7,13-14.22.27; Dan 8,14; Åb 21,4).

Helligdommen var et sted, hvor man tilbad, lovpriste og takkede Gud. Tilbedelse handler om at bevare den nære relation til Gud, som han tilbyder enhver, der tror.