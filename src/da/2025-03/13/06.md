---
title:  Jesus tog bolig iblandt os
date:   25/09/2025
---

`Hvordan sammenligner Johannes inkarnationen med helligdommen? Joh 1,14`

Inkarnationen (Gud, der bliver menneske) er et mysterium, som de forløste kommer til at bruge evigheden på rigtigt at fatte. Ifølge Johannes tog Kristus, da han blev menneske, helt bogstaveligt bolig hos os. Jesus i kød og blod ligner således Gud i Det Gamle Testamente, der jo tog bolig hos israelitterne i helligdommen ved Sinaj såvel som på den lange ørkenvandring mod det forjættede land.

Jesus ”blev kød tog bolig iblandt os“. Tænk at den evige Gud er villig til at komme os i møde og blive en af os for at forsikre os om, at han vitterligt er ”Immanuel, Gud med os“.

I Matt 18,20 sagde Jesus, at hvor to eller tre er forsamlet i hans navn, vil han være midt iblandt dem. Ved sin Helligånd er Kristus til stadighed hos sit folk, og han tilbyder sine efterfølgere et nært forhold til ham: ”Se, jeg står ved døren og banker på; hører nogen mig og åbner døren, vil jeg gå ind til ham og holde måltid med ham og han med mig“ (Åb 3,20).

`Hvad er det, der her bliver beskrevet? Åb 21,1-3`

Det ny Jerusalem kommer ned fra himlen til jorden og Johannes erklærer: ”Nu er Guds bolig hos menneskene, han vil bo hos dem, og de skal være hans folk, og Gud vil selv være hos dem“ (Åb 21,3). Der findes ikke noget tempel i det ny Jerusalem (Åb 21,22), for hele byen er ét stort tempel, Guds helligdom. Byen er lige så lang og bred, som den er høj (Åb 21,16) ligesom det Allerhelligste i helligdommen. I al evighed skal vi bo i Guds umiddelbare nærhed i en verden uden synd, død eller lidelse.

`Til eftertanke. Hvordan kan det, som vi er blevet lovet i Jesus, ruste os til at holde ud til enden?`