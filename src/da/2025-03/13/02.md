---
title:  Helligdagen
date:   21/09/2025
---

Nogle vil påstå, at sabbatten kun gjaldt jøderne (selvom den syvende dag allerede blev sat til side og helliget i Eden, se 1 Mos 2,1-3), og at jøderne først stiftede bekendtskab med helligdagen ved Sinaj (jøderne holdt sabbat længe inden Sinaj, se 2 Mos 16,22-29). Men der kan ikke herske nogen tvivl om, at sabbatten lige fra begyndelsen spillede en central rolle for det hebraiske folk.

`Hvad blev folket mindet om her i forbindelse med opførelsen af helligdommen? 2 Mos 35,1-3`

Sabbatten handler om Gud: Hvem Gud er, og hvad han gør. Sabbatten minder os om Guds skabende og frelsende handlinger og retter vores opmærksomhed mod ham, der ønsker at tage bolig hos os. Sabbatten og helligdommen peger altså i samme retning og minder os om Guds nærvær i vores liv.

Sabbatten formidlede i Det Gamle Testamente et flerfoldigt budskab, som kan opsummeres i følgende fem hovedpunkter:

1. **Gud er Skaberen.** Det fastslås allerede i Bibelens første sætning (1 Mos 1,1). Sabbatten står som et håndgribeligt mindesmærke for Guds skaberkraft (1 Mos 2,2-3; 2 Mos 20,8-11). At Gud er Skaberen, er Bibelens udgangspunkt og alt, hvad vi ellers ved om Gud, tager afsæt heri.
2. **Den lovede Messias kommer.** Helt fra begyndelsen lovede Gud, at en frelser født ind i menneskeslægten ville overvinde slangen (Satan) og nedkæmpe det onde.
3. **Gud vil etablere sit rige,** og sabbatten er en forsmag på det rige.
4. **Frelsen kommer fra Herren.** Guds folk er et vidnesbyrd om, at Gud er frelser og forløser, og at frelsen alene skyldes Guds nåde.
5. **Gud er den ultimative dommer.** De, der stædigt sætter sig op imod ham, har ingen fremtid, mens de, der følger ham, får evigt liv som gave.

`Til eftertanke. Et jødisk ordsprog lyder: ”Det var ikke så meget Israel, der fastholdt sabbatten, som det var sabbatten der fastholdt Israel.“ Hvilken vigtig rolle spiller sabbatten for menighedslivet?`