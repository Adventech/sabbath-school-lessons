---
title:  Guds tilstedeværelse i helligdommen
date:   24/09/2025
---

`Hvordan vidste israelitterne, at Gud var til stede? 2 Mos 40,1-38`

Det sidste kapitel, kapitel 40, i Anden Mosebog beskriver indvielsen af helligdommen og dekalogens gave. Helligdommens indvielse var kulminationen af det, som fandt sted ved Sinaj.

Guds ”herlighed“ eller ”skønhed“ er hans hellighed, hans egenskaber og hans nærvær (2 Mos 3,5; 33,18.19). Han tog bolig i helligdommen, og skyen var det synlige bevis på hans tilstedeværelse. Anden Mosebog slutter altså med en forsikring om Guds ledelse og personlige nærvær i skyen om dagen og ilden om natten. Ikke alene kunne det israelitiske folk ikke være i tvivl om Guds eksistens, men på hele deres vandring gennem ørkenen havde de for sig et levende bevis på Guds nærvær, omsorg og ledelse.

Helligdommen blev rejst på den første dag i den første måned i deres andet år i ørkenen (2 Mos 40,2.17). På den dag indviede Moses helligdommen og salvede Aron og hans sønner til præstetjeneste (2 Mos 40,9.13-15). Moses gik ind i forgården og ind i det Hellige samt det Allerhelligste, idet han indviede det altsammen til Herren og forrettede tjeneste for første gang (se også 4 Mos 7,1). Kun ved indvielsen af helligdommen kunne Moses træde ind i det Allerhelligste. Herefter var det udelukkende ypperstepræsten, der en gang om året på forsoningsdagen havde adgang (3 Mos 16,2.17).

Kun tre gange beskriver Bibelen noget som fuldført: 1) ved afrundingen af skabelsesugen, hvor Gud markerer, at ”himlen og jorden og hele himlens hær [er] fuldendt“ (1 Mos 2,1-3); 2) ved indvielsen af helligdommen, hvor der står: ”Sådan fuldførte Moses arbejdet“ (2 Mos 40,33); og 3) da Salomo fuldførte opførelsen af templet (1 Kong 7,51).

Skabelsen og helligdommen peger begge frem mod den dag, hvor Gud vil tage bolig hos de forløste på den nye jord i det nye Jerusalem (Åb 21,2-3; se også Åb 22,1-4).

At ”Herrens herlighed fyldte boligen“ (2 Mos 40,34) er kulminationen på den fortælling, der begyndte med Moses’ fødsel, og fortsatte med de egyptiske guders nederlag, folkets udfrielse af Egypten, den egyptiske hærs tilintetgørelse og Guds åbenbaring på Sinaj.

`Til eftertanke. Hvor oplever du Guds nærvær? Hvorfor er det vigtigt, at du gør det?`