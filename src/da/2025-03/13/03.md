---
title:  Donationer og Helligåndens gaver
date:   22/09/2025
---

`Hvad kan denne beretning lære os i dag? 2 Mos 35,4-36,7`

Der var brug for et hav af forskellige kostbare materialer til opførelsen af helligdommen, og det lykkedes kun takket være Guds folks generøse donationer. Helt frivilligt og med glæde donerede de guld, sølv, bronze, fint linned, ædelstene, unikke stoffer, akacietræ, olivenolie, krydderier og meget mere. Også deres arbejdskraft donerede de, idet der var brug for både håndværksmæssig snilde og kreative evner til fremstillingen af teltet og dets inventar. Stof blev vævet til den dragt, som præsterne, der skulle gøre tjeneste i helligdommen, skulle bære, og til ypperstepræstens detaljerige efod, der bl.a. indbefattede et brystskjold og en turban.

Gud havde sørget for, at israelitterne ved udgangen af Egypten var blevet belæsset med overdådige gaver, og nu, hvor de fik mulighed for at vise deres taknemlighed til Gud for hans nådige og mægtige ledelse, donerede de med glæde.

Faktisk var deres generøsitet så stor, at Moses til sidst fik følgende besked: ”Folket bringer mere end nødvendigt“ (2 Mos 36,5), hvorefter han standsede indsamlingen, for ”det, der var givet, var nok, ja, mere end nok til alt det arbejde, der skulle udføres“ (2 Mos 36,7).

Ved sin ånd udrustede Gud dem, der skulle stå for opførelsen af helligdommen. Besal’el, Oholiab og flere andre blev ”fyldt … med Guds ånd, med visdom og klogskab og indsigt til at udføre al slags arbejde“ (2 Mos 35,31). Det var et enormt projekt, der til punkt og prikke skulle følge den byggevejledning, som Gud havde givet Moses.

Helligåndens gave var knyttet til de evner og kompetencer, som var nødvendige for udførelsen af arbejdet. At være fyldt af ånden er ikke en slags magisk besættelse, men Guds måde at udruste sine efterfølgere til at fremme hans sag og fuldføre hans mission.

`Til eftertanke. Hvilke gaver har du modtaget af Helligånden? Husk at Åndens gaver og Åndens frugter hænger uløseligt sammen (Gal 5,22-23).`