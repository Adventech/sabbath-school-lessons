---
title:  Moses føde
date:   02/07/2025
---

`Hvilken rolle spiller Guds forsyn og beskyttelse i beretningen om Moses’ fødsel? 2 Mos 2,1-10`

Den historiske kontekst for Moses’ fødsel er i sig selv spændende. Hans beretning udspiller sig nemlig i Egyptens 18. dynasti, og kongen, Thutmose III, der også kaldes ”Egyptens Napoleon“ er en af oldtidens mest berømte faraoer.

Trods den dødsdom, der fra fødslen hang over hans hoved (se 2 Mos 1,22), var Moses noget særligt. Han var ifølge 2 Mos 2,2 ”dejlig“ eller på hebraisk tob, ”god“, og ordet dækker over andet og mere end udvendig skønhed. Det er det samme ord, der i Første Mosebog bruges om Guds skaberværk: Gud så, at det var ”godt“ (1 Mos 1,4.10.31).

Omstændighederne for hans fødsel taget i betragtning var der næppe nogen, der forestillede sig, at denne nyfødte – dette ”gode“ barn – ville overleve og senere i livet lede folket ud af fangenskabet. Men Gud havde en plan. Løfterne til Abraham, Isak og Jakob skulle indfries. Deres efterkommere skulle arve det forjættede land, og dette ”gode“ (tob) barn indgik som en del af Guds plan.

I mellemtiden blev det prinsesse Hatshepsut, der adopterede Moses. På egyptisk betyder navnet ”søn af“ eller ”født af“ ligesom i Ah-mose (”søn af Akh“) og Thut-mose (”søn af Thoth“), mens navnet på hebraisk, Mosheh, betyder ”trukket op af“ og henviser til, at han på mirakuløs vis blev reddet fra døden og ”trukket op af“ Nilen.

Vi ved meget lidt om Moses’ første år, kun at prinsessen overlod ham til den kvinde, der havde født ham, og at han derfor tilbragte de første 12 år af sit liv hos sin hebraiske familie (2 Mos 2,7-9; Ellen White, Patriarker og profeter, s. 123). Ved Faraos hof fik han dernæst som tronarving Egyptens højeste uddannelse (Patriarker og profeter, s. 124), som i øvrigt skulle vise sig at være komplet nytteløs og blottet for kundskab om det mest væsentlige, nemlig kendskabet til Gud.

`Til eftertanke. Hvor meget af det, som du beskæftiger dig med, er formålsløst i den forstand, at det ikke gør dig klogere på det, som er væsentligt?`