---
title:  Den historiske kontekst
date:   30/06/2025
---

Da Jakobs familie i sin tid flyttede til Egypten på grund af hungersnøden i Kana’an, tog kongen, der var Josef dybt taknemmelig for alt det, han havde gjort for egypterne, imod dem med åbne arme.

”Farao sagde til Josef: ’Hermed sætter jeg dig over hele Egypten!’ Og han tog sin signetring af og satte den på Josefs hånd; han gav ham en fin linneddragt på og hængte en guldkæde om hans hals. Han lod ham køre i sin næstfornemste vogn, og foran ham råbte man abrek. Sådan satte han ham over hele Egypten“ (1 Mos 41,41-43).

`Hvad var nøglen til Josefs succes i Egypten? 1 Mos 37,26-28; 1 Mos 39,2.21`

Efter alt at dømme er det kong Ahmose (1570-1546 f.Kr.), som ”ikke kendte Josef“ (2 Mos 1,8). Han blev efterfulgt af Amenhotep I (1553-1526 f.Kr.), som frygtede og undertrykte israelitterne, og endelig var det formodentlig Thutmose I (1525-1512 f.Kr.), der beordrede alle hebraiske drengebørn dræbt, og hans datter Hatshepsut (1503-1482 f.Kr.), der adopterede Moses. Farao Thutmose III (1504-1450 f.Kr.), som i en periode var Hatshepsuts medregent, var i så fald Farao, da israelitterne endeligt forlod Egypten.

Det bedste bud på en dato for udgangen af Egypten er marts 1450 f.Kr. (se William H. Shea, ”Exodus, Date of the“, The International Standard Bible Encyclopedia, redigeret af Geoffrey W. Bromiley et al., bd. 2 [Grand Rapids, MI: William B. Eerdmans, 1982], s. 230–238). En bibelsk tidsramme for udgangen af Egypten findes i følgende tekster: 1 Mos 15,13-16; 2 Mos 12,40.41; Dom 11,26; 1 Kong 6,1 (se også ApG 7,6 og Gal 3,16-17).

Første del af Anden Mosebog opsummerer, hvad der var sket, siden Josef hentede sin far og den øvrige familie til Egypten og frem til Faraos dødsdom over de israelitiske drengebørn. Der hersker uenighed om, hvor mange år der i alt er tale om, men pointen er, at disse mange år med lidelse og undertrykkelse i et fremmed land på ingen måde var et udtryk for, at Gud havde glemt sit folk.

`Til eftertanke. Til trods for, at vi – i hvert fald indtil videre (se 1 Kor 13,12) – kender meget lidt til hebræernes tid i Egypten, fremgår det tydeligt af hver eneste side i denne bog, hvem Gud er. Og ligesom Bibelens øvrige bøger vidner Anden Mosebog om, at Gud er os nær. Hvor håbløs vores situation end forekommer os, kan vi trygt regne med Gud.`