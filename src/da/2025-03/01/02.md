---
title:  I Egypten
date:   29/06/2025
---

På hebraisk hedder Anden Mosebog Shemot, som ifølge bogens indledning direkte oversat betyder ”navne“. ”Og dette er navnene,“ begynder den, og opremser dernæst navnene på patriarken Jakobs familie.

`Hvad er denne opremsning af navne en påmindelse om? 2 Mos 1,1-7`

Anden Mosebog begynder med en påmindelse om, at Jakobs slægt er velsignet af Gud. Da patriarken Jakob og hans familie slog sig ned i Egypten, var de 70 (1 Mos 46,27; 2 Mos 1,5), men ”israelitterne var frugtbare; det vrimlede med dem, og de blev mange; de blev uhyre talrige, så landet blev fuldt af dem“ (2 Mos 2,7). Da de forlod Egypten var de imidlertid ”omkring 600.000 mand foruden deres familier“ (2 Mos 12,37).

`Hvilken situation befinder israelitterne sig i? 2 Mos 1,8-11`

Den bibelske beretning maler et mørkt og dystert billede af Israels tid i Egypten. Anden Mosebog begynder med en beskrivelse af, hvordan egypterne undertrykker hebræerne og tvangsudskriver dem til slavearbejde, men slutter med en beskrivelse af et folk, der finder fred og trøst i bevidstheden om, at Gud er personligt til stede hos dem og har taget bolig i helligdommen, som befinder sig midt i lejren (se 2 Mos 40). Herimellem udspiller der sig et drama med Gud som sejrherre, idet han befrier sit folk, baner en vej gennem Det Røde Hav og besejrer den tids stærkeste militære angrebsstyrke.

Beretningen fremhæver paradoksalt nok, at ”jo mere“ deres undertrykkere ”plagede dem (israelitterne), des flere blev de“ (2 Mos 1,12). Eller sagt på en en anden måde: Den almægtige Gud både vil og kan frelse sit folk, uanset hvor håbløst det fra et menneskeligt perspektiv ser ud.

`Til eftertanke. ”En ny konge … som ikke kendte Josef“ (vers 8) . Hvad kan beretningen lære os om, hvor hurtigt vores situation kan ændre sig, og at vi aldrig bør tage det for givet, når lykken tilsmiler os?`