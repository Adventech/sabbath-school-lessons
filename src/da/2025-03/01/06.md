---
title:  Ny plan
date:   03/07/2025
---

`Hvad var årsagen til, at Moses’ liv pludselig tog en uventet drejning? Hvad kan vi lære af denne beretning? 2 Mos 2,11-25`

Det stod til at begynde med ikke klart, hvilken retning Moses’ liv ville tage. Ville han lade sig besnære af luksuslivet ved det egyptiske hof, eller ville han stå last og brast med sit undertrykte folk? Men før Moses nåede at træffe sin endelige beslutning, blev han tvunget af omstændighederne. ”Og da Farao hørte om det, ville han slå Moses ihjel; men Moses flygtede fra Farao og slog sig ned i landet Midjan, hvor han holdt til ved en brønd“ (2 Mos 2,15).

Efter drabet havde Moses ikke længere noget valg. Der var i hvert fald ikke længere udsigt til, at han med tiden kunne bestige Egyptens trone og blive egyptisk ”gud“. I stedet mødte han som flygtning den sande Gud og lærte at tjene ham. Men det gjorde Moses sig næppe nogen forestilling om, da han tog flugten, ligesom han umuligt har kunnet forestille sig, hvad fremtiden rummede.

”Inden længe vidste egypterne det hele, og sagen kom snart, stærkt overdrevet, Farao for øre. Der blev sagt til kongen, at denne handling havde stor betydning, at det var Moses’ plan at rejse sit folk imod egypterne, styrte regeringen og selv overtage tronen, samt at kongedømmet var i fare, så længe han levede. Kongen besluttede straks, at Moses skulle dø; men da Moses fik nys herom, flygtede han i retning af Arabien“ (Ellen White, Patriarker og Profeter, s. 125).

Moses blev 120 år gammel (5 Mos 34,7), og hans liv kan opdeles i 3 faser på hver 40 år. De første 40 år tilbragte han i Egypten, og en stor del af dem ved hoffet. De næste 40 år tilbragte han i Midjan hos Jetro. Men det er hans sidste 40 år, der fylder i fortællingen om Israels kald til at være vidner for Gud i en verden, der forgæves påkalder guder, som ikke findes, og intet kender til den sande Gud (se 5 Mos 4,6-8).

`Til eftertanke. Var det Guds plan, at Moses skulle dræbe egypteren? Hvis ikke, hvad kan vi så lære af denne fortælling om, hvordan Gud selv med det værst tænkelige udgangspunkt alligevel formår at vende situationen og føre sine planer ud i livet? Hvordan belyser Rom 8,28 denne vigtige sandhed?`