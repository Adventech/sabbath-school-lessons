---
title:  De hebraiske jordemødre
date:   01/07/2025
---

Anden Mosebog giver kun mening i forlængelse af fortællingen i Første Mosebog om israelitterne, der flyttede til Egypten og efter mange års fred og fremgang blev gjort til slaver.

Men Gud lod ikke sit folk i stikken, selvom det indimellem godt kunne se sådan ud. For langt de fleste hebræere har det uden tvivl set håbløst ud, men Gud kendte deres situation og greb ind. ”Råb til mig på nødens dag,“ siger Gud til sit folk, ”så vil jeg udfri dig, og du skal ære mig“ (Sl 50,15).

`HvIlken vigtig rolle spillede jordemødrene, og hvorfor er de gået over i historien? 2 Mos 1,9-21`

Ingen farao nævnes ved navn i Anden Mosebog. Bogen nøjes med at henvise til titlen ”farao“, der betyder ”konge“. Egypterne mente, at Farao var en gud og søn af guden Ra (eller Osiris eller Horus). Som solgud regnedes Ra for den mest betydningsfulde af de egyptiske guder.

Men trods sin ”guddommelige“ magt lykkedes det ikke Farao at tvinge jordemødrene til at trodse deres samvittighed. Og modsat Farao nævnes jordemødrene ved navn: ”Den ene hed Shifra, den anden Pua“ (2 Mos 1,15), og netop fordi de var tro mod Gud, er disse to jordemødre gået over i historien. Idet de valgte at lyde Gud fremfor mennesker (se også ApG 5,29), ignorerede de Faraos ordrer, og Gud velsignede dem med hver deres egen store familie. Trods begrænset teologisk indsigt kendte de forskel på rigtigt og forkert, godt og ondt, og de havde modet til at gøre det rigtige.

Da Farao indså, at det ikke gik efter planen, gav han egypterne befaling om at slå hebræernes nyfødte drengebørn ihjel. De skulle kastes i Nilen, formodentlig som et offer til Hapi, nilguden, som også var frugtbarhedsgud. (Det er første gang i historien, at jøder dræbes udelukkende, fordi de er jøder). Ved at udrydde de hebraiske drengebørn håbede Farao på at eliminere den trussel, som de efter hans mening udgjorde mod Egypten. Pigerne ville på sigt se sig nødsaget til at gifte sig med egyptere, og dermed ville det hebraiske folk være udslettet.

`Til eftertanke. Ikke bare vidste jordemødrene, hvad de burde gøre, de handlede også på det. Hvad er det indlysende budskab til os i dag?`