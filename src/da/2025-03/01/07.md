---
title:  Til videre studium
date:   04/07/2025
---

Læs Ellen White, Patriarker og profeter, kap. 22, ”Moses“, som rummer vigtig indsigt med relevans for denne uges bibelstudie.

Ifølge den bibelske fortælling ”frygtede“ jordemødrene ”Gud og undlod at gøre, hvad egypterkongen havde befalet dem; de lod drengene leve“ (1 Mos 1,17). Idet hun henviser til Guds løfte om en befrier, knytter Ellen White følgende kommentar til beretningen: ”Der blev givet ordrer til de kvinder, som i kraft af deres erhverv kunne gøre det, om at dræbe de hebraiske drengebørn ved fødslen. Satan stod bag denne plan. Han vidste, at der skulle fremstå en befrier i Israel, og ved at få kongen til at dræbe deres børn håbede han at gøre Guds plan til intet. Men kvinderne frygtede Gud og turde ikke udføre den grusomme befaling. Herren billigede deres handlemåde og gjorde vel imod dem“ (Patriarker og profeter, s. 123).

Disse trofaste kvinder blev brugt af Gud til at forpurre Satans planer. Vi befinder os på Satans territorium i en verden, som ifølge Jesus er belejret af Satan, der kalder sig ”verdens fyrste“ eller ”hersker“ ( Joh 14,30; Ef 2,2). Satan har tilranet sig Adams stilling, men Jesus Kristus har ved sit liv og ved sin død på korset overvundet fjenden (Matt 4,1-11; Joh 19,30; Hebr 2,14), og selv om Satan gør sit yderste for at modarbejde Guds planer, som det fremgår af hans forsøg på at dræbe de hebraiske drengebørn, er slaget tabt (Joh 12,31; Joh 16,11; Åb 20,9-10.14). Når vi møder vanskeligheder, kan vi trygt sætte vores lid til Gud. ”Alt formår jeg i ham, der giver mig kraft“ (Fil 4,13).

**Spørgsmål til drøftelse**

`Hvorfor tillod Gud overhovedet, at hebræerne havnede i Egypten og blev gjort til slaver? Hvorfor var Gud så længe om at gribe ind? Vi må huske, at den enkeltes lidelser ikke trak ud i flere hundrede år, men var begrænset til hans eller hendes levetid. Er det noget, der hjælper os til at se menneskelig lidelse i et lidt andet lys?`

`Gud kunne bruge Moses’ overilede handling til at vende hans skæbne. Hvad var der mon sket, hvis ikke Moses havde dræbt egypteren? Var hebræerne i så fald ikke blevet befriet? Begrund dit svar.`