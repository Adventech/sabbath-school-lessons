---
title:  Frafald og forbøn
date:   06/09/2025
---

> <p>Ugens vers</p>
> ”Så vendte Moses tilbage til Herren og sagde: ‘Ak, dette folk har begået en stor synd; de har lavet sig en gud af guld. Gid du dog vil tilgive dem deres synd! Men hvis ikke, så slet mig af den bog, du fører’“ (2 Mos 32,31-32).

Moses havde kun været væk 40 dage, men hvad var der sket i mellemtiden? Trods de mange underfulde mirakler, som de netop havde været vidne til, havde Guds folk vendt ham ryggen. Nu tilbad de i stedet en afgud, en guldkalv, som de selv havde fremstillet. Hvordan kunne det gå til?

Der findes mange plausible svar på det spørgsmål, og mon ikke de alle rummer en kerne af sandhed? Havde de mon aldrig helt forstået, hvem Gud var? Eller overskyggedes alt det storslåede, som de netop havde været vidne til, af deres egne kødelige lyster og syndige ambitioner? Værdsatte de ikke, hvad Gud havde gjort for dem? Var de så optaget af dagliglivets bekymringer og gøremål, at de ikke tænkte klart? Hang de uhjælpeligt fast i gamle vaner og tankemønstre? Var de ganske enkelt utaknemmelige? Glemte de kun alt for hurtigt Guds gerninger (Sl 106,13.21-23)? Eller lå skylden i virkeligheden hos Aron, der svigtede sit ledelsesansvar? ”Også Aron blev Herren så vred på, at han ville tilintetgøre ham“ (5 Mos 9,20).

Hvad årsagen end var, er det vigtigt, at vi spørger os selv, hvad vi kan lære af denne forfærdelige fortælling om frafald – ikke bare om vores egne menneskelige svagheder, men fremfor alt om Guds kærlighed og nåde.

### Ugens tekster

2 Mos 32,1-6; Sl 115,4-8; Es 44,9-10; Rom 1,22-27; 2 Mos 32,7-32; Es 53,4