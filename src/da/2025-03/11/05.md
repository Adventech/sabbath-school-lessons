---
title:  Guds retfærdige harme
date:   10/09/2025
---

`Hvordan reagerede Moses på Guds trussel om at tilintetgøre folket? 2 Mos 32,9-29`

Mens Moses endnu var på bjerget, sagde Gud, at han ville tilintetgøre oprørerne og gøre Moses’ efterkommere til et stort folk. Men det ville Moses ikke høre tale om. Han påpegede, at israelitterne jo ikke var Moses’ folk, men Guds. Det var ikke Moses, der havde på mirakuløs vis havde ført dem ud af Egypten, men Gud. Han tryglede derfor Gud om at være dem nådig og mindede Gud om hans løfter til deres forfædre. På den måde gik Moses i forbøn for folket.

Først da Herren ”fortrød … den ulykke, han havde truet med at bringe over sit folk“, vendte Moses tilbage til lejren (2 Mos 32,14). I modsætning til 2 Mos 34,29 står der ikke her noget om, at hans ansigt strålede, fordi Herren havde talt med ham. Hans blik rummede nok snarere vrede.

”Da Moses kom nærmere til lejren og så tyrekalven og dem, der dansede, flammede hans vrede op, og han slyngede tavlerne til jorden ved bjergets fod og knuste dem“ (2 Mos 32,19). Tavlerne fik således samme medfart som indholdet. Gud irettesatte sidenhen Moses og befalede ham at tilhugge to nye tavler, hvorpå Gud selv endnu engang kunne skrive de ti bud (5 Mos 10,1.2).

Moses bebrejdede Aron. ”Hvad har folket her gjort dig,“ sagde han, ”siden du har bragt så stor synd over det?“ (2 Mos 32,21). Men Aron skød skylden fra sig og påstod, at tyrekalven på magisk vis havde materialiseret sig: ”Jeg kastede dem [guldsmykkerne] i ilden, og ud kom denne tyrekalv“ (2 Mos 32,24). Det gjorde ikke sagen bedre, at Aron var blevet udvalgt af Gud til at udfylde en særlig rolle og netop havde været på bjerget sammen med Moses og de 70 ældste (2 Mos 24,1).

At Aron således forsøgte at overbevise sin bror om, at der var sket et mirakel, virker helt absurd (læg mærke til, hvordan den ene synd leder til den næste: først afgudsdyrkelse og så løgn). Men Moses, der var vidne til folkets vilde udskejelser, lod sig ikke narre. Det var tydeligt, hvad der foregik, og Moses blev nødt til straks at sætte en stopper for det.

`Til eftertanke. Hvad kan beretningen lære os om virkningen af forbøn? Hvem har brug for din forbøn lige nu?`