---
title:  Forbøn
date:   11/09/2025
---

`Hvilke længder var Moses villig til at gå for folket? 2 Mos 32,30-32`

Oprøret fik alvorlige konsekvenser og kostede mange livet (2 Mos 32,28). Den følgende dag sagde Moses til folket: ”I har begået en stor synd. Nu vil jeg gå op til Herren; måske kan jeg skaffe soning for jeres synd“ (2 Mos 32,30).

”Så vendte Moses tilbage til Herren og sagde: ‘Ak, dette folk har begået en stor synd; de har lavet sig en gud af guld. Gid du dog vil tilgive dem deres synd! Men hvis ikke, så slet mig af den bog, du fører’“ (2 Mos 32,31-32).

Det er ikke underligt, at Moses anses for at være et forbillede på Kristus! Hans forbøn for syndere og hans beredvillighed til at ofre sit liv for dem afspejler det, som Kristus gør for hver eneste af os. Hans omsorg for overtrædere er forbilledlig! Han var fuldt overgivet til Gud og villig til at ofre alt for sine medmennesker. Hvor længe Moses denne gang tilbragte på bjerget fremgår ikke af Anden Mosebog, men Femte Mosebog forklarer, at han også denne gang blev på Sinaj i 40 dage (se 5 Mos 9,18).

Udtrykket ”tilgive“ i 2 Mos 32,32 har rod i et verbum, hvis grundbetydning er at ”bære“ som i Esajas 53,4, hvor der står (om Jesus): ”Det var vore lidelser, han bar.“ Det er altså samme verbum, der er oversat hhv. ”tilgive“ i Anden Mosebog og ”bar“ hos Esajas – et udtryk, der siger en hel del om, hvad vores tilgivelse og frelse koster Gud.

Moses beder altså Gud om at ”bære“ folkets synd, hvilket selvfølgelig er netop, hvad han gjorde på korset flere tusinde år senere. 2 Mos 32,32 handler altså ikke bare om stedfortrædende forsoning, men åbenbarer også hvem, der træder i vores sted: Gud selv.

Her opdager vi, hvordan tilgivelse finder sted. I Kristus bar Gud vores synd, så vi kunne få tilgivelse. Hvilken åbenbaring af frelsesplanen. Her står det klart, hvad vores frelse kostede Gud.

`Til eftertanke. Moses beder Gud om at bære folkets synd, og i Jesus gjorde Gud netop det. Hvordan kan vi overhovedet fatte, hvad det vil sige? Hvad fortæller det os om Guds kærlighed til den faldne menneskehed?`