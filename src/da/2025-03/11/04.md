---
title:  Selvfordærv
date:   09/09/2025
---

`Hvorfor sendte Gud Moses tilbage til lejren? 2 Mos 32,7-8`

Israelitterne var i fuld gang med at bryde forbindelsen til den sande Gud, som havde udfriet dem af Egypten. De ”har handlet slet“, sagde Gud. ”De har støbt sig et billede af en tyrekalv“ (2 Mos 32,7-8) og givet den æren for at føre dem ud af Egypten. De handlede stik imod det, som Gud havde sagt til dem i 2 Mos 20,2, og det kunne få alvorlige konsekvenser for dem at benægte Guds tilstedeværelse og mægtige indgriben på deres vegne. Deres ræsonnement var helt forskruet og deres sind fordærvet.

Ifølge profeten Ezekiel var afgudsdyrkelse årsagen til Guds folks lidelser og roden til en lang række synder (se f.eks. Ez 8,1-18; 20,
1-44; 22,1-12). For os er den tids afgudsdyrkelse komplet uforståelig. Hvordan kunne man i fuld alvor mene, at menneskeskabte gudebilleder besidder nogen som helst kraft? Men kan vi egentlig sige os fri for at gøre noget lignende? Vores afguder i dag ser måske anderledes ud, men har ikke desto mindre samme tiltrækningskraft.

En afgud er noget, hvormed vi erstatter Gud, og selvom vi godt ved, at det er forkert, så dyrker vi den ikke desto mindre. Den lægger beslag på vores tid og optager vores tanker langt mere, end Gud gør det. Vi påvirkes af det, der optager os, og det, som vi beskæftiger os med, har indflydelse på, hvordan vi tænker og handler. Vi vil aldrig nogensinde kunne hæve os op over den ”gud“, som vi tjener.

Hvis ikke Gud er omdrejningspunktet for dit liv, vil andre guder med tiden overtage hans plads. Hvis ikke vi finder glæde i og dyrker Guds levende nærvær, ender vi med at vie vores liv til nogen eller noget andet. Det, som vi sætter i stedet for Gud, kan antage mange former: hovmod, selvoptagethed, penge, magt, sex, mad, TV, stoffer, alkohol, urene tanker, pornografi, nydelser, arbejde, sport, familie, gaming, film, shopping, holdninger, politik, musik, stillinger, titler, karakterer osv. Listen er endeløs.

Vi er særdeles kreative og opfindsomme, hvad det angår. Det lykkes os endog at gøre noget, der i sig selv er godt, smukt og meningsfyldt, til vores afgud. Afgudsdyrkelse er ekstremt farligt, for det påvirker vores personlighed, vores måde at tænke på, vores hengivenhed og vores sociale liv. Det forandrer os og erstatter ægte personlige relationer med tilfældige, tomme og meningsløse interaktioner. Intet af det, som vi selv fremstiller, har magt til at frelse os.