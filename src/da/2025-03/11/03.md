---
title:  Afgudsdyrkelse og ondskab
date:   08/09/2025
---

`Hvad førte deres afgudsdyrkelse hurtigt til? (Se også Sl 115,4-8; 135,15-18; Es 44,9-10). 2 Mos 32,6`

Tyrekalven af guld mindede om de egyptiske guder Apis og Hathor, der afbilledes som hhv. en tyr og en ko. Ved at fremstille denne gud trodsede de åbenlyst det første og det andet bud (2 Mos 20,3-6), og Gud kunne ikke bare lade det passere, for med denne handling brød de forholdet til den levende Gud. I stedet for at tilbede skaberen tilbad de nu det, de selv havde skabt – et gudebillede, som hverken kunne se, høre, lugte, tale, føle, elske eller føre dem nogen steder hen.

Hele skabelsesordenen blev vendt på hovedet. De hverken forstod eller anerkendte, at de var skabt i Guds billede, men fremstillede selv en gud. Ikke en gud, der lignede dem selv, hvilket i og for sig havde været slemt nok, men en gud, der lignede et dyr. Var det virkelig sådan en gud, de ønskede at tjene? De havde gjort sig skyldige i en alvorlig synd (Es 31,7; 42,17).

`Hvordan ligner det, som israelitterne foretog sig for foden af Sinaj, det, som Paulus beskriver her i disse vers? Rom 1,22-27`

I afgudsdyrkelsen bliver forskellen mellem Gud og mennesker udvisket (Præd 5,1) og forbindelsen til Gud kappet. Hvad enten afgudsdyrkelsen er offentlig eller skjult i hjertet, vil den meget hurtigt resultere i et brudt forhold til Gud og føre til moralsk forfald. Ikke så sært, at 2 Mos 32,6 fremhæver den fest, der fulgte i kølvandet på deres tilbedelse af guldkalven. Ifølge Ellen White var det ”en efterligning af afgudsfesterne i Ægypten“ (Patriarker og profeter s. 160).

Mennesker er mestre i at fremstille guder for sig selv. Ikke alene skaber de deres egne guder, hvilket er slemt nok i sig selv, men de tjener dem ovenikøbet. Når Skaberen erstattes vil det uvægerligt føre til moralsk forfald.

`Til eftertanke. På hvilke måder tilbeder mennesker i dag deres egne kreationer og præstationer i stedet for Skaberen?`