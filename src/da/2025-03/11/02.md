---
title:  Fralæggelse af ansvar
date:   07/09/2025
---

Gud inviterede Moses op på bjerget, så de kunne tale sammen. For Moses er de fyrre dage og fyrre nætter gået hurtigt, men for israelitterne føltes de som en evighed. I Moses’ fravær blev de rådvilde, utålmodige, bange og usikre. De følte behov for en gud, som de kunne se og forholde sig til ligesom de guder, de kendte fra Egypten.

`Hvordan kunne det gå til, at Aron i den grad svigtede sit ansvar? 2 Mos 32,1-6`

Aron trådte ikke i karakter, men lod anledningen til at gøre det rigtige passere. I stedet for at sætte sin lid til Gud, gav han efter for presset. ”Lav os en gud,“ forlangte folket, ”som kan gå foran os“ (2 Mos 32,1), og det gjorde han.

Folk var mere end villige til at donere guld til projektet, men i stedet for at standse folket, organiserede Aron indsamlingen og tog aktivt del i fremstillingen af afguden. ”Her er din Gud, Israel,“ erklærede folket, ”som førte dig op fra Egypten“ (2 Mos 32,4). Den gud, som de netop havde fremstillet, fik nu æren for deres udfrielse. Folkets tankegang og handlemåde viser, hvor let vi lader os forblænde af vores egne syndige tilbøjeligheder. Mennesker, der ophøjer egne kreationer og præstationer, risikerer at miste evnen til at skelne mellem rigtigt og forkert.

”I en sådan krisesituation var der brug for en beslutsom, urokkelig og modig mand, som satte Guds ære over folkets gunst og personlig sikkerhed, ja, selve livet. Men Israels nuværende leder var ikke af denne støbning. Aron besvarede folkets krav med en mild protest, men hans vaklen og frygtagtighed i det kritiske øjeblik gjorde dem blot endnu mere opsat på at få deres vilje. Uroen voksede, og folkemængden syntes at blive grebet af blindt raseri. Der var nogle, der forblev tro mod deres pagt med Gud, men størsteparten af folket tog del i frafaldet. Nogle få vovede at betegne det som afguderi at lave et billede, men de blev overfaldet og mishandlet og mistede til sidst livet i forvirringen og ophidselsen. Aron nærede frygt for sin egen sikkerhed, og i stedet for modigt at forsvare Guds ære gav han efter for mængdens krav“ (Ellen White, Patriarker og profeter, s. 159).

`Til eftertanke. Hvordan kunne Aron, der jo af Gud havde fået ledelsesansvar, give efter på den måde? Hvordan har Aron mon forsøgt at overbevise sig selv om, at han gjorde det rigtige? Er det menneskeligt at bruge den slags mekanismer – kan du selv genkende det?`