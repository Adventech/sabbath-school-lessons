---
title:  Uomskåret på læberne
date:   16/07/2025
---

Gud gav Moses en lang række vidunderlige løfter om, hvad han havde tænkt sig at gøre, og Moses må være gået opmuntret derfra. Folkets reaktion var knapt så opmuntrende.

`Hvad skete der videre, og hvad kan beretningen lære os om, hvordan vi selv skal forholde os, når vi møder modstand og skuffelser? 2 Mos 6,9-13`

Hebræerne var så hårdt ramt, at de ganske enkelt ikke var modtagelige for budskabet om, at Gud havde tænkt sig at gribe ind og opfylde sit løfte til dem. I årevis havde de ventet og håbet uden resultat, så hvorfor skulle det være anderledes denne gang? De var desillusionerede og om muligt endnu mere forbitrede nu, hvor deres håb endnu engang synes at være blevet gjort til skamme.

Hvem af os kan sige os fri for indimellem at føle det samme? Hvem af os har ikke mærket skuffelsen og følt sig fortørnet over eller sågar forladt af Gud?

Og vi er ikke de eneste. Tænk på beretningen om Job eller salmisten Asaf, der ikke fattede, hvorfor det tilsyneladende går de onde godt, mens retfærdige lider. Asaf nærede ikke desto mindre en urokkelig tillid til Gud. ”Men nu er jeg altid hos dig,“ erklærede salmisten, ”min højre hånd holder du fast. Du leder mig med dit råd, du fører mig til herlighed. Hvem har jeg ellers i himlen? Hos dig ønsker jeg intet på jorden. Om end min krop og mit hjerte forgår, så er Gud for evigt mit hjertes klippe og min lod“ (Sl 73,23-26).

Gud forsikrede igen og igen sit folk om, at han var med dem (Es 41,13; Matt 28,20). Han gav dem sin fred og trøst og styrke til at møde livets udfordringer (Joh 14,27; Joh 16,33; Fil 4,6-7).

Pagtens ord, ”Jeg vil tage jer til mig som mit folk, og jeg vil være jeres Gud“ (2 Mos 6,7), er et udtryk for det forhold, som Gud ønsker at have til sit folk.

`Til eftertanke. Gælder udtalelsen, ”Jeg vil tage jer til mig som mit folk, og jeg vil være jeres Gud“, også den enkelte? Gælder det dig og mig? Hvordan ser det ud i praksis, når Gud i henhold til 2 Kor 6,16 slår sig ned iblandt os, og vi skal være hans folk?`