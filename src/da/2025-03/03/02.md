---
title:  Hvem er Herren?
date:   13/07/2025
---

Som første led i den plan, der skal ”føre … israelitterne ud af Egypten“ (2 Mos 3,10), gik Moses, som han havde fået besked på, til Farao.

`Hvordan reagerede Farao, da Moses på Guds vegne beordrede ham til at lade folket gå? Hvad var hans indstilling til Israels Gud? 2 Mos 5,1-2`

”Hvem er Herren?“ erklærede Farao, ikke ud fra noget ønske om at kende ham, men som et udtryk for foragt over for denne Gud, som han hverken kendte eller for den sags skyld troede på. ”Jeg kender ikke Herren,“ sagde han skråsikkert.

Den indstilling har desværre altid været udbredt. Desværre fordi, som Jesus selv udtrykte det, ”dette er det evige liv, at de kender dig, den eneste sande Gud, og ham, du har udsendt, Jesus Kristus“ (Joh 17,3).

Egypten med Farao i spidsen er således et eksempel på en verdensmagt, der benægter Guds eksistens og dermed også hans autoritet. ”Jeg vil ikke lade israelitterne gå,“ erklærede Farao og cementerede dermed sit oprør mod den levende Gud. Egypten symboliserer altså ikke bare gudsfornægtelse, men også et system, der aktivt bekriger Gud, Guds ord og Guds folk.

Den samme holdning kom årtusinder senere til udtryk i den franske revolution (se også Es 30,1-3 og Åb 11,8). Farao, som selv mente, at han var en gud eller en gudesøn, står som repræsentant for enhver, der sætter sin lid til egen kraft, styrke og intelligens.

”Af alle de nationer, som Bibelen omtaler, var Egypten den, der dristigst fornægtede den levende Guds eksistens og mest hårdnakket satte sig op imod hans bud. Ingen hersker vovede et så åbenlyst oprør mod himlens myndighed som Egyptens konge. Da budskabet blev bragt til Farao af Moses i Herrens navn, svarede han stolt: ‘Hvem er Herren, som jeg skulle adlyde, så jeg lod israelitterne gå? Jeg kender ikke Herren, og jeg vil ikke lade israelitterne gå!’ (2 Mos 5,2). Dette er ateisme, og den nation, hvis åndelige navn er Egypten, ville på lignende måde i vantro og trods fornægte den levende Guds krav“ (Ellen White, Mod en bedre fremtid, s. 219).

`Til eftertanke. Hvordan vil du besvare spørgsmålet: ”Kender du Herren?“ Hvordan vil du beskrive ham? Hvad bygger du dit kendskab på?`