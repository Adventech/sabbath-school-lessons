---
title:  Som gud for farao
date:   17/07/2025
---

`Hvordan besvarede Gud Moses’ indvendinger? 2 Mos 6,28-7,7`

Gud præsenterede sig for Moses som Jahve, hvilket henviser til, at han er en nærværende og personlig Gud, at han er på folkets side og er tro mod sit løfte til dem.

Denne nærværende Gud befalede endnu engang Moses at træde frem for Farao, men Moses, der kendte sine begrænsninger, protesterede: ”Hvorfor skulle Farao høre på mig?“ Spørgsmålet er ikke bare et udtryk for ydmyghed, men også et forsøg på endnu engang at takke nej til en opgave, som indtil videre ikke ser særligt lovende ud.

”Da Gud beordrede Moses tilbage til Farao, havde han ingen tillid til egne evner. Udtrykket ‘aral sepatayim, der bogstaveligt betyder ‘uomskårne læber’ (2 Mos 6,12.30), henviser til Moses’ manglende talegaver og svarer til Moses’ udtalelse i kapitel 4 vers 10: ‘Jeg har svært ved at udtrykke mig i ord’“ (Andrews Bible Commentary: Old Testament, ”Exodus“ (Berrien Springs, MI: Andrews University Press, 2020), s. 205).

Men Gud sørgede for, at Aron kom Moses til undsætning. Med Aron som talerør kunne Moses kommunikere med Farao, og i den forstand agerede Moses som Gud og Aron som profet.

Her får vi altså en glimrende beskrivelse af profetens opgave. En profet er Guds talsperson. Som Guds talerør formidler og fortolker han eller hun Guds budskab. Moses kommunikerede med Aron, og Aron videregav beskeden til Farao. På samme måde kommunikerer Gud med profeten, der så videreformidler Guds budskab til folket sommetider mundtligt, men langt oftere skriftligt.

Gud forberedte desuden Moses på Faraos reaktion. Gud understregede over for Moses, at Farao vil være stædig og hård, men at udkommet vil være positivt, for ”egypterne skal forstå, at jeg er Herren“ (2 Mos 4,21; 7,3). Med andre ord vil det kaos, som følger, åbenbare Guds herlighed.

`Til eftertanke. Moses løb til sidst tør for undskyldninger. Hvilke undskyldninger finder vi på, så vi kan slippe for at at gøre det, som vi ved, Gud ønsker af os? Har du prøvet at løbe tør for undskyldninger?`