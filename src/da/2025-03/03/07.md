---
title:  Til videre studium
date:   18/07/2025
---

Læs Ellen White, Patriarker og profeter, kap. 23, ”Egyptens plager“.

Læg mærke til den hårde medfart, som Moses og ikke mindst folket fik, da Moses første gang trådte frem for Farao: ”Kongen blev meget opskræmt og mistænkte israelitterne for at lægge planer om at rive sig løs fra hans tjeneste. Deres misfornøjelse skyldtes lediggang; men han skulle nok sørge for, at de ikke fik nogen tid tilovers til at lægge farlige planer. Han tog straks skridt til at stramme deres lænker og knuse deres uafhængighedsvilje. Samme dag blev der udstedt ordrer, der gjorde deres arbejde endnu mere grusomt og tyngende.

Det almindeligste byggemateriale i dette land var soltørrede teglsten. De fineste bygninger var lavet af dette materiale og derefter beklædt med sten, og et stort antal slaver var beskæftiget med fremstillingen af teglsten. Leret blev blandet med strå for at holde sammen på det, og derfor krævedes der store mængder strå til arbejdet. Nu bestemte kongen, at der ikke mere skulle leveres strå. Arbejderne skulle selv finde det, men der skulle fremstilles samme antal sten. Denne befaling vakte stor fortvivlelse blandt israelitterne i hele landet. De ægyptiske fogeder havde udnævnt hebraiske opsynsmænd til at føre tilsyn med folkets arbejde, og disse opsynsmænd var ansvarlige for det arbejde, deres underordnede udførte. Da kongens krav blev sat i kraft, spredte folket sig ud over landet for at samle stubbe i stedet for strå; men det var umuligt for dem at udføre den sædvanlige mængde arbejde, og dette gik ud over de israelitiske opsynsmænd, som blev grusomt straffet“ (Ellen White, Patriarker og profeter, s. 129-130).

**Spørgsmål til drøftelse**

`Har du selv fået en hård medfart, når du har valgt at følge Guds kald? Hvad har sådanne erfaringer lært dig?`

`Har Gud grebet ind i dit liv, når du bad ham om det, eller måske uden, at du bad ham om det? Del din oplevelse med gruppen. Hvordan kan vi fastholde vores tro på Guds godhed, når de, der sætter deres lid til Gud, rammes af ulykker?`

`Hvad kan du svare et menneske, der siger: ”Jeg kender ikke Herren“? Det bliver ikke nødvendigvis sagt i trods, men blot som en konstatering. Kan du hjælpe ham eller hende på vej? Kan du forklare, hvorfor det er vigtigt at ”kende Herren“?`