---
title:  Det guddommelige ”jeg“
date:   15/07/2025
---

Stakkels Moses! Først nedgør Farao ham, og nu vender hans eget folk ham ryggen.

Skuffet og bitter over sagens udvikling sender Moses klagen videre til Gud. ”Herre, hvorfor handler du ondt mod dette folk? Hvorfor har du dog sendt mig? Lige siden jeg gik til Farao for at tale i dit navn, har han mishandlet dette folk, og du har ikke befriet dit folk!“ (2 Mos 5,22-23). Moses er tydeligvis utilfreds, og det er fuldt forståeligt omstændighederne taget i betragtning.

Men Gud giver Moses svar på tiltale. Han har bestemt ikke tænkt sig at lade stå til. ”Nu,“ siger han, ”skal du få at se, hvad jeg vil gøre ved Farao!“ (2 Mos 5,23).

`Hvad svarer Gud Moses, og hvilke vigtige teologiske sandheder åbenbares her? 2 Mos 5,22-6,8`

Gud vil ikke længere nøjes med at tale. Nu vil han gribe mægtigt ind og frelse sit folk, og i den forbindelse slår han følgende fast:

1\) Jeg er Herren 2) Jeg viste mig for patriarkerne 3) Jeg oprettede min pagt med dem om at give dem Kana’an 4) Jeg har hørt israelitternes jamren 5) Jeg husker på min pagt.

Læg mærke til gentagelsen af det guddommelige ”Jeg“. Jeg, Herren din Gud, har gjort det og det, og derfor kan du også fremover trygt regne med mig.

Herren erklærer dernæst, at han, den levende Gud, vil gøre fire ting for Israel: 1) ”Jeg vil føre jer bort fra tvangsarbejdet i Egypten“ 2) Jeg vil ”befri jer fra trældommen“ 3) ”Jeg vil udfri jer med løftet arm og under hårde straffedomme“ og 4) ”Jeg vil tage jer til mig som mit folk, og jeg vil være jeres Gud“ (2 Mos 6,6-7).

Således bekræfter og genetablerer Gud forholdet til sit folk. Gud handler, og folket tager imod Guds velsignelser. I kærlighed tilbyder Gud dem alt dette uden beregning. Han gjorde det for dem dengang, og han gør det for os i dag.

`Til eftertanke. Hvilken forskel, hvis der er nogen, er der på den frustrerede klage Moses retter mod Gud, og den formændene retter mod Moses? Er der i Bibelen eksempler på, at andre på samme måde og med god grund klager deres nød til Gud? Er det acceptabelt at beklage sig til Gud? Hvorfor er det i den forbindelse altafgørende, at vi har tillid til ham?`