---
title:  Giv faklen videre
date:   30/07/2025
---

Ifølge salmisten lærer vores børn Gud og hans kærlighed at kende, når ”slægt efter slægt lovsynger dine gerninger og fortæller om din vælde“ (Sl 145,4). Og som familie må vi fortælle andre familier om Gud, om hans underfulde gerninger og hans vidunderlige ord, hvis vi skal sikre, at også de kommende generationer kender ham.

`Hvilken vigtig pointe formuleres her? 2 Mos 12,24-28`

I børnenes første år var det forældrenes ansvar at fortælle dem om udgangen af Egypten. Fortællingen skulle ikke udelukkende fortælles, som om den hørte fortiden til, men selv mange år efter skulle de identificere sig med deres forfædre og omtale begivenhederne, som havde de selv været der og selv havde gennemlevet dem. Faderen sagde: ”Jeg var i Egypten. Jeg så de egyptiske guders nederlag og plagerne, der ramte Egypten, og jeg blev sat fri.“ I Mosebøgerne understreges det adskillige gange, hvordan forældre skulle besvare deres børns spørgsmål vedrørende påskefejringen (se 5 Mos 6,6-8 og 2 Mos 13,14-16).

Det er værd at lægge mærke til, at israelitterne får besked på at fejre befrielsen, mens de endnu befinder sig i Egypten. Påskefejringen var således en øvelse i tillid. Da de havde modtaget deres instrukser fra Gud, ”bøjede“ folket ”sig dybt“ (2 Mos 12,27) og tilbad deres frelser, hvorefter de fejrede påsken, sådan som de havde fået besked på.

I Femte Mosebog fik de endnu en påmindelse om, at de skulle tage beretningen til sig som en beskrivelse af deres egen personlige rejse. Læg mærke til beretningens kollektive jeg og vægten på dens relevans for israelitterne her og nu: ”En omflakkende aramæer var min fader; med få folk drog han ned til Egypten, hvor han boede som fremmed, og dér blev han til et stort, mægtigt og talrigt folk. Men egypterne mishandlede og plagede os og pålagde os hårdt trællearbejde. Da råbte vi til Herren, vore fædres Gud, og Herren hørte vores røst og så vores lidelse, møje og undertrykkelse. Da førte Herren os ud af Egypten med stærk hånd og løftet arm, med store og frygtindgydende gerninger, med tegn og undere; han førte os til dette sted og gav os dette land, et land, der flyder med mælk og honning“ (5 Mos 26,5-9).

Når de fortalte børnene påskeberetningen (og andre vigtige beretninger fra Israels historie), blev forældrene samtidig mindet om, hvad Gud havde gjort for dem og for deres folk.