---
title:  Pesach
date:   29/07/2025
---

`Hvilken rolle spiller blodet i den nyindstiftede påskefest? 2 Mos 12,17-23`

Blodet fra et offerdyr var helt centralt i påskefejringen. De, der deltog, havde smurt lammets blod på dørstolperne til deres huse og viste således i praksis, at de havde tillid til, at Gud ville frelse dem fra det, som de, der ikke var dækket ind af blodet, måtte gennemleve.

Påskelammet skulle være uden fejl, ”lydefrit“, for det pegede frem til Jesus Kristus, ”Guds lam, som bærer verdens synd“ (Joh 1,29). Blodet spillede en central rolle, for det symboliserede beskyttelse og var et tegn på liv i dødsøjeblikket.

”Men blodet skal I have som mærke på husene, hvor I er. Når jeg ser blodet, går jeg forbi jer. Ingen ødelæggende plage skal ramme jer, når jeg slår egypterne“ (2 Mos 12,13).

Evangeliet er uløseligt forbundet med påskefejringen, idet evangeliet ikke alene repræsenterer frihed fra slaveri og løftet om et andet og bedre land, men også Jesu Kristi offer for vores synd og hans fortjenester, som ved hans blod bliver vores.

Århundreder senere benyttede Paulus følgende illustration taget fra påskefejring: ”Rens den gamle surdej ud, for at I kan være en ny dej. I er jo usyret brød, for også vort påskelam er slagtet, Kristus“ (1 Kor 5,7).

Gær eller surdej, som blev brugt i fremstillingen af forskellige slags brød, nævnes første gang i Bibelen i forbindelse med påskefejringen. Inden afrejsen fra Egypten skulle brødet bages i al hast og altså uden hævemiddel, og ingen surdej eller gær måtte findes i hjemmet (2 Mos 12,8.15-20; 13,3-7). Gær var i denne kontekst et symbol på synd og var af samme årsag bandlyst i hele påskeugen (1 Kor 5,6-8).

Det usyrede brød er et symbol på den syndfrie Messias, som overvandt alle fristelser og gav sit liv for os (Joh 1,29; 1 Kor 5,7; Hebr 4,15). Isop, der blev dyppet i blodet og brugt til at stænke på dørstolperne, symboliserede Guds rensende nåde. Som salmisten udtrykker det: ”Rens mig med isop for synd“ (Sl 51,7). Alle ritualerne i forbindelse med påsken, pesach, illustrerede kort sagt frelsen i Jesus.

`Til eftertanke. Hvad siger det om syndens alvor, at Jesus, Gud selv, måtte dø for at frelse os?`