---
title:  Til videre studium
date:   01/08/2025
---

Læs Ellen White Patriarker og profeter, kap. 24, ”Påsken“.

”Påsken skulle både være et minde og et forbillede. Den skulle ikke alene pege tilbage til befrielsen fra Ægypten, men også fremad til den større befrielse, som Kristus skulle fuldbyrde ved at befri sit folk fra syndens trældom. Offerlammet repræsenterer ‘Guds Lam’, der er vort eneste håb om frelse. Apostlen siger: ‘Vort påskelam er slagtet, nemlig Kristus’ (1 Kor 5,7). Det var ikke nok, at påskelammet blev slagtet; dets blod skulle stryges på dørstolperne. På samme måde må Kristi fortjeneste tilegnes af sjælen. Det er ikke tilstrækkeligt at tro, at han døde for verden; vi må tro, at han døde for os personligt. Vi må enkeltvis tilegne os forsoningsofferets kraft“ (Ellen White, Patriarker og profeter, s. 138).

Også i dag samles jødiske familier jorden rundt for at fejre påske, pesach. I den forbindelse spiser de et rituelt måltid, seder (betyder ordret ”orden“), hvor de bl.a. fortæller beretningen om udvandringen af Egypten. Tænk, at denne tradition har holdt ved lige siden Moses’ tid! Kun helligdagen, sabbatten, som også fejres af jøderne, er ældre.

**Spørgsmål til drøftelse**

`Hvordan er det retfærdigt, at Gud dræber egypternes førstefødte, hvoraf en del formodentlig var ”uskyldige“ børn? Hvordan er det foreneligt med Guds kærlighed? Det samme spørgsmål kan stilles til syndfloden. Hvordan skal vi forstå disse fortællinger? Er der en kontekst, hvori de på nogen måde giver mening?`

`Hvad mener vi, når vi siger, at vi er skjult i Jesus’ blod, og at hans blod renser os fra al synd?`

`Tænk over følgende udtalelse: ”Kristi efterfølgere må have del i hans erfaring. De må modtage og tilegne sig Guds ord sådan, at det bliver drivkraften til liv og handling. Ved Kristi kraft må de forandres, så de ligner ham og genspejler Guds egenskaber … Kristi ånd og gerning må blive hans disciples ånd og gerning“ (Ellen White, Patriarker og profeter, s. 138). Hvordan bærer vi os ad med at lade Kristus skabe den forandring i os, som beskrives her?`