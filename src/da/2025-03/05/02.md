---
title:  En sidste plage
date:   27/07/2025
---

”Gud Herren,“ erklærer profeten Amos, ”gør ikke noget, førend han har åbenbaret sine planer for sine tjenere, profeterne“ (Am 3,7), og ved profeten Moses åbenbarede Gud da også for Farao, hvad det næste ville blive. Farao fik en eftertrykkelig advarsel om, at Gud nu ville gengælde grusomhederne mod israelitterne, som han i sin stolthed, stædighed og insisteren på at fastholde afgudsdyrkelsen var ansvarlig for.

`Hvilken advarsel gav Gud Farao, inden han eksekverede dommen over Egypten? 2 Mos 11,1-10`

Egypterne fik tid – tre døgn i mørke (2 Mos 10,22-23) – til at tænke over det, der var sket, og hvad det altsammen skulle betyde. Gud sørgede for, at de var godt og grundigt advaret. De havde altså endnu en anledning til at skifte kurs og gøre det rette. Men ifølge 2 Mos 11,8 ”forlod“ Moses ”Farao i glødende vrede“. Hvorfor? Sandsynligvis fordi han var klar over, at tragedien, den tiede plage, nu var uundgåelig, og at mange uskyldige mennesker takket være Faraos stædighed nu måtte lide.

Tallet ti er i Bibelen symbolsk for, at noget er afrundet, fuldbyrdet og fuldstændigt. De ti plager bliver således et udtryk for, at retfærdigheden sker fyldest, og at gengældelsen er fuldstændig.

Gud er indædt modstander af hovmod, uretfærdighed, forskelsbehandling, arrogance, udnyttelse, grusomhed og egoisme. Han forsvarer dem, der lider, misbruges, mishandles og forfølges. Guds dom er således et udtryk for hans kærlighed (se Sl 2,12; 33,5; 85,11; 89,14; 101,1; Es 16,5; Jer 9,24).

Det er også vores opgave at vise kærlighed og kæmpe for retfærdigheden. Vi må ikke i misforstået ”kærlighed“ lukke øjnene for uretfærdighed eller lade noget ske, som i virkeligheden aldrig burde ske, og vi må heller aldrig dømme uden nåde og barmhjertighed. Begge ekstremer falder langt fra Guds ideal: ”Menneske, du har fået at vide, hvad der er godt, hvad Herren kræver af dig: Du skal handle retfærdigt, vise trofast kærlighed og årvågent vandre med din Gud“ (Mika 6,8).

`Til eftertanke. Hvis ikke vi altid formår at finde balancen (og det gør vi næppe), er det vel bedst, at vi viser nåde fremfor retfærdighed? Eller hvad tænker du?`