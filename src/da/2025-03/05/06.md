---
title:  Guds dom
date:   31/07/2025
---

`Hvorfor mon det netop var de førstefødte, der blev ramt? (Se også Hebr 11,28). 2 Mos 12,29-30`

Den sidste plage ramte de førstefødte og var Guds dom over samtlige egyptiske guder og over de familier, der tilbad disse falske og magtesløse afgudsbilleder, som jo egentlig blot personificerede menneskelige lidenskaber og spejlede deres frygt.

Som de foregående plager allerede havde vist, kunne deres afguder ikke redde dem. Og nu i forbindelse med den tiende plage, som ramte det egyptiske folk hårdt, stod det om muligt endnu mere klart, at guderne var hjælpeløse.

”I hvert eneste hjem i hele det vidtstrakte Ægypten var familiens stolthed blevet dræbt. De sørgendes skrig og gråd fyldte luften. Konge og hofmænd stod blege og skælvende, forfærdede over den overvældende rædsel“ (Ellen White, Patriarker og profeter, s. 139).

Farao, symbolet på Egyptens magt, var i egypternes øjne en gud, og hans førstefødte en gudesøn. Isis var børnenes beskytter, Heqet beskyttede de fødende, og Min stod for fertilitet. Herudover havde egypterne en lang række andre frugtbarheds- og fertilitetsguder. Men alle var de hjælpeløse over for den levende Gud. Som Moses udtrykker det: ”Hvem er som du blandt guder, Herre? Hvem er så mægtig og hellig, frygtindgydende og glorværdig, hvem gør undere som du?“ (2 Mos 15,11). ”Nu ved jeg,“ erklærer Jetro senere, ”at Herren er den største af alle guder“ (2 Mos 18,11).

Ifølge Anden Mosebog kapitel 1 havde egypterne på Faraos befaling i et forsøg på at svække, undertrykke og ydmyge israelitterne systematisk dræbt samtlige nyfødte drengebørn blandt hebræerne. Nu ramte Guds straf Egyptens førstefødte. De høstede, hvad de selv havde sået.

Handlinger har konsekvenser, og, som vi nok alle har erfaret, er det desværre sjældent kun os selv, der lider, når vi træffer dårlige valg. Vores handlinger kan få konsekvenser for mange og rammer selv de uskyldige. Sådan er det med synden.

`Til eftertanke. Har du selv måttet lide som en følge af en andens dårlige valg eller synd? Og omvendt: har andre lidt under konsekvenserne af dine beslutninger og handlinger? Kan det undgås?`