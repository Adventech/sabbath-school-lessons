### Anden Mosebog: Mod det forjættede land

Anden Mosebog introducerer læseren for en kærlig Gud, der, som lovet, griber ind og med vældige tegn og gerninger frelser sit folk (1 Mos 15,12-16). Udgangen af Egypten og overgangen over Det Røde Hav er helt centrale og afgørende begivenheder i Guds folks historie kun overgået af det, som Jesus gjorde for os på korset. Beretningen her er evangeliet, ifølge Moses.

Trods hebræernes tilbagevendende tendens til at glemme ham greb Gud ikke desto mindre ind på deres vegne, idet han befriede dem, sørgede for dem og beskyttede dem. Hans barmhjertighed og nåde overgik deres fatteevne. Med ”stærk hånd og løftet arm“ (Sl 136,12) befriede han sit folk. Aldrig før havde man set noget lignende. Og disse storslåede begivenheder markerede en ny start for Israel, et fornyet forhold til Gud og en rejse, der begyndte med udgangen af Egypten for til sidst (langt om længe) at ende i Kana’an.

Moses spiller en central rolle, men Anden Mosebog handler ikke om ham. Denne beretning introducerer os for en Gud, der står for kærlighed, sandhed, retfærdighed, frihed og tilgivelse, og det er den samme Gud, som siden vælger at gå i døden for os. Studiet af Anden Mosebog giver os altså et helt enestående indblik i, hvem Gud er.

Og hvad er det så for en Gud, vi her introduceres for? En Gud, der er trofast, også når folket svigter, og en Gud, som forsvarer sit folk og ufortrødent kæmper deres sag, også når de sætter sig op imod ham. Hans nåde mod dem kender ingen grænser, og tålmodigt irettesætter, vejleder og opmuntrer han dem. I sin visdom ved Gud, hvad der tjener til deres bedste, og med et ønske om, at de frivilligt vil følge ham af kærlighed, leder han deres skridt.

Moses’ Gud ønsker et nært forhold til sine skabninger. For Gud er det ikke først og fremmest et spørgsmål om at udrette noget eller at følge en forudbestemt dagsorden. Guds primære mål i Anden Mosebog er at indlede et nært og gensidigt forhold til sit udvalgte folk, Israel, og han leder dem til Sinaj med netop det formål.

Af israelitternes erfaring kan vi ifølge apostlen Paulus lære lydhørhed over for Guds ledelse: ”Alt dette skete med dem, for at de skulle være advarende eksempler, og det blev skrevet for at vejlede os, til hvem tidernes ende er nået“ (1 Kor 10,11). Det, der skete dengang, tjener altså både som advarsel og vejledning. Det er vigtigt, at vi læser disse beretninger, studerer dem og tager ved lære af dem, for selvom vores situation er en anden, er principperne de samme.

I de næste 13 uger vil vi ganske enkelt gennemgå Anden Mosebog kapitel for kapitel. De ugentlige læsninger vil være af varierende længde afhængig af teksternes overordnede tema:

1. Slaveriet i Egypten, Moses’ fødsel og første 40 leveår (kap. 1-2)
2. Moses’ kald (kap. 3-4)
3. Vanskeligheder: vilkårene forværres (kap. 5-6)
4. De første ni plager (kap. 7-10)
5. Den tiende plage og påskefejringen (kap. 11-12)
6. Udfrielsen fra Egypten og overgangen over Det Røde Hav (kap. 13-15)
7. Rejsen til Sinaj (kap. 16-18)
8. Pagten og dekalogen (de ti bud) (kap. 19-20)
9. Guds lov i praksis (kap. 21-23)
10. En bekræftelse af pagten og en plantegning af helligdommen (kap. 24-31)
11. Guldkalven og Moses’ forbøn (kap. 32)
12. Gud viser, hvem han er, og Moses’ ansigt lyser (kap. 33-34)
13. Opførelsen og indvielsen af helligdommen (kap. 35-40).

I ugens løb vil vi fokusere på nøgletekster og centrale begivenheder i de angivne kapitler.

Må Vorherre velsigne studiet af denne vigtige bog, der bekræfter Guds ønske om at føre sit folk fra slaveri til frihed, fra død til liv og fra ødemarken til det himmelske Jerusalem (Hebr 12,22).

_Jiří Moskala er professor i gammeltestamentlig eksegese og teologi. Han er dekan på Syvende Dags Adventistkirkens teologiske seminarium ved Andrews University._