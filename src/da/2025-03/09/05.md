---
title:  Øje for øje
date:   27/08/2025
---

`Hvad siger Jesus om gengældelse? Hvilke praktiske konsekvenser bør det få for os i dag? Matt 5,38-48`

I sin bjergprædiken citerede Jesus tekster fra Det Gamle Testamente, som var velkendte for tilhørerne. Ikke desto mindre var hans udlægning en helt anden end rabbinernes, der med årene syntes at have glemt intentionen med disse love. Menneskelige traditioner havde taget over og i mange tilfælde givet dem et forskruet billede af, hvem Gud er, og hvad han ønsker for os (tænk f.eks. på sabbatsreglerne, og det, de havde gjort sabbatten til). Jesus henviste til Guds oprindelige hensigt med disse love og retsregler og forsøgte således at rette en lang række misforståelser.

2 Mos 21,24, der henviser til ”øje for øje, tand for tand“ osv. og citeres af Jesus i Matt 5,38 (I har hørt … men jeg siger jer), kaldes talionsprincippet eller gengældelsens lov. Denne formulering findes også andre steder i Bibelen, f.eks. 3 Mos 24,20 og 5 Mos 19,21.

Loven skulle sætte en stopper for hævntogter, hvor den forurettede eller dennes familie uden forudgående retssag tog sagen i egen hånd. Nu skulle en uvildig dommer vurdere skaden og sørge for, at den skadelidte fik udbetalt en kompensation, der svarede til det, han eller hun havde lidt – hverken mere eller mindre. Loven var altså et værn mod selvtægt. Retfærdigheden skulle ske fyldest, men inden for lovens rammer.

Jesus, der personligt gav Moses disse retsregler, kendte lovens formål. Han vidste, hvordan loven skulle håndhæves på en måde, der var tro mod den oprindelige hensigt. Det handlede om retfærdighed og forsoning og ultimativt om at genoprette og sikre freden.

Man kan argumentere for, at en eller anden form for gengældelse er nødvendig, hvis vi skal føle, at retfærdigheden er sket fyldest. Håndhævelsen af sådanne love handler altså om at sikre, at det går retfærdigt til og undgå, at mennesker tager loven i egen hånd.

`Til eftertanke. I lyset af de uretfærdigheder, som finder sted hver eneste dag, er det så en trøst at vide, at den ultimative retfærdighed en dag vil ske fyldest?`