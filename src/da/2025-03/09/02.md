---
title:  Retsregler
date:   24/08/2025
---

Med sin lov lagde Gud fundamentet for, at Israels folk kunne lære, hvordan de gennem forbindelse med ham kunne leve et helligt liv. Men folket havde også brug for en mere detaljeret beskrivelse af, hvordan lovens mere overordnede principper skulle omsættes til praksis. I de efterfølgende kapitler fastsættes således en række regler for samfundslivet, som det var dommernes ansvar at sikre sig, at folket efterlevede.

”Folket var forblindet og nedværdiget af slaveri og hedenskab og kunne ikke til fulde fatte de vidtrækkende principper i Guds ti forskrifter. For at indskærpe de ti buds bindende krav og for at gøre dem mere forståelige for folket blev der givet yderligere forskrifter, der skulle tjene til at belyse principperne i de ti bud samt vise deres anvendelse i praksis. Disse forskrifter blev kaldt lovbud. Gud havde formuleret dem i sin uendelige visdom og retfærdighed, og dommerne skulle dømme efter dem. I modsætning til de ti bud blev disse forskrifter overdraget til Moses i al stilhed. Han skulle så give dem videre til folket“ (Ellen White, Patriarker og profeter, s. 154-155).

`Hvilke specifikke retsregler var der for trælle, for drab og for vold? 2 Mos 21,1-32`

Retsreglerne findes i Anden Mosebog kapitel 21-23 (nærmere bestemt 21,1-23,19), og formålet med dem var at dæmme op for ondskaben og sikre retfærdighed.

Retsreglerne for trælle var unikke og tåler ingen sammenligning med den grusomme og nedværdigende slavepraksis, som har præget vores samfund fra middelalderen og helt frem til i dag. I modsætning til slaver og tjenestefolk, der i vores kultur er blevet betragtet som ejendom, havde de hebraiske trælle rettigheder, og deres tjenestetid var under alle omstændigheder begrænset til seks år (2 Mos 21,1-2; Jer 34,8-22), for efter syv år blev de fritstillet, medmindre de selv ønskede at fortsætte. De var sikret en ugentlig fridag, og det var desuden husbondens ansvar at sørge godt for dem.

`Til eftertanke. Selv om institutionaliseret slaveri er afskaffet i størstedelen af verden, er der stadig mange, der lever under slavelignende forhold. Hvad kan du og jeg gøre i vores egen begrænsede sfære for at bekæmpe den måde at behandle mennesker på?`