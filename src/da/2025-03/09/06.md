---
title:  Hævn
date:   28/08/2025
---

”Tag ikke retten i egen hånd, mine kære, men giv plads for Guds vrede, for som der står skrevet: ‘Hævnen tilhører mig, jeg vil gengælde,’ siger Herren“ (Rom 12,19; se også 5 Mos 32,35).

`Hvilket løfte og påbud findes her, og hvordan hænger løfte og påbud uløseligt sammen?`

Indtil Gud selv greb ind og sikrede retfærdigheden, tilfaldt det dommerne i det gamle Israel at håndhæve loven og vurdere, hvad der i lyset af forseelsen ville være en rimelig straf. Men først måtte de have styr på sagens fakta. Problemet var, at de lovkyndige på Jesus’ tid fortolkede loven på en måde, der muliggjorde personlig hævn. Loven blev taget ud af kontekst og dens oprindelige formål glemt, så de endte med at forsvare det, som loven rent faktisk forbød.

`Hvad var Jesus’ indstilling til princippet om belønning og straf? Matt 6,4.6; 16,27; Luk 6,23; 2 Tim 4,8`

Jesus var ikke modstander af princippet om belønning og straf. Det er vigtigt, at det går retfærdigt til, men det er ikke vores opgave at gengælde ondt. Ingen enkeltperson må egenhændigt påtage sig rollen som dommer og bøddel. Der må en uvildig rettergang til, og sagen må overgives til en dommer.

I den kontekst siger Jesus, at vi skal være fuldkomne, ligesom vores ”himmelske fader er fuldkommen“ (Matt 5,48). Hvordan er det muligt? Uselvisk kærlighed er den egenskab hos Gud, der overskygger alt andet, og han lærer sine efterfølgere, hvordan de skal bære sig ad med at elske deres fjender og bede for dem, der forfølger dem. At være fuldkommen er det samme som at være kærlig, tilgivende og barmhjertig (Luk 6,36) selv over for dem, der ikke fortjener det. Når vi tænker og handler sådan, afspejler vi Gud.

`Til eftertanke. Hvordan kan vi lære at elske, sådan som Jesus siger, at vi skal elske? Hvorfor er det i den forbindelse nødvendigt, at det ikke længere er mig, der lever, men ”Kristus“, der ”lever i mig“ (Gal 2,20)?`