---
title:  Flere retsregler
date:   25/08/2025
---

Ved hjælp af en række praktiske eksempler på, hvordan de skulle mægle i sager om ejendomsret, klædte Gud dommerne på til deres opgave. Retsreglerne tog således højde for, hvad der skulle gøres hvis f.eks. en tyr angreb en nabos tyr, hvis et husdyr blev stjålet og solgt, hvis husdyr græssede på en andens ejendom, hvis en lånt genstand blev stjålet, eller hvis et dyr, der var udlånt, fik en skade eller døde (2 Mos 21,33-22,14).

`Hvilke problemstillinger adresseres her? Hvordan? 2 Mos 22,15-23,9`

Retsreglerne var omfattende og præciserede udtrykkeligt, at ingen måtte nedværdige, ydmyge og udnytte andre. I sin nåde tillod Gud dem ikke uhæmmet at følge deres syndige lyster og tilbøjeligheder. Hvis samfundet skulle være et trygt sted for alle, måtte der skrides ind over for ondskab og de mellemmenneskelige relationer styrkes. Der skulle være et fællesskab bygget på retfærdighed og kærlighed.

`Hvilke væsentlige påbud finder vi her? 2 Mos 23,10-19`

Sabbatten og de øvrige højtider handlede om tilbedelse og fungerede som mindesmærker i frelseshistorien. Tilbedelsen var nøje reguleret, for den udgjorde det teologiske fundament for alt, hvad de ellers foretog sig. Sabbatten, der blev indstiftet ved skabelsen (1 Mos 2,2-3; 2 Mos 20,8-11) og desuden markerede israelitternes frelse fra slaveriet (5 Mos 5,12-15), fungerer således som en håndgribelig påmindelse om, at Gud er skaber, forløser og herre (Mark 2,27-28).

Derudover var der tre vigtige højtider, som israelitterne skulle fejre hvert år: 1) påsken eller de usyrede brøds fest om foråret (marts/april) 2) pinsen, kornhøstfesten eller ugefesten, som fejredes syv uger (50 dage) efter påske 3) løvhyttefesten eller frugthøstfesten om efteråret (september/oktober) (se også 2 Mos 34,18-26; 3 Mos 23,4-44; 4 Mos 28,16-29,39; 5 Mos 16,1-16).