---
title:  Guds oprindelige plan
date:   26/08/2025
---

`Hvordan havde Gud tænkt sig, at de skulle indtage det forjættede land? 2 Mos 23,20-33`

Det var ikke Guds intention, at israelitterne skulle erobre landet med vold. Han ville forære dem det. Det land, som Gud havde lovet Abraham, Isak og Jakob, skulle være Guds særlige gave til Israel.

De skulle indtage landet på samme måde, som de krydsede Det Røde Hav, hvor Gud selv greb ind og ved et mirakel gjorde en ende på den egyptiske hær, der var kommet for at nedslagte dem (2 Mos 14,13.14). Eller, som det skete langt senere i Israels historie, da Jerusalem blev angrebet af en veludrustet og kampklar assyrisk hær under ledelse af kong Sankerib, og Gud skaffede dem sejr, uden af de selv skulle i kamp, fordi kong Hizkija valgte at stole på det løfte, som Gud gav ham ved profeten Esajas (2 Kong 19,35; Es 37,36).

Gud havde allerede forberedt Abraham på, at der skulle gå 400 år, inden hans efterkommere skulle arve landet (1 Mos 15,13-16). Hvorfor? Tilsyneladende hænger svaret på det spørgsmål sammen med indbyggernes ondskab. I sin nåde gav Gud dem tid og mulighed for at angre, men de fortsatte ufortrødent deres oprør mod Gud og alt, hvad Gud står for, og nu var den undertrykkelse og vold, som deres ondskab forårsagede, nået et niveau, der nødvendiggjorde Guds indgriben. Tiden var inde til at overlade landet til hebræerne.

Gud lovede at slå folkeslagene med rædsel, forvirring og modløshed og derved sende dem på flugt. Allerede inden israelitterne ankom, ville deres fjender være borte (2 Mos 23, 27.28). Det var Guds engel, Kristus selv, der skulle indtage det forjættede land. Kristus stod personligt i spidsen for dem, ryddede vejen for dem og beskyttede dem. Han var i skysøjlen om dagen og i ildsøjlen om natten. Ham skulle de lytte til, for han havde guddommelig autoritet (2 Mos 23,21), men trodsede de Guds vilje og betvivlede hans lederskab, ville det komplicere tingene.

`Til eftertanke. Hvad siger det om Gud, at han gav indbyggerne i Kana’an mere end 400 år til at ændre adfærd? Kan vi udlede noget om Guds nåde, men også om, at der trods alt er en grænse for, hvor længe Gud giver ondskaben råderum, før han griber ind?`