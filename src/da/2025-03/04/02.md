---
title:  Guds opgør med guderne
date:   20/07/2025
---

`Hvad kan vi lære af dette første opgør mellem hebræernes Gud og Egyptens guder? 2 Mos 7,8-15`

Denne og samtlige af de efterfølgende kampe var den levende Guds opgør med Egyptens ”guder“, som Farao i øvrigt selv hævdede at være en af. Herren bekæmpede således hverken egypterne eller Egypten som sådan, men deres guder (egypterne tilbad ikke mindre end 1.500 guder og gudinder). ”Jeg vil,“ understreger Gud, ”iværksætte mine straffedomme over alle Egyptens guder. Jeg er Herren!“ (2 Mos 12,12). Og senere i en opsummering af de dramatiske begivenheder, gentager Moses, at Gud ”iværksatte sine straffedomme over deres guder“ (4 Mos 33,4).

Det, der skete, da Arons stav forvandledes til en slange, er et godt eksempel på dette opgør (2 Mos 7,9-12). Gudinden Wadjet, afbildet som en kobra, var skytsgudinde for Nedre Egypten. Hun udspyede gift mod Faraos fjender, og slangesymbolet var indlejret i Faraos krone som et tegn på regentens magt og guddommelige autoritet. Egypterne mente desuden, at det var den hellige slange, der viste Farao vej til dødsriget.

Da Arons stav blev til en slange og for øjnene af Farao fortærede de andre slanger, stod det klart, at den levende Gud var Egyptens magi og trolddom langt overlegen. Ikke alene havde symbolet på Faraos magt lidt et knusende nederlag, men Aron og Moses holdt den bogstaveligt i deres hænder (2 Mos 7,12.15). Den første konfrontation demonstrerede altså Guds magt og viste med al ønskelig tydelighed, at Moses og Aron som Guds repræsentanter havde langt større autoritet end den ”guddommelige“ Farao selv.

Det er er også værd at bemærke, at oldtidens egyptere tilbad den hellige slangegud Nehebkau (han, der tøjler ånderne), som i henhold til mytologien havde stor magt, netop fordi han havde slugt ikke mindre end syv kobraslanger. Også i den kontekst er budskabet ikke til at tage fejl af: Magten tilhører Gud.

`Til eftertanke. Hvordan forholder du dig til alle de ”guder“, der kæmper om herredømmet i dit liv? Hvordan sikrer du dig, at Gud er herre i dit liv?`