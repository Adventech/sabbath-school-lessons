---
title:  De tre første plager
date:   22/07/2025
---

Plagerne var ikke et angreb på egypterne, men på de egyptiske guder, og med hver plage rettede Gud et direkte angreb på en eller flere af disse.

`Hvad skete der i forbindelse med de 3 første plager? 2 Mos 7,14-8,15`

Gud advarede Moses om, at det ville blive vanskeligt for ikke at sige umuligt at trænge igennem til Farao (2 Mos 7,14). Men fordi det var altafgørende for Gud, at ikke bare Farao, men også hele det egyptiske folk blev klar over hans eksistens, valgte han at kommunikere med dem på en måde, som de kunne forstå. Også hebræerne ville på denne måde blive klogere på, hvem Gud er.

Den første plage ramte Hapi, nilguden (2 Mos 7,17-25). Egypterne var afhængige af Nilens vand. Hvor der var vand, var der liv, og nilguden i egyptisk mytologi blev således tilbedt som livets kilde.

Men Gud er livets kilde. Alt er skabt ved ham, og han sørger løbende for, at vi har alt, hvad vi behøver til livets opretholdelse (1 Mos 1,1-2.20-22; Sl 104,27-28; 136,25; Joh 11,25; 14,6). Når vand bliver til blod, bliver liv til død, og nilguden Hapi var tydeligvis magtesløs. Hapi kan hverken skabe liv eller opretholde det. Det kan kun Gud.

Og Gud, der endnu ikke havde opgivet Farao, rettede nu angrebet mod frøgudinden, Heket (2 Mos 7,26-8,11). Nilen frembragte ikke længere liv, men frøer, som egypterne fandt aldeles afskyelige, ja, ligefrem frygtede. De ville af med dem, og det blev de, men først da Gud bestemte, at det skulle ske. Ingen kunne således være i tvivl om, at plagen var fra Gud.

Beskrivelsen af den tredje plage er kort (2 Mos 8,12-15). Det vides ikke med sikkerhed, hvilket insekt der her er tale om (tæger, lus eller myg?), men angrebet var rettet mod guden Geb, som symboliserede jorden. Af jordens støv fremkaldte Gud (som i skabelsesberetningen) myg, der spredte sig til hele landet. Mirakelmagerne, der var ude af stand til at gøre ham kunsten efter, for kun Gud kan skabe liv, erklærede: ”Det er Guds finger!“ (2 Mos 8,15). Men Farao nægtede at give sig.

`Til eftertanke. Farao var hverken til at hugge eller stikke i, og for hver afvisning af Gud blev han tiltagende hård. Hvad risikerer vi, hvis vi konsekvent afviser Guds forsøg på at nå ind til os?`