---
title:  Hagl, græshopper og mørke
date:   24/07/2025
---

`Lykkedes det med disse plager at få Farao på andre tanker? 2 Mos 9, 13-10,29`

Nut var den egyptiske gudinde for himmelhvælvingen og havde det overordnede ansvar for det, der skete under hvælvingen. Osiris var frugtbarheds- og vegetationsgud. Hagl forbindes ofte i Bibelen med Guds dom (Es 28,2.17; Ez 13,11-13). De, der i forbindelse med denne plage sørgede for selv at søge ly og bringe kvæg og afgrøder i sikkerhed, gik fri (2 Mos 9,20-21). Spørgsmålet var kun, om de troede Gud og var villige til at handle på det.

Gud lod, som der står, Farao ”bestå“, for at Guds navn kunne ”blive forkyndt over hele jorden“ (2 Mos 9,16), og sandelig om ikke han endte med at erkende sin skyld – en bekendelse, som han dog siden trak tilbage.

Den egyptiske gud for storm, krig og kaos hed Seth, og ligesom Isis var Seth gud for afgrøderne. Shu var luftens gud, og Serapis personificerede guddommelig majestæt, frugtbarhed, helbredelse og livet efter døden. Men ingen af de egyptiske guder formåede at standse Gud (2 Mos 10,4.20), for, når det kom til stykket, var de ikke andet end tomme afgudsbilleder (Es 44,9-10.12-17).

Faraos hoffolk tiggede og bad ham om at lade israelitterne rejse, men han nægtede. Endnu engang foreslog han dog et kompromis, som Moses med rette afviste, da kvinderne og børnene var en vigtig og uundværlig del af trosfællesskabet.

Endelig var der guden Ra, solguden, og Thoth, måneguden. Ingen af disse centrale egyptiske guder formåede at oplyse mørket, og endnu engang forsøgte Farao uden held at forhandle sig frem til et kompromis. I tre døgn var Egypten badet i mørke, mens der hos israelitterne var lys. Forskellen kunne ikke blive mere iøjefaldende.

Men selvom landet efterhånden var lagt ned, nægtede Farao at give sig, og noget tyder på, at han for alt i verden ikke ville tabe ansigt. Beviserne var overvældende, og der var ikke længere nogen tvivl om, at Egypten gik sin undergang i møde. Som hoffolkene udtrykte det: ”Lad mændene gå, så de kan dyrke Herren deres Gud. Kan du stadig ikke indse, at Egypten går til grunde?“ (2 Mos 10,7). Farao havde alle muligheder for at bremse udviklingen, men nægtede stadig til alles store forbløffelse at give efter og lade folket gå. Hvilket dramatisk eksempel på, at ”Hovmod går forud for ulykke, overmod går forud for fald“ (Ordsp 16,18).