---
title:  Til videre studium
date:   25/07/2025
---

Læs Ellen White, Patriarker og profeter, kap. 23, ”Egyptens plager“.

”Hans [Guds] folk fik lov at erfare ægypternes grusomme undertrykkelse, for at de ikke skulle være uvidende om afgudsdyrkelsens nedbrydende indflydelse. I sin handlemåde med Farao viste Herren sit had over for afgudsdyrkelsen og sin beslutning om at straffe grusomhed og undertrykkelse … Der blev ikke udøvet nogen overnaturlig kraft for at forhærde Faraos hjerte. Gud gav kongen de mest slående beviser på den guddommelige magt, men monarken nægtede hårdnakket at ænse lyset. For hver gang, han forkastede en åbenbaring af den evige kraft, blev han blot endnu mere trodsig i sit oprør. Den oprørssæd, han såede, da han forkastede det første mirakel, bragte sin høst“ (Ellen White, Patriarker og profeter, s. 134)

”Solen og månen blev tilbedt af ægypterne. I dette mystiske mørke blev både folk og guder slået af den magt, der havde påtaget sig at føre trællenes sag. Men hvor frygtelig denne plage end var, så er den dog et bevis på Guds medlidenhed og uvillighed til at ødelægge. Han ville give folket tid til at tænke sig om og angre, inden han bragte den sidste og frygteligste af plagerne over dem“ (Ellen White, Patriarker og profeter, s. 136).

**Spørgsmål til drøftelse**

`Tænk over, hvad det mon var, der gjorde Farao så hård. Til trods for, at der ikke kunne herske nogen tvivl om, hvad den eneste rigtige kurs var, nemlig at lade israelitterne rejse, nægtede han stædigt at bøje sig. Hvordan er et sådant selvbedrag overhovedet muligt? Rummer fortællingen en advarsel til os? Kan vi blive så forhærdet af synden, at vi ikke længere kan se det, der er lige for næsen af os, og derfor ender med at træffe katastrofale valg? Hvilke andre bibelske personer begik lignende fejl? Tænk f.eks. på Judas.`

`Set i lyset af den ødelæggelse, som han selv var skyld i, erkendte Farao på et tidspunkt: ”Herren har retten på sin side; det er mig og mit folk, der er skyldige“ (2 Mos 9,27). Er der noget i den efterfølgende beretning, der indikerer, hvorvidt Faraos bekendelse var ægte?`