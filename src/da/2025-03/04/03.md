---
title:  Hvem gjorde farao hård?
date:   21/07/2025
---

`Hvordan skal det mon forstås? Hvem gjorde Farao hård? Var det Gud eller var det Farao selv? 2 Mos 7,3. 13-14.22`

Ni gange i Anden Mosebog tilskrives Faraos hårdhjertethed Gud (2 Mos 4,21; 7,3; 9,12; 10,1.20.27; 11,10; 14,4.8; se også Rom 9,17-18), og ni gange står der, at det var Farao selv, der gjorde sig hård (2 Mos 7,13-14.22; 8,11.15.28; 9,7.34-35).

I forbindelse med de første fem plager lader det til, at Farao helt selv er ansvarlig for sin hårdhjertethed. Det var altså Farao selv, der gjorde sig hård. Men efter den sjette plage tilskrives ansvaret Gud (2 Mos 9,12). Hver plage øger tilsyneladende Faraos stædighed, og jo mere modstand han møder, jo mere opsat bliver han åbenbart på ikke at give efter for presset. Guds indgriben er således med til at skærpe Faraos modstand, sådan som Gud havde forudsagt (4,21).

Plagerne, hvis egentlige formål var at give Farao en anledning til at angre og komme på bedre tanker, havde på grund af Faraos stædighed den stik modsatte effekt. Det var ikke Gud, der gjorde Farao hård, men da Gud ikke længere kunne påvirke ham i positiv retning, blev Farao overladt til sig selv. Som Paulus formulerer det, blev han ”prisgivet“ sine egne onde ”lidenskaber“ – sin egen stædighed (Rom 1,24-32).

Farao, der frit kunne vælge, hvorvidt han ville anerkende Gud eller bekæmpe ham, valgte det sidste.

Lucifer i himlen, Adam og Eva i paradiset, Farao i Egypten, alle havde de et valg. Og vi står med samme valg. Uafhængigt af tid, sted og omstændigheder står det hvert eneste menneske frit at vælge mellem rigtigt og forkert, godt og ondt, lydighed og ulydighed, liv og død (5 Mos 30,19).

Som solen, der skinner på hhv. smør og ler og smelter det ene og hærder det andet, er det op til os, hvordan vi reagerer på lyset fra Gud. I Faraos tilfælde var det hans indstiling til Gud og til Guds folk, der i sidste ende afgjorde sagen.

`Til eftertanke. Hvilke valg står du med lige nu? Hvordan er din indstilling afgørende for, om du træffer de rette valg? Hvordan bliver du villig til at gøre det, som du ved er rigtigt?`