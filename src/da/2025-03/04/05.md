---
title:  Fluer, kvægpest og bylder
date:   23/07/2025
---

`Har vi, uanset hvor overvældende beviserne på Guds magt og herlighed end måtte være, stadig frihed til at vælge ham fra? 2 Mos 8, 16-9,12`

Både den egyptiske gudinde Uatchit, som var fluernes gudinde og herskede over marsk og sump, og guden Khepri, hvis ansigt lignede en skarabæ, stod magtesløse over for Gud. Denne plage ramte ligesom samtlige af de efterfølgende plager kun egypterne, mens hebræerne gik fri (2 Mos 8,16-20). Endnu engang var det et forsøg fra Guds side på at trænge igennem til Farao. ”Du skal forstå, at jeg, Herren, er her i landet“ (2 Mos 8,18).

Farao, der efterhånden var stærkt presset fra alle sider, forsøgte nu at slå en handel af med Gud. Israelitterne kunne, hævdede han, få lov til at ofre til Gud i Egypten (8,21). Men, som Moses sagde, var det ikke en mulighed. Egypterne ville uvægerligt sætte sig imod ofringen af hellige dyr og gå til angreb på hebræerne. Desuden var det ikke det, Gud havde i tanke for Israel.

Den næste plage ramte kvæget. Hathor, den egyptiske gudinde for kærlighed og beskyttelse, afbildedes med 2 horn, og tyreguden Apis var yderst populær og højt agtet. Også denne plage, der gjorde det af med egypternes kvæg, var altså et angreb på vigtige egyptiske guddomme.

Den sjette plage (2 Mos 9,8-12) var et opgør med Isis, lægekunstens, magiens og visdommens gudinde, men heller ikke guder som Sekhmet (gudinde for krig og epidemier) og Imhotep (gud for medicin og helbredelse) var til stor hjælp for egypterne i den forbindelse. Ironisk nok var mirakelmagerne selv så hårdt ramt, at de ikke kunne vise sig ved hoffet. De var tydeligvis hjælpeløse mod himlens og jordens skaber.

For første gang i beretningen om de ti plager står der, at ”Herren gjorde Farao hård“ (2 Mos 9,12) – en udtalelse, der umiddelbart vækker undren, men som set i lyset af beretningen som helhed synes at indikere, at Farao nu høstede konsekvensen af sin stædighed og opsætsighed mod Gud.

`Til eftertanke. Farao manglede ikke viden. Beviserne tårnede sig op, og han kunne ikke på nogen måde være i tvivl om, hvad der var det rigtige at gøre. Problemet lå et andet sted. Problemet var hans hjerte – hans indstilling. Hvordan sikrer vi os, at vi ikke som Farao bliver hårdhjertede?`