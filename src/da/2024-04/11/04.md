---
title:  Som Fader så Søn
date:   10/12/2024
---

Johannes beskriver, hvordan Jesus konsekvent viser hen til Faderen. Jesus forklarer os, hvem Faderen er og viser os, hvordan Faderen forholder sig til os. Han er, som Johannes siger det i kap 1 vers 18, blevet Faderens tolk (på græsk exēgeomai: at redegøre, tolke, forklare). Jesus henviser konstant til Faderen, og ordet Fader (patēr) forekommer 136 gange i Johannesevangeliet – mere end en tredjedel af samtlige henvisninger til Faderen i Det Nye Testamente. Særligt i tiden op til sin død henviser Jesus igen og igen til sin Fader.

Jesus var Faderens repræsentant på jorden, og i alt, hvad han gjorde, søgte Jesus at gøre Faderens vilje fremfor sin egen (Joh 5,30). Det kan umiddelbart virke som en overraskende udtalelse, men den viser, hvor fuldstændigt overgivet mennesket Jesus var til Faderen.

Jesus sagde selv, at han var udsendt for at at fuldføre Faderens planer for menneskehedens frelse. Faderen selv, sagde han, ”vidner om mig“ (Joh 5,36-38). Ved Jesus har vi adgang til Faderen (Joh 6,40.44), og det er efter Faderens ønske, at Jesus i opstandelsen opvækker os til evigt liv.

`Hvad lærer vi om forholdet mellem Jesus og Faderen i disse tekster? Joh 7,16; 8,38; 14,10.23; 15,1.9-10; 16,27-28; 17,3`

Jesus’ påstande om forholdet til Faderen er forbavsende. Han hævder, at alt, hvad han lærer, er noget, som han har fra Faderen, og alt, hvad han siger, har Faderen betroet ham personligt. Jesus handler på Faderens vegne, og at tro på ham er det samme som at tro på Faderen. Af kærlighed til menneskeheden tager Jesus og Faderen de nødvendige skridt i fællesskab for at frelse os. Hvilket kraftfuldt vidnesbyrd om Jesu nærhed til sin far i himlen!

`Til eftertanke. Hvordan ville dit liv mon se ud, hvis dine tanker og handlinger var ethundrede procent i overensstemmelse med Guds vilje for dig? Eller sagt med andre ord: hvordan kan du i praksis omsætte det, som Jesus har lært os vedrørende Guds vilje?`