---
title:  Jesus og Faderen
date:   09/12/2024
---

Vi blev skabt af Gud til at indgå i en personlig relation med ham (1 Mos 1,26-27). Men, som det tydeligt fremgår af historien om Eden, ødelagde synden det forhold.

`Hvordan fremgår det af beretningen, at der er sket et brud? Hvilken betydning har det, at Gud opsøgte dem og ikke omvendt? 1 Mos 3,7-9`

Gud bestemte sig for at gøre alt, hvad der stod i hans magt, for at genoprette det brudte forhold, uanset om menneskeheden så ville tage imod tilbuddet eller ej.

For at genopbygge tilliden til Gud blev en del af guddommen menneske. Ordet blev kød og tog bolig iblandt os. I ham så vi Guds herlighed, og ved ham modtog vi Guds nåde (Joh 1,14-18). Jesus kom altså for at vise os Guds herlighed. Jesus kan genoprette det brudte forhold, såfremt vi ønsker det og i tro tager imod det, som han tilbyder os.

`Hvorfor er der ifølge disse vers håb for os? Joh 1,1-2; 5,16-18; 6,69; 10,10.30; 20,28`

”I Kristus er livet, det oprindelige, det retmæssige, det iboende“ (Ellen White, Jesu liv, s. 462). Da han blev menneske, gav han afkald (Fil 2,7) på sine privilegier, og så længe han var en af os, beskrev han sit liv som en gave fra Gud, men ”Kristi guddommelighed“ er ikke desto mindre, ”den troendes forvisning om evigt liv“ (Ellen White, Jesu liv, s. 462).

For menneskeheden var Gud en fremmed. Vi kendte ham ikke (Joh 17,25). Gud sendte sin søn (Joh 9,4; 16,5) for at give os mulighed for ved selvsyn at se, hvem Faderen er.

`Til eftertanke. ”Alt tyder på, at vi er alene i det store tomme rum,“ skrev en ateist, ”og intet tyder på, at der nogensinde vil komme hjælp andetsteds fra, der kan redde os fra os selv.“ Hvad er Bibelens svar på den påstand?`