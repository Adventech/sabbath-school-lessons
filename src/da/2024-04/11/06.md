---
title:  Jesus’ bøn
date:   12/12/2024
---

Joh 17, der også kaldes Jesus’ ypperstepræstlige bøn, afrunder hans afskedstale. Jesus kom til jorden for at genetablere forbindelsen og det nære forhold mellem mennesker og Gud. Han gjorde de tegn, som Gud lagde tilrette for ham, og i ord og handling viste han folket, hvem Gud er.

Nu skulle Jesus inden længe forlade jorden, og slog endnu engang fast, hvor højt han elskede disciplene. Han ønskede, at de skulle forstå det nære forhold, der eksisterede mellem Fader, Søn og Helligånd, og han ønskede, at også de skulle få det samme nære og personlige forhold til Gud Fader og til Helligånden, som han selv havde.

`Hvilke ord eller sætninger i dette kapitel beskriver Jesus’ ønske om, at disciplene måtte bevare et nært og kærligt forhold til ham selv såvel som til Faderen? Joh 17,1-26`

Mange læser Joh 17 som et udtryk for, at kærlighed er det eneste, der betyder noget. Og der kan da heller ikke herske nogen tvivl om, at det er Guds formål, at vi igen skal indgå i et kærligt forhold til Gud og til hinanden. Men nærlæser man teksten, vil man opdage, at kærlighed og sandhed går hånd i hånd.

”Og dette er det evige liv, at de kender dig, den eneste sande Gud“ (Joh 17,3) – altså ikke en hvilken som helst gud, sådan som du nu engang opfatter ham. ”Jeg har åbenbaret dit navn for de mennesker, du gav mig … og de har holdt fast ved dit ord … og de har i sandhed forstået, at jeg er udgået fra dig“ (Joh 17,6.8). ”Hellig dem i sandheden; dit ord er sandhed“, (Joh 17,17).

Jesus kom for at vise os, hvem Faderen er, og for at rette de fremherskende misforståelser vedrørende Gud. I Johannesevangeliet ser vi, hvor alvorligt Jesus tog denne opgave. I ord og handling gav han os et sandfærdigt billede af Gud og slog således fast, at sandheden på ingen måde er ligegyldig. Og det var langt fra nogen nem opgave. De religiøse ledere bekæmpede ham med næb og klør, mens folket – og indimellem også disciplene – i det store hele virkede, som om intet af det vedkom dem. En af disciplene valgte sågar at forråde Jesus, mens en anden tre gange benægtede noget som helst kendskab til ham. Til sidst blev han mishandlet og korsfæstet af de selvsamme mennesker, som han var kommet for at frelse.

`Til eftertanke. Hvordan kan du afspejle Guds kærlighed i dit liv?`