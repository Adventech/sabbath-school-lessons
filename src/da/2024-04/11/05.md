---
title:  Helligånden
date:   11/12/2024
---

Johannes henviser i sit evangelium knapt så meget til Helligånden som til Faderen og Sønnen, og dog står det klart, at Helligånden har en væsentlig rolle at spille, hvis Jesus’ mission skal lykkes.

`Hvilken rolle spiller Helligånden, når det gælder omvendelse? Joh 1,10-13`

Af Johannesevangeliets første kapitel fremgår det, hvor central Helligåndens rolle er. Alle, der ”tog imod ham“ – de, ”der tror på hans navn,“ siger Johannes, blev Guds børn, for ”de er ikke født af blod, ikke af køds vilje, ikke af mands vilje, men af Gud“ (Joh 1,
12-13). Omvendelse er et resultat af Helligåndens arbejde.

`Hvordan beskrives Helligåndens opgave i disse tekster? Joh 3,5-8; 6,63; 14,26; 15,26; 16,7-11`

”Ved at beskrive Helligåndens virkeområde for sine disciple søgte Jesus at indgyde dem den glæde og det håb, som han selv var opfyldt af. Han frydede sig over at have sørget for rigelig hjælp til sin menighed. Helligånden var den største af alle gaver, han kunne bede sin Fader om til ophøjelse af sit folk. Ånden skulle gives som en genskabende kraft, og uden den ville Kristi offer have været forgæves. Ondskabens magt havde gennem århundreder vokset sig stærkere, og mængden af mennesker, der havde overgivet sig dertil, var forbløffende. Synden kunne kun modstås og overvindes ved den mægtige hjælp fra guddommens tredje person, der ikke ville komme med en begrænset kraft, men i guddomskraftens fylde“ (Ellen White, Jesu liv, s. 592).

`Til eftertanke. Helligånden bekræfter, ”at Gud er sanddru“ (Joh 3,33). Det er Helligånden, der overbeviser ”om synd og om retfærdighed og om dom“ (Joh 16,8-11), og derfor må vi, hvis vi skal vide, hvad der er sandt og godt, underlægge vores intellekt og livserfaring Helligåndens vejledning.`