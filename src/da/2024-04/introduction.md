### Temaer fra Johannesevangeliet

På et persisk tæppe i en butik i Teheran i Iran var der afbilledet en skov. Det var smukt udført og gengav en scene i Schweiz: bjerge, et vandfald, en turkisfarvet sø, skovklædte bjergskråninger og en stor blå himmel med hvide skyer.

Hvis man ville, kunne man let fortabe sig i de tekniske detaljer, tælle knuder pr. kvadratcentimeter, vurdere materialerne, analysere farverne og andre små finurligheder, som tæppet var sammensat af.

Man kunne også fokusere på det større billede, på de kunstgreb og temaer, som gjorde tæppet så enestående: måden hvorpå himlen spejlede sig i søen, de snedækkede bjergtoppe, den grønne skov og den mosbeklædte skovbund. Temaer, som kunstneren behændigt havde vævet ind i hinanden, så de tilsammen genspejlede stedets enestående skønhed og ophøjede ro.

I dette kvartal skal vil studere et mesterværk. Ikke et fint vævet tæppe, et maleri eller fotografi, men Guds ord i Johannesevangeliet.

Ord optræder altid i en kontekst, og for den, der ønsker at forstå budskabet, er det nødvendigt at kende konteksten. Hvad står der umiddelbart før og efter? Hvad handler kapitlet om? Hvad er afsnittet eller bogens gennemgående tema, og hvordan passer det ind i Bibelens overordnede budskab? Det er den samme Helligånd, der har inspireret samtlige bibelske forfattere, og derfor kan ingen tekst stå alene, men må ses i lyset af helheden.

Fokus for dette kvartal vil være budskabet i Johannesevangeliet. Evangeliet adskiller sig fra de øvrige evangelier, bl.a. fordi Johannes detaljeret gengiver personlige samtaler mellem Jesus og en lang række enkeltpersoner, bl.a. Nathanael, Nikodemus, kvinden ved brønden, den lamme ved Betesda dam, den blindfødte, Lazarus og hans søstre, Pilatus, Peter og Thomas. En del af disse beretninger findes kun hos Johannes.

Johannesevangeliet er Guds ord formidlet af apostlen Johannes. Som de øvrige bøger i Bibelen er det Gud, der står bag, og ledet af Helligånden tager Johannes i sit evangelium fat på en lang række væsentlige temaer, bl.a. Guds ord (logos), lys, brød, vand, Helligånden, enhed, tegn, vidnesbyrd og profeti. Disse temaer er behændigt vævet ind i evangeliet på en måde, så de gensidigt belyser hinanden.

Ofte nøjes vi med at studere udvalgte tekster og sproglige udtryk og vendinger. De enkelte ord slår vi op i en bibelordbog, og vi analyserer grammatikken samt den litterære og historiske kontekst. Hvis vi skal vende tilbage til tæppeanalogien, kan man sige, at vi bliver optaget af at tælle antal knuder pr. kvadratcentimeter, vurdere materialerne og analysere farverne.

Alle disse detaljer er vigtige, men lad os ikke fortabe os så meget i detaljerne, at vi glemmer det store billede. Ligesom beskueren af det persiske tæppe følte sig hensat til Alperne, giver Johannesevangeliet et unikt indblik i Jesus’ liv, og, som vi ved, er det evige liv at kende ham. Detaljerne spiller en rolle, som er at vise os hen til det større billede, og i Johannesevangeliet er det store billede en guddommeligt inspireret åbenbaring af Jesus, vores Herre og Frelser.

_E. Edward Zinke, tidligere vicedirektør for Biblical Research Institute ved Generalkonferencen i USA, er bl.a. næstformand for Ellen G. White Estate Board og seniorrådgiver for Adventist Review Ministries. Han har tre æresdoktorgrader fra adventisternes universiteter og bor i Maryland._

_Thomas Shepherd, ph.d., DrPH, er seniorforskningsprofessor i Det Nye Testamente ved Andrews University, hvor han har undervist siden 2008. Han og hans kone, Sherry Shepherd, MD, har tjent som missionærer i Malawi og Brasilien. De har to voksne børn og seks børnebørn._