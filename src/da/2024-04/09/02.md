---
title:  I ham var liv
date:   24/11/2024
---

I Joh 1,1 erklærer apostlen utvetydigt, at Jesus er Gud. ”I ham var liv,“ fortsætter Johannes i vers 4, ”og livet var menneskers lys.“ Ligesom Gud har Jesus liv i sig selv og kan, som han selv siger det i Joh 10,17, sætte sit liv til for at få det tilbage og gøre dem levende, han vil (Joh 5,21; se også Joh 14,19).

Ordet ”liv“ (zoē) bruges 36 gange i Johannesevangeliet – en fjerdedel af det samlede antal gange, ordet bruges i Det Nye Testamente. Jesus er ifølge Joh 1,4-5 ikke alene kilden til alt liv på planeten, han er også kilden til frelsen og dermed det evige liv. Faktisk bruger Johannes i sit evangelium primært ordet ”liv“ (zoē) som betegnelse for evigt liv og løftet om frelse (se Joh 3,15-16.36; 4,14.36; 6,27.40.47.54.68; 10,27-28). Han, der i sin tid skabte livet, sørger også for frelsen og dermed for det evige liv.

`Hvorfor kom Jesus til verden? Joh 1,29; 3,16; 6,40; 10,10; 12,27`

”Ligesom Moses ophøjede slangen i ørkenen, sådan skal Menneskesønnen ophøjes, for at enhver, som tror, skal have evigt liv i ham“ (Joh 3,14-15).

De israelitter, som i ørkenen var blevet bidt af giftslanger, så hen til kobberslangen for at få liv. På korset døde Jesus i vores sted og påtog sig den straf, der tilkom os, så vi kunne få del i det liv, der er hans.

Kristus ønsker, at vi skal have liv i overflod (Joh 10,10), og derfor gav han ”alle dem, der tog imod ham … ret til at blive Guds børn, dem, der tror på hans navn; de er ikke født af blod, ikke af køds vilje, ikke af mands vilje, men af Gud“ (Joh 1,12-13).

Kristus kom for at vise os Faderen, for ”ingen har nogen sinde set Gud; den Enbårne, som selv er Gud, og som er i Faderens favn, han er blevet hans tolk“ (Joh 1,18). Sådan som Jesus er, sådan er Faderen også.

`Til eftertanke. Hvad kan Jesus’ liv lære os om Faderen? Hvorfor er det gode nyheder?`