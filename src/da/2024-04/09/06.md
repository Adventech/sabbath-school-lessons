---
title:  Fordømmelse
date:   28/11/2024
---

“Den, der tror på ham, dømmes ikke; den, der ikke tror, er allerede dømt, fordi han ikke har troet på Guds enbårne søns navn … enhver, som øver ondt, hader lyset og kommer ikke til lyset, for at hans gerninger ikke skal afsløres. Men den, der gør sandheden, kommer til lyset, for at det skal blive åbenbart, at hans gerninger er gjort i Gud“ (Joh 3,18-21; se også Joh 1,10).

`Hvorfor dømmes man? Joh 3,18.36; 5,24.38; 12,47`

Når vi afviser Jesus Kristus, verdens lys, bliver vi sårbare over for tvivl og over for de angreb, som djævelen retter mod os. Vi vender os så at sige fra lyset og omsluttes derfor af mørket.

Gud forklarede Adam og Eva, hvordan de skulle forholde sig til træet midt i haven, men Satan såede tvivl hos dem om, hvorvidt Gud nu også havde belyst sagen fra alle sider. Eva begyndte så småt at betvivle Guds ord og ræsonnerede sig frem til, at en kærlig Gud da aldrig kunne finde på at udslette sine skabninger. Hun satte sin lid til sine sanser. Så vidt hun kunne se, havde slangen spist af frugten, og nu kunne den tale. Alt tydede på, at slangen havde ret. Hvis jeg spiser af frugten, bliver jeg måske som Gud, tænkte Eva, og lod sig således føre bag lyset. Det samme gjorde Adam.

`Hvordan bar Kristus sig ad med at modstå Satans bedrag i ørkenen? Matt 4,1-4`

Jesus kunne have sat sin lid til menneskelige ræsonnementer. Den kærlige Gud var vel næppe interesseret i, at hans søn skulle omkomme i ørkenen? Det havde været nærliggende for Jesus at forvandle sten til brød, dels for at overleve og dels for at bevise, hvem han var. Alt for ofte ræsonnerer selv vi, der hævder at tro, på den måde, og vi risikerer derved at træffe de forkerte valg baseret på menneskelige ræsonnementer og fejlslutninger. Jesus, derimod, besvarede djævelens angreb med ord fra Gud.