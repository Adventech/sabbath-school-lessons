---
title:  Det evige livs ord
date:   25/11/2024
---

`Hvad ligger der i Peters svar på Jesus’ spørgsmål, om hvorvidt også de tolv nu også har tænkt sig at forlade ham? Joh 6,61-68`

Peters ord om ”det evige liv“ er en del af et gennemgående tema i Johannesevangeliet. Særligt bespisningen af de 5.000 her i kapitel 6 kredser om emnet evigt liv (Joh 6,27.40.47.54.68). ”Jeg er livets brød,“ siger Jesus, og henviser dermed til, at hans liv, død og opstandelse er kilden til evig frelse (Joh 6,48).

Udtrykket evigt liv eller noget tilsvarende forekommer mindst 17 gange i Johannesevangeliet. Begrebet henviser ikke til, at man efter døden indgår i et slags evigt kredsløb eller lever videre som ånd. Det henviser snarere til den livgivende kraft, der frelser os og fylder tilværelsen med mening her og nu samt sikrer os et liv uden ende, når vores Herre vender tilbage. Ligesom Jesus opstod i kød og blod, sådan lover han også os, at selv om vi dør, så vil vi engang i fremtiden opstå fysisk til et nyt liv, der ligner det, vi oprindeligt var skabt til.

`Hvordan får vi evigt liv? Joh 3,15-16; 5,24; 6,40.47; 8,31; 12,46; 20,31`

I tro tager vi imod det offer, som Jesus gav for vores skyld. Troen er en gave, men vi må vælge at overgive os til Jesus, angre vores synd, tage imod Guds tilgivelse og give ham tilladelse til at rense os ved sit blod.

På Jesus’ spørgsmål om, hvorvidt Peter også ville forlade ham, svarede Peter: ”Herre, hvem skal vi gå til? Du har det evige livs ord“ (Joh 6,68). Peters respons rummer svaret på, hvad frelsen er, og hvordan vi får del i den. Menneskelige filosofier, historisk viden og videnskabelige fremskridt kan ikke frelse os. Det kan kun Jesus, der i sig selv har evigt liv og tilbyder det uden beregning til enhver, der ledet af Helligånden villigt tager imod det.

`Til eftertanke. Hvilken forskel gør løftet om et evigt liv for os her og nu?`