---
title:  Verden kendte ham ikke
date:   27/11/2024
---

I Johannesevangeliet finder vi nogle af Bibelens sørgeligste beretninger. ”Og lyset skinner i mørket, og mørket greb det ikke … Han var i verden, og verden var blevet til ved ham, og verden kendte ham ikke. Han kom til sit eget, og hans egne tog ikke imod ham“ (Joh 1,5.10-11). Langt fra alle modtog deres Gud, jødernes ”Jeg Er“, med åbne arme.

Ikke så sært at Paulus sidenhen advarer: ”Kast ikke jeres frimodighed bort“ (Hebr 10,35). Særligt det, Jesus sagde, var vanskeligt for folk at sluge.

”Udgangspunktet for vor tids humanistiske tankegang er tvivl. Man stiller spørgsmålstegn ved alt, og kun det, der overlever krydsilden, godtages. Den samme tilgang har nogle til Bibelen. I forsøget på at afdække sandheden stiller man ud fra et videnskabeligt, historisk, psykologisk, filosofisk, arkæologisk eller geologisk perspektiv spørgsmålstegn ved alt og betvivler altså som udgangspunkt Bibelens sandhedsværdi. Kristus sagde: ‘... når Menneskesønnen kommer, mon han så vil finde troen på jorden?’ (Luk 18,8)“ (E. Edward Zinke and Roland Hegstad, The Certainty of the Second Coming, Hagerstown, MD: Review and Herald Publishing Association, 2000, s. 96).

`Hvordan adskilte Kalebs og Josvas tilbagemelding sig fra de øvrige spejderes? 4 Mos 12,23-33`

Sagen var den, at det hebraiske folk betvivlede Guds ord. Gud havde sagt, at de skulle indtage landet, men først sendte de tolv mænd afsted for at udspejde landet, og de vendte tilbage med modstridende oplysninger. Flertallet mente ikke, at landet kunne indtages. Landet var beboet af kæmper, byerne var stærkt befæstede, og soldaterne var veltrænede og bevæbnet med våben, hvis lige spejderne aldrig før havde set. Et slavefolk uden nogen form for militærtræning havde ifølge de 10 af spejderne ikke en chance. Set ud fra et menneskeligt perspektiv var ethvert forsøg på at indtage landet dømt til at mislykkes. To af spejderne, derimod, så anderledes på sagen. De valgte at trodse evidensen og sætte deres lid til den almægtige Guds ord.

`Til eftertanke. Hvor går den hårfine linje mellem at stole på Guds ord og at kaste sig ud i hovedløse projekter i den tro, at vi gør Guds vilje og derfor ikke kan fejle?`