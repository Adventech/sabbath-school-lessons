---
title:  Jeg er vejen og sandheden og livet
date:   03/12/2024
---

`Hvad undrer Thomas sig over? Hvad svarer Jesus? Joh 14,5-6`

Thomas’ spørgsmål giver i og for sig god mening. Hvis ikke man ved, hvor nogen er på vej hen, hvordan kan man så følge efter? Men Jesus viser ikke bare vejen, han ER selve vejen. Vejen til hvad? Vejen til Faderen, for, som Johannes har slået fast i introduktionen til sit evangelium (Joh 1,1-18), er Jesus Kristus, Ordet, uløseligt forbundet med Faderen.

I Joh 1,18 står der, at ”den Enbårne, som selv er Gud“ har åbenbaret Faderen for os – han er ”blevet hans tolk“. Det græske ord exēgeomai betyder at forklare eller tolke, og det er altså gennem Jesus, at vores faldne verden kan se, opleve og forstå Gud. Han er vejen til Faderen, for uden ham vil vores forståelse af Gud være stærkt begrænset.

`Hvordan sørger Jesus for at rette Filips misforståelse? Joh 14,7-11`

Filip beder Jesus om at vise dem Faderen, men ingen synder kan se Gud uden at gå til grunde (se 2 Mos 33,17-34,9; Joh 1,18), og Jesus pointerer da også, at der er noget Filip helt har misforstået. ”Den, der har set mig,“ siger Jesus, ”har set Faderen“ (Joh 14,9). Jesus er vejen til Gud. Uden Jesus famler vi så at sige omkring i mørke. Jesus er lyset, der oplyser vejen til Gud.

Jesus bruger her tre nøglebegreber, vejen, sandheden og livet. Kun to gange henvises der i Johannesevangeliet til ”vejen“. Første gang er i Joh 1,23, hvor Johannes Døber beskrives som den, der baner vejen for Jesus, og anden gang er her i Joh 14,6. Sandhed og liv er derimod temaer, som Johannes igen og igen vender tilbage til. I onsdags- og torsdagsafsnittet vil vi derfor se nærmere på begrebet sandhed – et kontroversielt emne i en verden, der stærkt betvivler, at et sådant begreb overhovedet giver mening.

`Til eftertanke. Hvorfor er det betryggende at vide, at Jesus er den ultimative åbenbaring af Gud?`