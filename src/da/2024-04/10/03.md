---
title:  Jeg kommer igen
date:   02/12/2024
---

`I hvilken kontekst siger Jesus dette? Joh 14,1-3`

Jesus har netop forklaret disciplene, at han inden længe vil forlade dem (Joh 13,33), hvortil Peter undrende har spurgt, hvor han skal hen (vers 36). Det er endnu ikke gået op for disciplene, at Jesus henviser til sin død, opstandelse og tilbagevenden til himlen, og da Peter forsikrer Jesus om sin villighed til at gå i døden for ham (Joh 13,37), forudser Jesus, at han i stedet vil fornægte ham (Joh 13,38).

Det er i den forbindelse, at Jesus siger: ”Jeres hjerte må ikke forfærdes“ (Joh 14,1). Ordet, der er oversat forfærdes, er det græske verbum tarassō, der betyder at forurolige eller ryste, og set i lyset af det, som Jesus netop har fortalt dem, er det fuldt forståeligt, hvis disciplene er rystede.

Men Jesus beroliger dem. I Guds hus, forsikrer han dem, er der god plads, og han vil selv gå i forvejen for at gøre klar til dem. En dag vil fornedrelsen på korset være fortid, og han vil personligt vende tilbage for at hente sit folk. Han ser ind i en fremtid, hvor det onde ikke længere råder (se Dan 7,27).

”Og når jeg er gået bort og har gjort en plads rede for jer,“ siger Jesus med henvisning til sin genkomst, ”kommer jeg igen og tager jer til mig, for at også I skal være, hvor jeg er“ (Joh 14,3).

Men hvordan kan vi være sikre på, at det kommer til at ske? Mange vil henvise til, at Bibelens forudsigelser indtil videre har vist sig at holde stik, og ja, på den baggrund er der god grund til optimisme, men også den måde, hvorpå Jesus her formulerer løftet, er bemærkelsesværdigt. Han omtaler nemlig fremtiden i nutidsform. ”Jeg kommer,“ siger han og ikke ”jeg har tænkt mig at komme.“ Det er med andre ord allerede bestemt.

Det er altså ikke bare opfyldelsen af Bibelens øvrige profetier, der ligger til grund for vores tro på, at Jesus kommer igen. Vi har hans eget ord for, at det kommer til at ske, og har vi tillid til, at Jesus kan og vil opfylde sine løfter, kan vi også vide med ethundrede procent sikkerhed, at han vender tilbage for at hente sit folk.

`Til eftertanke. Hvordan forvisser begivenhederne ved Jesus’ korsfæstelse os om, at han med sikkerhed vender tilbage? Hvilken betydning har det for os, at han døde på korset, hvis ikke han kommer igen?`