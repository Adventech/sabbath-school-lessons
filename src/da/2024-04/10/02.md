---
title:  Jeg har sat jer et eksempel
date:   01/12/2024
---

I sine afskedsord (Joh 13-17) forbereder Jesus disciplene på det, som inden længe skal ske. Jesus’ afskedsord følger samme mønster som Moses’ farvel i Femte Mosebog, Jakobs velsignelse af sine børn (1 Mos 47-49) og Davids råd og vejledning til Salomo (1 Krøn 28-29). Jesus trøster disciplene inden sin bortgang og lover at sende dem Helligånden (Joh 14-16), han forbereder dem på modgang (Joh 15-16), og han opfordrer dem til at forblive i ham (Joh 15).

`Er det, som Jesus gør her, væsentligt? Hvis ja, hvorfor? Hvad forsøgte Jesus at lære sine efterfølgere ved sin handling? Joh 13,1-20`

I den del af verden gik man på Jesus’ tid enten barfodet eller med sandaler, og fødderne blev støvede og beskidte. Inden man satte sig til bords, var det derfor almindeligt, at en tjener vaskede gæsternes fødder. Men den aften, hvor Jesus for sidste gang inden sin anholdelse satte sig til bords med sine disciple, var der ingen tjener til stede.

Forbløffede var disciplene vidne til, at Jesus rejste sig fra bordet og personligt vaskede samtlige af de tilstedeværendes fødder. Joh 13,4.5 giver en detaljeret beskrivelse af det, der skete, med henblik på netop at fremhæve Jesus’ ydmyghed. Det, han gjorde, var helt uhørt.

Disciplene stod da også fuldstændigt uforstående overfor det, der skete, og af Peters reaktion i Joh 13,8-11 fremgår det tydeligt, hvor ubehageligt det har været for disciplene at tage imod en sådan gestus. Det passede sig bestemt ikke for Jesus, deres herre og mester, at bøje sig ned og gøre en tjeners beskidte arbejde, og Peter nægtede pure at lade sine fødder vaske. Først da Jesus havde forklaret ham, at han måtte tage imod, hvis han ville have lod og del sammen med Jesus, ændrede Peter indstilling og bad Jesus om ikke at nøjes med fødderne.

Handlingen er betydningsfuld, netop fordi Jesus er den, han er. Han er, som han selv siger i Joh 13,13, deres Mester og Herre, og ved sit eksempel viser han, at mennesker med magt og myndighed er kaldet til at tjene andre fremfor at hævde sig selv. For at anerkende og videreføre det princip, vasker vi i Adventistkirken hinandens fødder inden selve nadverhandlingen.

`Til eftertanke. Hvad lærer det os hver især i forhold til det at følge Jesus og om at tjene andre, når vi symbolsk vasker hinandens fødder?`