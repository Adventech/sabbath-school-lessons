---
title:  Lys og mørke
date:   24/12/2024
---

`Hvorfor er det så vigtigt at kunne skelne mellem lys og mørke, sandt og falsk? Joh 1,4-10; 5,35; 8,12; 9,5; 11,9-10; 12,35`

Verden er i overført betydning et mørkt sted. Vi vender os fra lyset og vil aldrig på egen hånd kunne famle os frem til den sande Gud, som ikke alene har skabt os, men som også personligt har åbenbaret sig for os og sørget for vores frelse.

”Et menneske kan aldrig ved egen kraft nå til erkendelse af det guddommelige. ‘Det er højere end himlen – hvad kan du udrette? Det er dybere end dødsriget – hvad kan du forstå?’ (Job 11,8). Kun barnekårets ånd kan åbenbare os Guds dybder, det, som ’intet øje har set og intet øre hørt, og hvad der ikke er opstået i noget menneskes hjerte … Det har Gud åbenbaret for os ved Ånden’ (1 Kor 2,9-10)“ (Ellen White, Jesu liv, s. 360).

Kun Jesus Kristus har set Gud, og han ”er blevet hans tolk“ (Joh 1,18). Det græske verbum er exēgeomai, hvilket betyder at udlægge, fortolke eller forklare. Ifølge Johannes er Jesus et himmelsk sendebud, der ene og alene kan give os en forklaring på, hvad det vil sige at kende Gud. Kun Jesus kan introducere os for Gud.

`Hvordan beskriver Jesus det falske fundament, på hvilket Israels religiøse ledere byggede deres tro? Joh 8,42-44`

De, der ikke er solidt funderet i sandheden, vil være begrænset af deres egen personlige erfaring, når de skal forsøge at forstå Guds ord. Kristus kaster lys over det, som ellers ville være uforståeligt for os, og det er i lyset fra ham, at vi må forstå Guds ord. Også Djævelen taler, som han har forstand til, eller som der står her: ”Ud fra sig selv“ (Joh 8,44). Hvis ikke vi i tro overgiver os til Gud og er lydhør over for ham, står vi i fare for at gøre det samme, nemlig at tolke Guds ord efter forgodtbefindende og med udgangspunkt i i vores egen begrænsede forståelse og det, som vi nu engang ønsker og håber.

`Til eftertanke. Hvordan reagerer du selv, når bibelske sandheder ikke passer ind i dit verdensbillede eller gudsbillede, eller du føler dig ”trådt over tæerne“? Hvad bør din reaktion være?`