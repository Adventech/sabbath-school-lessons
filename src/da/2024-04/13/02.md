---
title:  Jesus møder disciplene i Galilæa
date:   22/12/2024
---

`Hvad lærer vi her om Guds nåde og om betydningen af at erkende sin egen afmagt? Joh 21,1-19`

Allerede i kapitel 20 har Johannes sådan set afrundet sit evangelium, men fortællingen slutter ikke her. Tilskyndet af Peter er flere af disciplene vendt tilbage til Galilæa for at genoptage fiskeriet, men da de styrer mod kysten efter en lang nat på havet uden fangst, skimter de i morgenlyset en skikkelse på bredden. De skal, siger den mystiske fremmede, kaste nettet ud på højre side af båden, og da de gør det, fyldes nettet straks med så mange fisk, at det er umuligt for dem at trække det ind. Situationen minder Johannes om et tilsvarende mirakel, som Jesus gjorde flere år tidligere (se Luk 5,1-11), og da han siger det højt, kaster Peter straks alt, hvad han har i hænderne, springer ud af båden og svømmer i land.

Inde på bredden spørger Jesus tre gange Peter, om han elsker ham. Inden korsfæstelsen svor Peter, at han var villig til at gå i døden for Jesus (Joh 13,37), men som Jesus forudsagde, endte han med i stedet at fornægte ham tre gange (Joh 13,38). Nu er Peter ikke længere optaget af sig selv og sin egen formåen, men retter sit fokus på Jesus: ”Herre, du ved alt; du ved, at jeg har dig kær“ (Joh 21,17).

To gange bruger Jesus verbet agapaō, som betyder at elske, men Peter svarer konsekvent med phileō, som også betyder at elske, men i mere venskabelig forstand. Det tolker nogen som et udtryk for, at Peters kærlighed er mangelfuld. Men måske ligger der i Peters svar en erkendelse af, at han selv kommer til kort. Han ved, at han har spillet fallit og skal ikke risikere endnu engang at love mere, end han kan holde. Jesus bekræfter dog ikke mindre end tre gange, at netop den erkendelse gør Peter velegnet til tjeneste. Kun med blikket rettet mod Jesus Kristus kan vi tjene hans menighed.

Den forvandling, der sker med Peter, og den rolle, som han spiller i den første kristne menighed, er i sig selv et slående bevis på, at Jesus rent faktisk opstod fra de døde og mødte sine disciple efterfølgende. Det giver ingen mening, at Peter skulle spille så væsentlig en rolle i menigheden, hvis ikke Jesus selv i vidners påhør havde genindsat ham i tjenesten.

`Til eftertanke. Hvorfor er erkendelsen af, at vi kommer til kort, et skridt i den rigtige retning? Set i lyset af det, som Jesus gjorde for os på korset, har vi så noget at prale af?`