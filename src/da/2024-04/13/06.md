---
title:  Bliv i mig
date:   26/12/2024
---

`Hvordan er denne bemærkelsesværdige udtalelse et udtryk for den autoritet, som Jesus Kristus besidder? Joh 12,32`

I Johannesevangeliet drages vi mod Jesus, men kun såfremt vi ønsker at kende Gud og følge hans vej. De, der møder Jesus, tager enten imod lyset og vokser i troen, eller også famler de rundt i blinde, fordi de nægter at se. Nikodemus, kvinden ved brønden, den kongelige embedsmand, manden ved Betesda dam, de 5000, der fik stillet deres sult, Jesus’ brødre, de religiøse ledere, den blindfødte, Maria og Martha og Pilatus bestemte sig alle i mødet med Jesus for, hvordan de ville forholde sig til den sandhed og det lys, som han formidlede til dem.

Teologi ”nedenfra“ forsøger ud fra menneskelige ræsonnementer at afgøre, hvorvidt Gud eksisterer, og hvordan han i så fald er. Vi går ud fra, at vores fejlbarlige, faldne og fordomsfulde logik er den hellige, fuldkomne og alvidende Gud overlegen. Teologi ”nedenfra“ kan kun føre os på vildspor. Den har gjort det før og vil også gøre det i fremtiden (se Åb 14,1-12), når mennesker i forsøget på at overgå Gud påtvinger verden en dårlig erstatning.

`Hvad er hemmeligheden bag et sundt forhold til Gud og åndelig vækst? Joh 15,1-11`

Hemmeligheden er, at vi skal være forbundet med Jesus. Han er Guds ord, livets brød, verdens lys, døren til fårefolden, den gode hyrde, opstandelsen og livet, vejen, sandheden og livet, og det sande vintræ.

`Til eftertanke. Gud – Fader, Søn og Helligånd – virker som en magnet. Hvis ikke vi bevidst modsætter os Guds Ånds påvirkning, bliver vi tiltrukket af ham. ”Gud kommunikerer med os gennem sit ord. Der findes et utal af andre stemmer, vi kan lytte til, men Kristus advarer os imod dem, der påstår, at her er Kristus, eller der er Kristus. Gud må få det sidste og afgørende ord i vores liv. Hvordan kan så vide, at de ikke taler sandt, medmindre vi sammenholder det, de siger, med Bibelens ord?“ (Ellen White, The Advent Review and Sabbath Herald, 3. april, 1888).`