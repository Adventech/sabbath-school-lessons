---
title:  Teologi ”ovenfra“ eller ”nedenfra“
date:   25/12/2024
---

`Hvorfor opsøgte embedsmanden Jesus, og hvad var det for et problem, Jesus først måtte adressere? Joh 4,46-54`

Manden opsøgte Jesus, verdens lys, men han havde på forhånd bestemt sig for, at han kun ville tro, hvis Jesus helbredte hans søn. Denne mands teologi var så at sige ”nedenfra“. Det er den form for teologi, der på forhånd opstiller en række parametre, som Gud og hans ord helst skal holde sig indenfor. Menneskelig logik får, uanset hvor mangelfuld og stærkt begrænset den end er, det sidste ord, når det gælder tolkningen af Guds ord, og det er et alt for spinkelt grundlag at bygge sin tro på!

Teologi ”ovenfra“, derimod, tager udgangspunkt i troen på Gud og på hans ord (Joh 4,48; Joh 6,14-15; 2 Tim 3,16). Fordi vi går ud fra, at Bibelen er pålidelig, kan vi søge forklaringer i Bibelen selv. Det bliver således ikke tidens filosofi, men Bibelens verdenssyn, der farver vores forståelse af det, vi læser. Vores menneskelige synspunkter må altid vurderes i lyset af Guds ord og ikke omvendt.

Vi må have tillid til Bibelens ord, hvis vi skal have tillid til Jesus’ ord (Joh 5,46-47). ”Hvis I bliver i mit ord, er I sandelig mine disciple“ (Joh 8,31). ”Hans ord lader I ikke blive i jer, for ham, som han har udsendt, ham tror I ikke“ (Joh 5,38). ”Den, der forkaster mig og ikke tager imod mine ord, har mødt sin dommer: Det ord, jeg har talt, det skal dømme ham på den yderste dag. For jeg har ikke talt af mig selv; men Faderen, som har sendt mig, han har påbudt mig, hvad jeg skal sige, og hvad jeg skal tale“ (Joh 12,48-49).

At tage Guds ord til sig er andet og mere end passivt at tilegne sig information. Det indebærer desuden at gøre Guds vilje. Vi responderer altså aktivt på det, vi hører. ”Den, der vil gøre hans vilje, skal erkende, om min lære er fra Gud, eller om jeg taler af mig selv“ (Joh 7,17).

Det er et udtryk for kærlighed til Gud, at vi tager hans ord til os og handler på det. ”Den, der elsker mig, vil holde fast ved mit ord, og min fader vil elske ham, og vi skal komme til ham og tage bolig hos ham“ (Joh 14,23).

`Til eftertanke. Hvad er sammenhængen mellem kærlighed og lydighed i forholdet til Jesus? Hvorfor risikerer ”lydighed“, som ikke udspringer af kærlighed, at ende med lovtrældom?`