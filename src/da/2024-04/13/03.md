---
title:  Fokus på Jesus
date:   23/12/2024
---

`Hvad skal Peter ifølge Jesus ikke være så optaget af? Hvad skal han i stedet fokusere på? Joh 21,20-22`

Jesus har netop betroet Peter en opgave, og nu tilføjer han: ”Følg mig“ (Joh 21,19). Alt tyder på, at Peter tager opfordringen bogstaveligt, for idet han vender sig om, ser han, at også Johannes har slået følge med dem. ”Herre, hvad så med ham?“ spørger Peter (Joh 21,21).

Peter, der netop har fået et indblik i, hvordan han selv skal dø (Joh 21,18), vil nu vide, hvordan det skal gå Johannes, men Jesus henstiller til, at Peters fokus udelukkende skal være på at følge Jesus og ikke på, hvilken skæbne der venter de andre.

`Hvilken misforståelse opstod siden som følge af Jesus’ svar, og hvordan adresserer Johannes her den misforståelse? Joh 21,23-25`

”Hvis jeg vil, at han skal leve, til jeg kommer,“ siger Jesus til Peter, ”hvad angår det så dig? Følg du mig!“ (Joh 21,22). Siden rygtedes det, at Jesus ville komme igen i Johannes’ levetid, og hvis ikke det rygte blev manet til jorden, kunne Johannes’ død blive årsag til stor fortvivlelse og mismod i menigheden. Derfor retter Johannes misforståelsen med en bemærkning om, at det var et spørgsmål om Jesus’ vilje og ikke en profeti om, hvad der ville ske.

Vores fokus skal være på Jesus og ikke på de andre, hvilket er en passende optakt til ugens tema. Jesus og kun Jesus er vores frelser. Mennesker vil uvægerligt skuffe os og i værste fald såre os.

Tirsdag, onsdag og torsdag vil vi fokusere på, hvordan vi lærer Jesus at kende gennem hans ord, for uanset hvor behjælpelige andre kan være med råd og vejledning, er det Jesus og ingen anden, vi skal følge.

`Til eftertanke. Hvor ofte er du blevet skuffet af nogen, som du så op til? Hvad har den slags dårlige erfaringer lært dig?`