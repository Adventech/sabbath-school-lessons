---
title:  Helbredelsen af den blindfødte del 2
date:   09/10/2024
---

`Hvilke spørgsmål stillede de jødiske ledere, og hvad svarede den blindfødte? Joh 9,17-34`

Selvom Jesus er emnet for samtalen, er det ikke Jesus selv, der fører ordet. Beretningen, der jo oprindeligt handlede om synd med afsæt i spørgsmålet om synd (Joh 9,2), fortsætter nu i samme tråd. Farisæerne opfatter Jesus som synder, fordi han helbredte manden på en sabbat (Joh 9,16.24), ligesom de pure afviser den helbredte mands udsagn, da han jo er ”helt igennem født i synd“ (Joh 9,34).

Men efterhånden står det klart, at den blindfødte ikke bare fysisk, men også i åndelig forstand har fået øjnene op for, hvem Jesus er. Farisæerne, derimod, bliver tiltagende forvirrede og ude af stand til at se klart. Først bliver de gensidigt uenige, og til sidst erkender de selv, at ”hvor den mand er fra, ved vi ikke“ (Joh 9,29).

Johannes selv benytter anledningen til at påpege, hvem Jesus er, og netop her i Joh 9 væves tegn-temaet sammen med flere af evangeliets øvrige temaer. Endnu engang fastslår Johannes, at Jesus er verdens lys (Joh 9,5; se også Joh 8,12), og derudover beskæftiger han sig også med spørgsmålet om Jesus’ gådefulde herkomst. Hvem er han, hvor er han fra, og hvad er han kommet for at udrette? (Joh 9,12.29; Joh 1,14). Igen henvises der i teksten til Moses (Joh 9,28.29; Joh 5,45.46; 6,32), og endelig kommer Johannes også her ind på forsamlingens reaktioner. Nogle foretrækker mørket frem for lyset, mens andre kommer til tro på Jesus (Joh 9,16-18.35-41; Joh 1,9-16; 3,16-21; 6,60-71).

De religiøse lederes manglende evne til at se klart er skræmmende. Det kan næppe formuleres bedre, end den forhenværende blinde tigger gør det: ”Det er aldrig hørt før, at nogen har åbnet øjnene på en, der er født blind. Hvis den mand ikke var fra Gud, kunne han intet gøre“ (Joh 9,32-33). Og dog fatter de religiøse ledere, nationens åndelige vejledere, ingenting. Trods overvældende beviser nægter de at erkende, at Jesus er Messias. Heri ligger der også en advarsel til os om, at det desværre er muligt at lyve for sig selv!

`Til eftertanke. Hvordan passer det, som Paulus siger, med beretningen i Joh 9? Er det også sådan i dag?`