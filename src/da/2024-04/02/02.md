---
title:  Brød til fem tusind
date:   06/10/2024
---

I Johannesevangeliet 6,4-5 gør Johannes bevidst opmærksom på, at bespisningen af de fem tusind fandt sted netop, da påsken nærmede sig. I påsken fejrede man udfrielsen fra Egypten, og påskelammet blev slagtet i den førstefødtes sted – et offer, der symboliserede det, som Jesus gjorde, da han på korset påtog sig straffen for vores synd. ”Vort påskelam er“, som Paulus udtrykker det, ”Kristus“, der blev ”slagtet“ i vores sted (1 Kor 5,7).

”Han bar skylden for overtrædelse, og Faderen skjulte sit ansigt for ham, indtil hans hjerte brast og hans liv var forbi. Dette offer blev bragt, for at syndere kunne blive frelst“ (Ellen White, Mod en bedre fremtid, s. 435, 2. udg. DB 2012).

`Hvilke ligheder er der her mellem Jesus og Moses? Eller sagt på en anden måde: Hvad gjorde Jesus her, der skulle minde dem om dengang Gud ved Moses frelste sit folk? Joh 6,1-14`

Flere detaljer i beretningen sidestiller det, som Jesus gør, med det, som Moses i sin tid gjorde. Påsken, hvor man mindedes udfrielsen fra Egypten, nærmede sig. Jesus gik op på bjerget, ligesom Moses gik op på Sinaj. Jesus satte Filip på prøve, ligesom israelitterne i ørkenen blev sat på prøve. Der blev brød nok til alle på samme måde, som der i ørkenen var rigelige mængder manna, og der blev, ligesom dengang, noget til overs. Faktisk blev der 12 kurve til overs, en for hver af Israels 12 stammer. Og så var der folkets reaktion. ”Han er sandelig Profeten, som skal komme til verden,“ sagde de, og mente dermed den profet, som Moses i 5 Mos 18,5 havde forudsagt, da han sagde: ”Herren din Gud vil af din midte lade en profet som mig fremstå.“ Alt dette tyder på, at Jesus er den nye Moses, der er kommet for at frelse sit folk.

Johannes gør med denne beretning opmærksom på, at ikke alene gjorde Jesus tegn og undere, men han gjorde tegn og undere, der rummede en symbolik, som netop i deres kontekst burde være klar. Med sine undere henledte Jesus deres opmærksomhed på sin guddommelighed.

`Hvad lærer disse to tekster os om Jesus som Guds lam? Hvilken betydning har det i den forbindelse, at Jesus er guddommelig? Hvorfor er det, som disse tekster beskriver, så betydningsfuldt? Es 53, 4-7; 1 Pet 2,24`