---
title:  Opvækkelsen af Lazarus
date:   10/10/2024
---

Johannesevangeliet 11 er fuld af sorg: En elsket ven ligger syg (Joh 11,1-3), man sørger over hans død (Joh 11,19.31.33), søstrene begræder, at Jesus ikke var der for at forhindre Lazarus’ død (Joh 11,21.32), og Jesus selv græder (Joh 11,35).

Men Jesus venter helt bevidst to dage, inden han endelig sætter kurs mod Lazarus (Joh 11,6), og siger endda, at han er glad for, at han ikke kom før (Joh 11,14.15) – ikke fordi han er ligeglad, men fordi han ved, at det, der nu kommer til at ske, vil styrke deres tro.

Lazarus har ifølge vers 17-27 været død i fire dage. Hans lig er begyndt at rådne, og som Martha udtrykker det: ”Herre, han stinker allerede; han ligger der jo på fjerde dag“ (Joh 11,39). Der er ingen tvivl om, at miraklet pga. forsinkelsen gør endnu større indtryk. Hvem formår at opvække et menneske, der allerede er gået i forrådnelse? Kan der længere herske nogen tvivl om, at Jesus er Gud?

Gud er skaber og har som sådan også magt over døden, og Jesus benytter anledningen til at vise dem, hvem han er. ”Jeg er opstandelsen og livet,“ siger han, ”den, der tror på mig, skal leve, om han end dør. Og enhver, som lever og tror på mig, skal aldrig i evighed dø“ (Joh 11,25).

`Hvordan beviser Jesus, at det ikke bare er tomme ord? Joh 11,38-44`

Jesus har gjort den blinde seende (Joh 9,7) og derved vist, at han er verdens lys (Joh 8,12; 9,5). Nu giver han Lazarus livet tilbage (Joh 11,43-44) og viser derved, at han er opstandelsen og livet (Joh 11,25).

Jesus er livgiveren, Gud selv. Miraklet understøtter Johannes’ påstand om, at Jesus er guddommelig – at han er Guds søn – og at vi takket være ham har adgang til livet, når vi tror (Joh 20,30-31).

Mange tror ham da også (Joh 11,45). Men ironisk nok er der endnu nogle, der til trods for, at Jesus netop har vist, at han kan vække de døde til live, mener, at de ved at dræbe Jesus kan sætte en stopper for ham. Sikke et slående et eksempel på, hvor lidt vi mennesker indimellem fatter, og hvor stor en kontrast der er mellem os og den alvidende og almægtige Gud!