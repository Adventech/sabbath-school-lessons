---
title:  Helbredelsen af den blindfødte del 1
date:   08/10/2024
---

`Hvad kunne ifølge disciplene være årsagen til, at manden var blind? Hvordan viste Jesus dem, at de tog fejl? Joh 9,1-16`

Der var i disciplenes optik en direkte sammenhæng mellem sygdom og synd, og der findes da også en række gammeltestamentlige tekster, hvor det er tilfældet (se f.eks. 2 Mos 20,5; 2 Kong 5,15-27; 15,5; 2 Krøn 26,16-21). Men som beretningen om Job slår fast, er det langt fra altid sådan, det hænger sammen.

Jesus benægter ikke, at der er en sammenhæng mellem synd og lidelse, men vælger at fokusere på Gud fremfor på manden. ”Hverken han selv eller hans forældre har syndet,“ siger han, ”men det er, for at Guds gerninger skal åbenbares på ham“ (Joh 9,3). Beretningen har paralleller til skabelsesberetningen, hvor Gud formede mennesket af jord (1 Mos 2,7). Med jord giver Jesus manden det, som han manglede ved fødslen.

Hos Matthæus, Markus og Lukas følger beretningerne om helbredelse et bestemt mønster: sygdommen (lidelsen) identificeres, den syge bliver hjulpet hen til Jesus, den syge bliver helbredt, helbredelsen verificeres, og Gud lovprises. Beretningen i Joh 9 følger indtil vers 7 samme mønster, men, som det stort set altid er tilfældet hos Johannes, udløser miraklet en større debat. I dette tilfælde giver miraklet anledning til en længere diskussion mellem den helbredte mand og de religiøse ledere. Diskussionen kredser om to temaer, nemlig synd i kontrast til Guds mirakler og blindhed i kontrast til syn.

Af Joh 9,14 fremgår det, at miraklet blev gjort på en sabbat, hvilket ifølge de jødiske traditioner (ikke Bibelen) var en overtrædelse af sabbatsbuddet. I farisæernes øjne var Jesus altså lovbryder og kunne umuligt være sendt af Gud. ”Den mand er ikke fra Gud, for han overholder ikke sabbatten,“ erklærede de. Men den forklaring var det langtfra alle, der købte, for, som de sagde, ”hvordan kan et syndigt menneske gøre den slags tegn?“ (Joh 9,16).

Allerede her opstår der altså uenighed, og af den videre diskussion fremgår det, at alt imens den blindfødte i tiltagende grad får øjnene op for, hvem Jesus er, bliver de religiøse ledere tiltagende forvirrede og ude af stand til at se, hvem Jesus i virkeligheden er.

`Til eftertanke. Kan vi være så forblændet af traditioner og fastlåste tankemønstre, at vi overser vigtige sandheder?`