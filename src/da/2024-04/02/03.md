---
title:  ”Han er sandelig Profeten“
date:   07/10/2024
---

`Hvordan reagerede forsamlingen på det mirakel, de netop havde været vidne til? Hvordan benyttede Jesus anledningen til at fortælle dem, hvem han var? Joh 6,14-15.26-36`

Jøderne forventede en Messias, som kunne befri dem fra det romerske imperiums undertrykkelse. Noget af det vanskeligste i en krigssituation er at brødføde tropperne og tage sig af de syge og sårede, og Jesus havde ved sine mirakler tydeligt vist, at han kunne klare begge dele.

Men det var ikke derfor, Jesus var kommet, og det var ikke intentionen med miraklet. Miraklet, forklarede Jesus dem, var tegnet på, at han selv var livets brød – at Gud selv var kommet ned fra himlen for at give liv til verden. ”Jeg er livets brød,“ sagde Jesus. ”Den, der kommer til mig, skal ikke sulte“ (Joh 6,35).

Dette udsagn er den første af syv ”Jeg er“ udsagn i Johannesevangeliet. ”Jeg er“: ”livets brød“ (6,35), ”verdens lys“ (8,12), ”døren“ (10,7.9), ”den gode hyrde“ (10,11.14), ”opstandelsen og livet“ (11,25), ”vejen og sandheden og livet“ (14,6), ”det sande vintræ“ (15,1.5). I hvert af disse udsagn afslører Jesus noget vigtigt om sig selv, og formuleringen ”jeg er“ henviser til Anden Mosebog 3, hvor Gud identificerer sig for Moses som den store ”Jeg Er“ (se også Joh 8,58). Jesus er den store ”Jeg Er“. Men det forstod forsamlingen ikke.

”I deres utilfredshed spurgte de sig selv, hvorfor Jesus, når han kunne udføre så mange mirakuløse gerninger, som de selv havde set, så ikke kunne give hele sit folk sundhed, kræfter og rigdom, befri dem fra deres undertrykkere og ophøje dem til magt og ære? Den kendsgerning, at han hævdede at være den, som Gud havde udsendt, men alligevel afslog at ville være Israels konge, var et mysterium, som de ikke kunne fatte … Således åbnede de deres hjerter for vantro, og den sæd, som Satan havde sået, bar hans frugt med misforståelser og frafald“ (Ellen White, Jesu liv, s. 331).

De øjnede en chance for at berige sig selv her og nu og havde ikke øje for det, der har evig værdi.

`Til eftertanke. Hvordan undgår vi at blive så optaget af det materielle, at vi glemmer det, der har evighedsværdi?`