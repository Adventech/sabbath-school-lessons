---
title:  Til videre studium
date:   18/10/2024
---

Læs Ellen White, Jesu liv, kap. 1, ”Gud med os“.

”Herren Jesus Kristus, Guds søn, har altid eksisteret som et individ i egen ret og er dog ét med Faderen. Han var himlens herlighed og stolthed og øverstkommanderende over alle himmelske væsener. Den hengivenhed, hvormed englene tilbad ham, var fuldt ud fortjent og frarøvede ikke Gud noget. Sandheden om, at Kristus, allerede før verdens grundvold blev lagt, var ét med Faderen, er som lys fra Gud, der fortrænger mørket. Denne sandhed, som i sig selv er et uudgrundeligt og helt igennem ubegribeligt mysterium, kaster lys over en lang række ellers uforklarlige mysterier og sandheder“ (Ellen White, The Seventh-day Adventist Bible Commentary, bd. 5, s. 1126).

”Jesus har sagt: ‘Og når jeg er blevet ophøjet fra jorden, vil jeg drage alle til mig’ (Joh 12,32). Kristus skal åbenbares for synderen som den frelser, der døde for verdens synd. Og idet vi ser Guds lam på Golgatas kors, begynder frelsens mysterium at åbenbare sig i vores sind, og Guds godhed leder os til anger. Ved at dø for syndere udviste Kristus en kærlighed, der er ufattelig, og når synderen erkender denne kærlighed, blødgør den hjertet, påvirker sindet og vækker en dyb anger i sjælen …

Men hver eneste gang, de gør en indsats for en forandring ud fra et oprigtigt ønske om at gøre det rigtige, er det Kristi kraft, som påvirker dem. En indflydelse, som de ikke er bevidst om, påvirker sjælen, samvittigheden skærpes, og livet udadtil forandres. Og idet Kristus leder dem til at se hen til korset, til at betragte ham, som deres synder har gennemboret, bliver loven ramme for samvittigheden“ (Ellen White, Vejen til Kristus s. 28).

**Spørgsmål til drøftelse**

`Hvorfor lægger Johannes ud med at fokusere på Jesus som skaber? I hvor høj grad er skabelsen fundamentet for al teologi? Hvor væsentligt er det, at vores syn på skabelsen er i tråd med det, som Bibelen åbenbarer?`

`Tænk over spørgsmålet efter søndagsafsnittet. Hvordan ændres vores forståelse af det, der skete på korset, hvis det ikke var Gud, der ofrede sig, men en skabning som os? Hvad mister vi, hvis Jesus ikke er Gud?`