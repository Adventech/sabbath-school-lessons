---
title:  Temaer – herlighed
date:   17/10/2024
---

`Hvad mente Jesus med ordene: ”Fader, timen er kommet. Herliggør din søn, for at Sønnen kan herliggøre dig“? Joh 17,1-5`

Fokus for gårsdagens tema var mennesker og deres forhold til Jesus og til det, Jesus var kommet for at gøre. Dagens tema omhandler Gud og den større kosmiske fortælling, som også udspiller sig i Johannesevangeliet.

Den kosmiske fortælling introduceres i prologen. Jesus som Guds søn og universets Skaber. Alt det, der oprindeligt ikke eksisterede, eksisterer nu udelukkende takket være Jesus. ”Alt blev til ved ham, og uden ham blev intet til af det, som er“ (Joh 1,3). Og dog fik vi lov til at se hans herlighed, da han valgte at blive menneske og tog bolig iblandt os (Joh 1,14). Johannes anvender udtrykkene herlighed (doxsa: glans, pragt, berømmelse, ære) og herliggøre (doxsazō: at hylde, ære, lovprise, forherlige), når der er tale om at modtage menneskers anerkendelse såvel som Guds.

I Johannesevangeliet sættes herliggørelsen af Jesus i forbindelse med ”hans time“ – altså hans død (se også Joh 2,4; 7,30; 8,20; 12,23-27; 13,1; 16,32; 17,1). På korset herliggøres Jesus. Paradoksalt nok korsfæstede man Gud selv og udsatte ham således for en af romerrigets mest brutale og nedværdigende henrettelsesmetoder. Kontrasterne er slående her, hvor den kosmiske fortælling krydser den menneskelige.

Menneskeligt set døde Jesus i smerte og angst – en forhadt forbryder, svækket og alene med følelsen af at være forladt af Gud. Dette sorte syn på korset er særligt fremtrædende hos Matthæus og Markus (Matt 27,46; Mark 15,34). Men korset er samtidig kulminationen på det, som Jesus kom for at gøre, og særligt Lukas og Johannes betoner korsets herlighed (Luk 23,32-47; Joh 19,25-30). Korset symboliserer frelse, nåde, og på korset overgiver Guds søn sig tillidsfuldt til Gud Fader.

Guds herlighed træder paradoksalt nok klarest frem i det ydmygende øjeblik, hvor han frivilligt påtager sig hele verdens synd.

`Til eftertanke. Hvad siger det om syndens alvor, at Gud selv måtte ofre sig på korset for at frelse os?`