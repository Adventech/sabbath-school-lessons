---
title:  I begyndelsen – det guddommelige logos
date:   13/10/2024
---

`Hvad får vi her at vide om Ordet, Jesus Kristus? Joh 1,1-5`

Johannesevangeliet begynder således: ”I begyndelsen var Ordet, og Ordet var hos Gud, og Ordet var Gud“ (Joh 1,1). Denne ene vidunderlige sætning rummer en dybde, som vi dårligt kan fatte. Johannes vælger at indlede sit evangelium ligesom skabelsesberetningen. ”I begyndelsen,“ erklærer han, ”var Ordet.“ Ordet var altså allerede til stede, inden universet tog form. Jesus har altid eksisteret.

Og ”Ordet var hos Gud,“ fortsætter Johannes. Han er, forklarer evangelisten i vers 18, ”i Faderens favn“. Det kan være vanskeligt at forestille sig forholdet mellem Faderen og Sønnen, men ét er sikkert: de står i nær relation til hinanden.

Men ikke nok med det. ”Og Ordet var Gud,“ fortsætter Johannes minsandten. Hvordan kan Ordet på en og samme tid være hos Gud og selv være Gud? Svaret er, at den ubestemte artikel, en/et, ikke findes på græsk. På græsk findes kun den bestemte artikel, den/det/de, der jo henviser til en bestemt ting eller person.

I sætningen ”Ordet var hos Gud“ er den bestemte artikel foran Gud, og der er altså tale om en helt bestemt person, nemlig Gud Fader. Det står med andre ord: Ordet var hos Faderen. I sætningen ”og Ordet var Gud“ findes der ingen artikel, hvilket i denne sammenhæng må betyde, at Ordet er guddommelig. Jesus er Gud – ikke Gud Fader, men Gud Søn, og som sådan en del af guddommen.

Den udlægning bekræftes af apostlen selv, der i Joh 1,3-4 erklærer, at Jesus er skaberen af alt, hvad der er skabt. Alt det, der har en begyndelse – det, der er gået fra ikke at eksistere til at eksistere – har sit udspring i Jesus, Skaberen Gud.

”Fra evigheds dage var vor Herre Jesus Kristus ét med Faderen; han var ‘Guds billede,’ billedet af hans storhed og majestæt, ‘Guds herligheds glans’“ (Ellen White, Jesu liv, s. 12).

`Til eftertanke. Hvorfor er det vigtigt, om Jesus er guddommelig? Hvilken forskel ville det gøre, hvis Jesus var en skabning som os? Overvej dit svar og vær parat til at dele dine tanker med gruppen om, hvad Jesus’ guddommelighed betyder for troen.`