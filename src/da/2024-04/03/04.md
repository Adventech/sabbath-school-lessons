---
title:  At høre eller ikke høre Ordet
date:   15/10/2024
---

`Hvordan bliver Jesus modtaget? Joh 1,9-13`

Johannes beskriver i sin prolog (Joh 1,1-18) ikke alene Jesus Kristus, Ordet (logos), men også den modtagelse, han fik og til stadighed får. I Joh 1,9 kaldes Jesus ”det sande lys, som oplyser ethvert menneske“. Lyset oplyser verden og gør den forståelig. Som C.S. Lewis siger det: ”Jeg tror på kristendommen af samme årsag, som jeg tror på, at solen er stået op: ikke blot fordi jeg ser den, men fordi jeg takket være den ser alt andet“ (Fra et essay præsenteret i 1944: ”Is Theology Poetry?“, Samizdat University Press, 2014, s. 15).

Tænk over betydningen af det, som Johannes siger i vers 9. Lyset skinner på alle, men ikke alle værdsætter det. Et gennemgående tema i Johannesevangeliet er menneskers modtagelse af Jesus, og det tema introduceres her. Han kom til sine egne, Israels folk, men desværre fik han ikke den modtagelse, han havde fortjent. Langt de fleste afviste deres Messias.

I Romerbrevet kapitel 9-11 belyser Paulus samme tema, nemlig jødernes afvisning af Jesus, men, siger Paulus, det ser ikke så sort ud endda. Et stort antal jøder såvel som hedninger vil tage imod Jesus som deres Messias, og hedningerne har ikke noget at lade jøderne høre, ”for når du blev hugget af fra et vildt oliventræ, som du af naturen hørte til, og mod naturens orden blev podet ind på et ædelt oliventræ, hvor meget snarere vil så ikke de ægte grene blive podet ind på deres eget træ“ (Rom 11,24).

Johannes siger noget lignende her i Joh 1,12-13: Alle, der tager imod Jesus som deres Frelser bliver Guds børn, når de tror på hans navn.

Her har vi så den røde tråd, der forbinder prolog og konklusion. I Joh 20,31 forklarer apostlen evangeliets formål. ”Dette er skrevet,“ erklærer han, ”for at I skal tro, at Jesus er Kristus, Guds søn, og for at I, når I tror, skal have liv i hans navn.“ Indledning og konklusion danner således rammen om indholdet og fastslår, at evangeliets formål er, at mennesker skal blive frelst ved tro på Jesus Kristus som deres Frelser.

`Til eftertanke. På hvilken måde forvandler det dit liv, at du er Guds søn eller datter?`