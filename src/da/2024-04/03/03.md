---
title:  Ordet blev kød
date:   14/10/2024
---

`Hvad gjorde Jesus og altså Gud selv ifølge disse vers? Hvorfor er netop det så altafgørende? Joh 1,1-3.14`

Johannes lægger ikke ud med at introducere læseren for manden ”Jesus“ eller hans rolle som Messias/Kristus. Han begynder med logos, et begreb, som mange af datidens filosoffer benyttede sig af, når de enten ville beskrive universets systematiske opbygning eller det, der ligger til grund for begreber som fornuft, logik og rationale.

Den græske filosof Platon inddelte virkeligheden i to sfærer – den himmelske/metafysiske sfære og den jordiske/fysiske sfære, hvor den himmelske sfære, idéernes verden, er evig, uforanderlig og fuldkommen, mens den jordiske sfære er forgængelig, foranderlig og kun en ufuldkommen skygge af den himmelske. Logos betegnede i nogle filosoffers øjne det ubeskrivelige og abstrakte, der på en eller anden måde forbandt det evige og det forgængelige.

Men hos Johannes har logos en helt anden og langt mere konkret betydning. Sandheden, logos, fastholder han, er ikke noget abstrakt begreb. Logos er en person: Jesus Kristus, der blev kød og tog bolig iblandt os (Joh 1,14).

For Johannes er logos Guds Ord – Gud formidlet. Eller sagt på en anden måde: Gud valgte at gå så radikalt til værks for at vise os, hvem han er, at han ligefrem blev en af os. I Johannesevangeliet er logos den evige Gud selv, der vælger at lade sig begrænse af tid og rum for at kommunikere med os på det personlige plan. Den evige Gud blev menneske – en af os.

I Joh 1,14 erklærer apostlen, at logos ”blev kød og tog bolig iblandt os“. Det græske udtryk, der her oversættes ”tog bolig“ betyder egentlig at slå sit telt op. Johannes henviser således til 2 Mos 25,8, hvor israelitterne af Gud får besked på at bygge ham en helligdom, et telt, så han kunne bo iblandt dem. Jesus, Guds søn, lod sig på samme måde inkarnere. Han skjulte sin herlighed og blev menneske, så vi bedre kunne relatere til ham.

`Til eftertanke. Tænk over betydningen af det, som Johannes her skriver. Gud selv, Skaberen, blev menneske, en af os og slog sig ned midt iblandt os. Kan Guds kærlighed til os blive mere håndgribelig?`