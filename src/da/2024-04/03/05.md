---
title:  Temaer – tro/vantro
date:   16/10/2024
---

`På hvilke måder belyser disse tekster temaet tro/vantro? Joh 3,16-21; Joh 9,35-41; Joh 12,36-36`

Ifølge Johannesevangeliet kan mennesker tilsyneladende inddeles i to overordnede kategorier: dem, der tror på Jesus og tager imod ham som Messias, og dem, der til trods for, at de har fået rig anledning til at tro, vælger at afvise Jesus.

Disciplene tilhører den første kategori. Det samme gør Nikodemus (der er længe om at komme til tro), kvinden ved brønden og den blindfødte. Til den anden kategori hører farisæerne og ypperstepræsterne, forsamlingen, som blev bespist med fem brød og to fisk, og endog en af disciplene, nemlig Judas.

Det interessante i den sammenhæng er, at navneordet en tro (græsk pistis) ikke bruges i Johannesevangeliet. Verbet at tro (pisteuō), derimod, bruges 98 gange ud af de 241 gange verbet i alt bruges i hele Det Nye Testamente! At tro er altså et væsentligt tema hos Johannes. At blive kristen er et aktivt valg. At tro på Jesus er noget, vi gør. Troen er ikke en række trospunkter, men troen kommer til udtryk i handling og valg. Selv djævelen tror jo i teorien på Jesus (se Jak 2,19).

Forskellen på de troende og de vantro er ifølge Johannes deres indstilling til Jesus. De troende, eller rettere dem, der kommer til tro, er åbne over for ham, også når han konfronterer eller irettesætter dem. De er positive over for Jesus og vender ham ikke ryggen. Han er Lyset, der skinner på dem, og ved tro, ved at tro, bliver de Guds børn.

De vantro, derimod, er negativt indstillet over for Jesus og forsøger at bekæmpe ham. Ifølge Johannes foretrækker de mørket fremfor lyset. Det, Jesus siger, har de vanskeligt ved at acceptere. Han lever ikke op til deres forventninger og bryder med deres traditioner. De vælger at stille sig til doms over ham fremfor at lade hans lys afsløre deres inderste tanker og motiver. Det er særligt de religiøse ledere, der havde den indstilling, og det til trods for, at de som nationens åndelige ledere burde være de første til at tage imod Jesus.

`Til eftertanke. På hvilke måder udlever du troen på Jesus, fremfor at nøjes med en teoretisk tro på, at Jesus er Messias? Hvorfor er det vigtigt at kunne skelne mellem de to ting? (Se Matt 7,21-23).`