---
title:  Johannes’ disciple
date:   22/10/2024
---

Da to af Johannes’ disciple hørte ham erklære: ”Se, dér er Guds lam“ (Joh 1,36), gik det op for dem, at han måtte være den kommende Messias, som Johannes henviste til. Han måtte være opfyldelsen af de gammeltestamentlige profetier og den, hvis betydning ifølge Johannes langt overgik hans egen.

`Hvad gjorde de to disciple, da de hørte Johannes’ vidnesbyrd vedrørende Jesus? Joh 1,35-39`

De tilbragte hele dagen i selskab med Jesus, og det, som de oplevede, må have gjort et stort indtryk på dem. I hvert fald gik der ikke længe, før de begyndte at opsøge venner og familie og fortælle dem om Jesus. Den ene af de to disciple, Andreas, opsøgte straks sin bror, Simon, og sagde: ”‘Vi har mødt Messias’ – det betyder Kristus“ (Joh 1,41). Og knapt nok havde Andreas præsenteret sin bror for Jesus, før det stod klart, at Jesus allerede vidste, hvem han var: ”Du er Simon, Johannes’ søn,“ erklærede Jesus, ”du skal kaldes Kefas“ (Joh 1,42). Ikke alene vidste Jesus, hvem Simon var, han kendte ham allerede ud og ind. Jesus’ indgående kendskab til de mennesker, han mødte, er da også et gennemgående tema i Johannesevangeliet (se f.eks. Joh 2,24-25).

”Hvis Johannes og Andreas havde haft det samme vantro sind som præsterne og rådsherrerne, ville man ikke have fundet dem lyttende ved Jesu fødder. Så ville de være kommet til ham som kritikere for at bedømme hans ord … Men det gjorde disse første disciple ikke. De havde været modtagelige for Helligåndens kald gennem Johannes Døbers prædiken. Nu genkendte de den himmelskes lærers røst … Der faldt et guddommeligt lys over læren i de gammeltestamentlige skrifter. Sandhedens mangesidige emner stod i et nyt lys“ (Ellen White, Jesu liv, s.109).

Med sit evangelium forsøger Johannes således at belyse, hvem Jesus er, så de gode nyheder kan nå jorden rundt.

`Til eftertanke. På hvilke måder har Kristus forandret dit liv? På hvilke måder ønsker du, at han fortsat skal forandre dit liv?`