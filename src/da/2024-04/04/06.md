---
title:  Nikodemus’ vidnesbyrd
date:   24/10/2024
---

`Hvordan understøtter Nikodemus’ vidnesbyrd temaet i Johannesevangeliet? Joh 3,1-21`

Nikodemus var en respekteret underviser og et velanset medlem af Sanhedrinet. Hans vidnesbyrd spiller en væsentlig rolle i Johannesevangeliet af flere årsager. I sit møde med Jesus tiltalte han ham som ”Rabbi“, og idet han anerkendte, at de tegn, som Jesus gjorde, viste, at han var sendt af Gud, bekræftede han uforvarende, at Jesus vitterligt var Messias.

Nikodemus selv havde dog visse forbehold og anerkendte ikke i første omgang Jesus som Messias. Han så tegnene som beviser på, at Jesus havde et guddommeligt kald, men havde endnu ikke forstået, at de selvsamme tegn udpegede Jesus som opfyldelsen af de gammeltestamentlige profetier vedrørende Messias.

`Hvordan viser Jesus Nikodemus, at han er gennemskuet? Joh 3,3-21`

Jesus ved, hvad der gemmer sig i hjertet, og han går da også lige til sagen i sit svar til Nikodemus. Hedningerne trængte ifølge jøderne til omvendelse, men som Guds udvalgte folk mente de ikke, at det også gjaldt dem. Jøderne havde arvet en underfuld fortælling om Guds ledelse, der strakte sig helt tilbage til Abraham og havde således et forspring, hvad angår kendskabet til Gud (se Rom 3,1.2), men det i sig selv var langt fra nok. Vi frelses ikke i kraft af, at vi er født ind i en bestemt slægt eller er opvokset indenfor menigheden.

Jesus vover altså at foreslå Nikodemus det utænkelige, nemlig, at han, der er underviser og leder i Israel, ikke er frelst i kraft af sin herkomst, men ligesom alle andre må genfødes til et nyt liv ovenfra!

Jesus konfronterer Nikodemus med manglerne i hans viden. ”Du er lærer i Israel og forstår ikke det?“ (Joh 3,10). Hvordan kan det være, at du, hvis opgave det er at vejlede andre, tilsyneladende ikke ved noget så grundlæggende? Bebrejdelsen er ikke til at tage fejl af.

Nikodemus får så sandelig noget at tænke over, og senere i fortællingen ser vi resultatet af det natlige møde med Jesus, da Nikodemus i forbindelse med korsfæstelsen træder i karakter og slutter sig til Jesus’ efterfølgere (se Joh 19,39).

`Til eftertanke. Hvad vil det sige, at blive ”født på ny“, og hvorfor mon Jesus lagde så stor vægt på det?`