---
title:  Til videre studium
date:   25/10/2024
---

Læs Ellen White, Jesu liv, kap. 17, ”Nikodemus“.

”Nikodemus tog imod denne lære og tog den med sig. Han studerede Skrifterne på en ny måde, ikke for at diskutere teori, men for at kunne modtage liv for sjælen. Han begyndte at kunne se Himmelens rige, da han indvilligede i at lade sig lede af Helligånden …

Ved tro modtager vi Guds nåde; men det er ikke troen, som frelser os. Den har i sig selv ingen fortjeneste. Troen er den hånd, hvormed vi holder fast ved Kristus og tilegner os hans gerninger, midlet mod synd … Omvendelsen kommer fra Kristus, lige så sikkert som tilgivelsen gør det.

Men hvordan skal vi så blive frelst? ‘Ligesom Moses ophøjede slangen i ørkenen, sådan skal Menneskesønnen ophøjes’, og alle, der er blevet bedraget og bidt af slangen, har mulighed for at se og leve. ‘Se, dér er Guds lam, som bærer verdens synd’ (Joh 1,29). Lyset, der skinner fra korset, åbenbarer Guds kærlighed. Hans kærlighed trækker os til ham. Hvis ikke vi modarbejder denne tiltrækningskraft, vil vi blive ført til foden af korset med dyb anger over de synder, for hvis skyld Frelseren blev korsfæstet. Så frembringer Guds Ånd ved troen et nyt liv i mennesket. Tanker og ønsker bliver lydige mod Kristi vilje. Sind og hjerte skabes på ny i hans billede, som virker i os for at underordne alt under sig. Så står Guds lov skrevet i sind og hjerte, og vi kan sige med Kristus: ‘Jeg ønsker at gøre din vilje, Gud’ (Sl 40,9)“ (Ellen White, Jesu liv, s. 140-141).

**Spørgsmål til drøftelse**

`Johannes Døber kom for at bane vej for Jesus. Set udelukkende fra et menneskeligt perspektiv, hvor succesfuld vil du sige, at han var? Hvordan måler man egentlig succes, når det gælder noget åndeligt?`

`På et senere tidspunkt blev Johannes Døber oprigtigt i tvivl og stillede i den forbindelse Jesus en række spørgsmål (Matt 11,2.3; Luk 7,19). Hvad udløste disse spørgsmål, og hvordan kan Jesus’ respons hjælpe os med at fastholde troen?`

`Tal om, hvordan det kan gå til, at Nikodemus, en menighedsleder med en enorm viden, alligevel kunne være så uvidende om grundlæggende åndelige spørgsmål. Hvad kan vi lære af det?`