---
title:  Filip og Nathanael
date:   23/10/2024
---

`Hvilken konklusion var Filip åbenbart allerede nået til vedrørende Jesus? Joh 1,43-46`

Ligesom Andreas og Simon Peter var Filip fra Betsajda, og han opsøgte straks sin ven Nathanael for at fortælle ham om Jesus. Johannes døber havde kaldt Jesus ”Guds lam“, og Andreas havde sagt til Peter, at han havde fundet ”Messias“, men Filip gik skridtet videre. Jesus var, sagde han til Nathanael, ham, som Moses og profeterne havde forudsagt. Men vennen var tydeligvis skeptisk.

Nathanael nærede tydeligvis stærke fordomme mod den lille by Nazaret og mente ikke, at en så ubetydelig flække kunne fostre en konge. Fordomme hindrer os alt for ofte i at se andres værd, og Filip, der vidste, at det var formålsløst at argumentere, opfordrede Nathanael til selv at undersøge sagen. ”Kom og se!“ sagde han ganske enkelt, og det er netop, hvad Nathanael gjorde. Han kom og så.

`Hvordan bar Jesus sig ad med at overbevise Nathanael om, hvem han var, og hvad var Nathanaels reaktion? Joh 1,47-51`

Vi får ikke nogen detaljeret beskrivelse af, hvad de to ellers diskuterede, men det lykkedes tilsyneladende Filip at få Nathanael med, og takket være venskabet mellem de to, som tilsyneladende betød mere for Nathanael end hans fordomme, forandredes hans liv for altid.

”Se,“ siger Jesus om Nathanael, ”dér er sandelig en israelit, som er uden svig“ (Joh 1,47). Den helt igennem positive udtalelse står i skarp kontrast til den skepsis mht. til Jesus, som Nathanael netop har givet udtryk for (Joh 1,46), og Nathanael fatter ikke, hvordan Jesus kan udtale sig sådan om en, han aldrig før havde mødt.

`Til eftertanke. Men Jesus ved, at Nathanael netop har bedt Gud om at bekræfte, hvorvidt Johannes Døber har udpeget den rette Messias (se Ellen White, Jesu liv, s.110), og han afslører derfor over for Nathanael, at han ved langt mere om ham end som så. ”Jeg så dig,“ siger han, ”før Filip kaldte på dig, mens du var under figentræet“ (Joh 1,48), og mere skal der ikke til for at overbevise Nathanael. ”Rabbi,“ udbryder han straks, ”du er Guds søn, du er Israels konge!“ (Joh 1,49).`