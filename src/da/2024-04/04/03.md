---
title:  Guds lam
date:   21/10/2024
---

Jøderne forventede en Messias, der ville befri dem fra romerne. Formålet med Johannesevangeliet var at rette den misforståelse. Jesus, påpeger Johannes, var jo netop den konge, som profetierne henviste til. Hans rige var ikke af denne verden, og i overensstemmelse med profetierne var Jesus kommet for at ofre sig for verden og genoprette forbindelsen mellem Gud og hans folk.

`Hvad erklærer Johannes Døber her? Hvilket billede bruger han til at beskrive Jesus, og hvorfor er netop det billede centralt for forståelsen af, hvem Jesus var, og hvad han kom for at gøre? Joh 1,29-37`

Johannes Døber kalder Jesus Guds lam, og netop det udsagn understreger evangelistens pointe. Udsagnet bekræfter, at Jesus var kommet for at opfylde Guds løfte til menneskeheden i 1 Mos 3,15, og at han var den, som hele det jødiske offersystem pegede frem imod.

”Da Johannes ved Jesu dåb pegede på ham som Guds lam, faldt der nyt lys over Messias’ gerning. Profetens tanker var rettet mod Esajas’ ord: ‘Som et lam, der føres til slagtning’“ (Ellen White, Jesu liv, s. 107).

`Hvordan giver disse tekster os en større forståelse af, hvad det vil sige, at Jesus er Guds lam? Mark 10,45; Rom 5,6; 1 Pet 2,24`

Johannes lå ikke inde med en fuld forståelse af, hvad Jesus kom for at gøre, men ét var han sikker på, nemlig at Jesus var den lovede Messias. Jesus var opfyldelsen af profetierne.

`Til eftertanke. Tænk nærmere over, hvad det vil sige, at Jesus er ”Guds lam“. Hvilke billeder får du på nethinden? Hvordan kan henvisningen til det gammeltestamentlige offersystem bidrage til din forståelse af, hvad der skulle til, for at mennesker kan frelses?`