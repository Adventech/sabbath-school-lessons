---
title:  Johannes Døbers vidneudsagn
date:   20/10/2024
---

I sidste uge kunne vi konstatere, at udgangspunktet for Johannes er evangeliet om Jesus Kristus, Ordet, som er evig, og ved hvem alt andet er skabt. I den forbindelse introducerer evangelisten et vidne, som kan bekræfte det, nemlig Johannes Døber. Nogle jøder forventede to messias’er: én, som var af præsteslægt og én, som var af kongeslægt. Johannes Døber afviste, at han skulle være en af disse messias’er. Han var kommet, erklærede han, for at vidne om den ene sande Messias.

`Hvordan definerede Johannes Døber selv sin opgave? Joh 1,19-23`

De religiøse ledere sendte en delegation af præster og levitter til Johannes for at spørge ham, hvem han var. Hele Judæa ventede i spænding på Messias, og Johannes måtte sikre sig, at der ikke opstod misforståelser omkring hans egen rolle i den forbindelse (Joh 1,6-8). Klart og uden omsvøb erklærede han: ”Jeg er ikke Kristus“ (Joh 1,20).

”Jeg døber med vand,“ sagde Johannes, men ham, der kommer efter mig ”døber med Helligånden“ (Joh 1,26.33). ”Hans skorem,“ fortsatte han, ”er jeg ikke værdig til at løse“ (Joh 1,27). ”Efter mig kommer der en mand, som er kommet forud for mig, for han var til før mig“ (Joh 1,30). ”Han er Guds søn“, og jeg aflægger bare ”vidnesbyrd“ om, hvem han er (Joh 1,34).

`Hvad er ifølge disse vers Johannes’ rolle? Es 40,1-5; Joh 1,23`

På en tid, hvor man risikerede, at vejen var ujævn og ligefrem ufremkommelig, sendte man sommetider tjenere afsted for at jævne vejen, så kongen kunne komme sikkert frem. I overensstemmelse med profetien var Johannes kommet for at bane vejen for Jesus og sikre, at folket var klar til at modtage deres Messias.

`Til eftertanke. Har kristne i dag en opgave, der ligner Johannes Døberens?`