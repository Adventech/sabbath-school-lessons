---
title:  'Ydmyg og sagtmodig: Johannes Døber vidner igen'
date:   03/11/2024
---

Johannes Døbers vidnesbyrd var den direkte årsag til, at Andreas, Johannes, Peter, Filip og Nathanael valgte at følge Jesus. Det havde således ikke været overraskende, hvis Johannes Døber efter at have afgivet sit vidnesbyrd ikke længere figurerede i fortællingen. Men i Johannesevangeliet er det ikke tilfældet.

`Hvordan beskriver Johannes Døber hhv. sig selv og Jesus? Joh 3,25-36`

Johannes Døbers disciple og en unavngiven jøde diskuterede renselse, og debatten har sandsynligvis kredset om dåbens betydning (se Mark 1,4-5). Disciplene fremlagde sagen for Johannes i håb om, at han kunne afgøre sagen, idet de pointerede, at Jesus ”døber nu selv, og alle kommer til ham“ (Joh 3,26). Noget tyder på, at de var jaloux på Jesus og betragtede ham som en konkurrent.

Det havde været fuldt forståeligt, hvis Johannes også havde følt et stik af jalousi, men afklaret, som han var med sin mission, mindede han i stedet disciplene om, at han på intet tidspunkt har hævdet at være Kristus. Tværtimod. Hans opgave havde været at bane vejen for Kristus og vidne om ham (Joh 1,6-8).

For at illustrere sin pointe anvendte Johannes en bryllupsmetafor. Jesus er ”brudgom“, han selv er ”brudgommens ven“, og ”bruden“ er Guds folk (se Hos 2,16-23; Es 62,1-5). ”Han skal blive større,“ erklærede Johannes ydmygt, ”jeg skal blive mindre“ (Joh 3,30).

I Joh 3,31-36 sætter Johannes altså sin egen beskedne rolle som forløber for Messias op imod Jesus’ ubestridte suverænitet. Johannes’ vidnesbyrd peger udelukkende på Jesus. Ifølge Johannes har de, der tager imod Jesus i tro, evigt liv, mens de, der ikke tager imod Jesus, selv må stå til regnskab for deres handlinger over for Gud i dommen. Eller som det allerede blev fastslået tidligere i kapitel 3: ”For således elskede Gud verden, at han gav sin enbårne søn, for at enhver, som tror på ham, ikke skal fortabes, men have evigt liv. For Gud sendte ikke sin søn til verden for at dømme verden, men for at verden skal frelses ved ham“ (Joh 3,16.17).

`Til eftertanke. Hvad kan Johannes lære os om ydmyghed, og hvordan kan vi lære at udvise en lignende ydmyghed over for Gud og vores medmennesker?`