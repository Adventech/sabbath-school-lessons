---
title:  En ny forståelse af Messias’ rolle
date:   04/11/2024
---

`Hvordan er det, som Johannes Døber siger om Jesus, milevidt fra det, som folket forventede sig af Messias? Joh 1,32-36`

De undetrykte jøder så frem til, at Messias skulle befri dem fra romermagten og etablere en stærk og mægtig nation i Israel. Men Johannes kalder Jesus ”Guds lam“ og henviser således til Messias’ rolle som sonoffer – en reference, som nok de færreste af tilhørerne har forstået.

Med sit evangelium ønskede Johannes tydeligvis at ændre folks forståelse af Messias’ rolle og vise dem, hvordan Jesus i alle henseender var opfyldelsen af profetierne om kongen, der i stedet for at være politiker, general eller oprørsleder, skulle ofre sig for at sone verdens synd. Først senere, når alt var fuldført, skulle Messias komme igen og oprette sit evige rige (se Dan 7,18).

”Da Johannes ved Jesu dåb pegede på ham som Guds lam, faldt der nyt lys over Messias’ gerning. Profetens tanker var rettet mod Esajas’ ord: ‘Som et lam, der føres til slagtning’“ (Ellen White, Jesu liv, s. 107).

Johannes Døber siger selv i Joh 1,31: ”Jeg kendte ham ikke“, så hvordan kunne han vide, at Jesus var Messias? Svaret er, at Gud havde givet Johannes et tegn: ”Det er ham, du ser Ånden dale ned over og blive over, der døber med Helligånden.“ ”Jeg har set det,“ siger Johannes, ”og jeg har aflagt det vidnesbyrd, at han er Guds søn“ (Joh 1,33). Gud åbenbarede med andre ord for Johannes, at Jesus var Messias.

”Kristus [er] … Guds kraft og Guds visdom“ (1 Kor 1,24). Det er takket være Gud og Åndens overbevisende kraft, at vi med sikkerhed kan vide, at Jesus er Kristus. Johannesevangeliet vender hele tiden tilbage til netop det tema. Filosofi, videnskab og uddannelse kan ikke frelse os. Frelsen er fra Gud, og vi modtager den, når vi i tro og lydighed overgiver os til Jesus.

`Til eftertanke. Kan vi selv ræsonnere os frem til, at Jesus døde for vores skyld? Hvor væsentligt er det, at vi kender den bibelske fortælling og sætter os ind i, hvad den har at sige om Jesus?`