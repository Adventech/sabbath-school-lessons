---
title:  Folkeskarens vidnesbyrd
date:   07/11/2024
---

”På festens sidste og største dag stod Jesus frem og råbte: ’Den, der tørster, skal komme til mig og drikke. Den, der tror på mig, skal det gå, som Skriften siger: Fra hans indre skal der rinde strømme af levende vand’“ (Joh 7,37-38).

Ifølge Johannes udtalte Jesus sig ved adskillige lejligheder særdeles frimodigt om sig selv og sin mission. Ovenstående citat er endnu et eksempel på, hvad Jesus hævdede om sig selv.

`Hvordan reagerede forsamlingen på det, som Jesus sagde i forbindelse med løvhyttefesten? Joh 7,37-53`

Nogle mente, at Jesus var profeten, som Moses flere århundreder tidligere havde forudsagt (se 5 Mos 18,15-19). Andre mente, at Jesus var Messias eller Kristus, men blev modsagt af dem, der fastholdt, at Messias ikke skulle komme fra Galilæa. Han skulle være af Davids slægt og fødes i Betlehem, argumenterede man tilsyneladende uvidende om, at Jesus jo netop opfyldte begge kriterier (se Matt 1 og 2).

Selv tempelvagterne, der var udsendt for at pågribe Jesus, blev slået af hans veltalenhed og den myndighed, han udstrålede, og vovede ikke at lægge hånd på ham. ”Er der da nogen af Rådets medlemmer eller af farisæerne, der tror på ham?“ (Joh 7,48) spurgte farisæerne sarkastisk, da tempelvagterne kom tilbage med uforrettet sag, og her ser Johannes sit snit til at gøre læseren opmærksom på, at en af rådets mest respekterede medlemmer, Nikodemus, rent faktisk kom Jesus til undsætning og aktivt modarbejdede rådets forsøg på bagvaskelse. ”Vores lov dømmer da ikke et menneske,“ protesterede han, ”uden at man først har hørt på ham og fået rede på, hvad han har gjort?“ (Joh 7,51).

Nikodemus’ forsvar af Jesus er ikke i sig selv et bevis på, at han anerkendte ham som Messias, men set i lyset af det, som han siden gør for Jesus i forbindelse med korsfæstelsen (se Joh 19,39-40), er der noget, der tyder på det.

Svaret på spørgsmålet om, hvorvidt nogle af rådsmedlemmerne selv var kommet til tro på Jesus, er altså efter alt at dømme et ja. Mindst én af farisæerne troede på ham.

`Hvad var rådsmedlemmernes syn på de folkeskarer, der fulgte Jesus? Hvad kan vi lære af det? Joh 7,49`