---
title:  Accept og afvisning
date:   05/11/2024
---

Vi har tidligere læst fortællingen om bespisningen af de 5.000 i Johannesevangeliet 6, men den sidste del af beretningen lod vi ligge. Den vil vi nu studere nærmere.

`Hvad var ifølge Jesus vanskeligt for folk at acceptere? Joh 6,51-71`

På mirakuløs vis var folkeskaren netop blevet bespist, og nu ville de krone Jesus til konge (Joh 6,1-15). Men sådan skulle det ikke gå. I synagogen i Kapernaum kom Jesus sidenhen ind på, hvad miraklet i bund og grund handlede om. ”Jeg er livets brød,“ sagde han, ”og det brød, jeg vil give, er mit kød, som gives til liv for verden“ (Joh 6,35.51).

Da det gik op for dem, at Jesus ikke havde tænkt sig at regere her og nu, blev de skuffede. De var mere optaget af det, der hørte denne verden til, end af det, der havde med Gud at gøre, og Jesus levede ganske enkelt ikke op til det, som de havde forventet sig af Messias. De nægtede at lade sig omvende, hvis det betød, at de måtte ændre tankegang og acceptere Jesus som Messias, og ”efter dette var der mange af hans disciple, der forlod ham“ (Joh 6,66).

Rent menneskeligt må det have været svært for Jesus. Det føles godt at få anerkendelse, og hvem vil ikke gerne være vellidt? Modsat er det nedslående, når man oplever, at omgivelserne trækker sig og stiller spørgsmålstegn ved éns integritet. ”Vil I også gå jeres vej?“ spurgte Jesus de tolv, og Peters respons er et enestående vidnesbyrd om, hvem Jesus er, og hvad han tilbyder. ”Du har det evige livs ord,“ sagde Peter, ”og vi tror, og vi ved, at du er Guds hellige“ (Joh 6,68-69).

Disciplene havde nu fulgt Jesus i adskillige år. De havde oplevet hans mirakler og hørt hans ord. De vidste af erfaring, at der ikke fandtes nogen som ham, og de var efterhånden overbeviste om, at uanset, hvor besynderligt det, som Jesus gjorde og sagde, kunne forekomme, så var han Messias. Først efter Jesus’ død og opstandelse begyndte det egentlige formål med hans komme så småt at gå op for dem.

`Til eftertanke. Er det altid flertallet, der har ret? Hvorfor er det vigtigt at huske, at flertallet langt fra altid har ret, særligt hvad mindre populære sandheder angår?`