---
title:  Faderens vidnesbyrd
date:   06/11/2024
---

Johannesevangeliet indleder med at placere Ordet (logos) hos Gud, nærmere bestemt Gud Fader (Joh 1,1). Da Ordet blev kød, udpegede Helligånden Jesus for Johannes ved som en due at dale ned over ham i dåben. Men også Faderen bevidnede, at Jesus var Messias.

`Hvad siger Jesus her om Faderen? Joh 5,36-38`

Ifølge Jesus er det Faderen, der står bag de mirakler, han udfører, og han siger rent ud, at Faderen ikke bare har udsendt ham, men også vidner om ham.

`Hvad siger Faderen om Jesus? Matt 3,17; 17,5; Mark 1,11; Luk 3,22; 2 Pet 1,17-18`

Ved Jesus’ dåb er både Faderen og Helligånden til stede for at markere, at nu tager Jesus fat på sin opgave. I den forbindelse bekræfter Faderen, at Jesus er hans elskede søn, som han er godt tilfreds med, men det er bestemt ikke sidste gang, Gud Fader ifølge Johannes bekræfter, hvem Jesus er. Langt senere, da situationen for alvor spidser til, taler Faderen igen.

Beretningen nærmer sig sit klimaks, og snart har Jesus fuldført det, som han er kommet for at gøre. Forgæves har de religiøse ledere forsøgt at standse ham (se Joh 12,19), og de er derfor mere end nogensinde opsat på at få Jesus ryddet af vejen, men folkeskarerne er begejstrede. Rygtet om Lazaraus’ opstandelse er nået vidt omkring (Joh 12,17,18), og man flokkes om Jesus. Også en delegation af jøder fra Grækenland, der i anledning af påsken er valfartet til Jerusalem, forsøger at få Jesus i tale.

”Fader herliggør dit navn“ beder Jesus (Joh 12,28), og Gud svarer prompte: ”Jeg har herliggjort det, og jeg vil atter herliggøre det“ (Joh 12,28).

Jesus’ død på korset er kulminationen af det, som Jesus kom for at udrette. På korset herliggøres Guds navn. Endnu engang bekræftes det altså, at Jesus er Guds lam, der bærer verden synd. Ved sin død løskøbte han os, og for den, der tror, er der derfor ikke længere noget regnskab, der skal gøres op.