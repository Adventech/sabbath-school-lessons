---
title:  Den tomme grav
date:   18/12/2024
---

`Hvilken betydning har det, der sker i disse vers, for os? Joh 20,1-7`

Jesus døde sent fredag eftermiddag og opstod tidligt søndag morgen. Fordi sabbatten nærmede sig, blev han begravet i al hast, og man sprang balsameringen over. Trods deres kærlighed til Jesus opsøgte hans efterfølgere ikke graven på sabbatten (se også Mark 16,1 og Luk 23,56), men først tidligt søndag morgen begav nogle kvinder sig til graven med vellugtende salver i håb om at salve hans legeme. Til deres forfærdelse opdagede de, at stenen ikke længere beseglede indgangen. Graven var tom.

Maria Magdalene var blandt kvinderne, der ankom tidligt om morgenen, og hun løb straks afsted for at fortælle Peter og Johannes, hvad hun havde set. De to mænd løb så derhen, og Johannes nåede først frem. Han bøjede sig ned og så de efterladte linnedklæder, men gik ikke ind.

Peter, derimod, gik helt ind i graven og kunne konstatere, at det klæde, som Jesus havde haft over hovedet, lå pænt rullet sammen lidt væk fra de øvrige ligklæder.

`Hvilken betydning havde det, at ligklæderne var efterladt således? Joh 20,8-10`

Johannes fulgte Peter ind i gravkammeret, og i Joh 20,8 står der, at det syn, der mødte ham, overbeviste ham om, at Jesus var opstået. Hvordan kan det være, at det netop var synet af ligklæderne og det sammenrullede klæde til hovedet, der gjorde udslaget?

For at besvare det spørgsmål, må vi overveje, hvilke årsager der kunne være til, at graven var tom. Det mest oplagte ville nok være gravrøvere. Men den forklaring falder til jorden af tre årsager. For det første var graven ifølge Matthæusevangeliet stærkt bevogtet (Matt 27,62-66). For det andet er det nok de færreste gravrøvere, der målrettet går efter liget, og for det tredje vil gravrøvere næppe tage sig tid til at folde ligklæderne pænt. Ikke så sært at det netop var de pænt sammenrullede linnedklæder, der overbeviste Johannes om, at Jesus måtte være opstået.