---
title:  ”Det er fuldbragt“
date:   17/12/2024
---

På latin, græsk og hebraisk satte Pilatus trods jødernes protester følgende indskrift på korset: ”Jesus fra Nazaret, jødernes konge“ (Joh 9,19). Indskriften står i Johannesevangeliet som et vidne om, hvem Jesus var, og markerer, at det var på korset, at Jesus kronedes til konge. Jesus, jødernes sande konge, var kommet for at frelse sit folk, men blev afvist og henrettet som en gemen forbryder.

”En højere magt end Pilatus eller jøderne havde foreskrevet anbringelsen af denne indskrift over Jesu hoved. Den var efter Guds forsyn bestemt til at animere til tankevirksomhed og udforskning af Skrifterne“ (Ellen White, Jesu liv, s. 658).

`Hvilken rørende scene er vi vidne til i forbindelse med korsfæstelsen? Joh 19,25-27`

Blandt dem, der stod ved foden af korset den dag, var Johannes, den elskede discipel, og Maria, Jesus’ mor. Mange år tidligere, da Josef og Maria bar Jesus frem for Gud i templet, havde Simeon forudsagt netop dette øjeblik (se Luk 2,34-35), og nu, få minutter inden sin død, sagde Jesus henvendt til sin mor: ”Kvinde, dér er din søn“, og henvendt til Johannes sagde han: ”Dér er din mor“ (Joh 19,26-27).

`Hvad ligger der i Jesus’ sidste ord: ”Det er fuldbragt“? Joh 19,28-30`

Både i vers 28 og vers 30 bruges det græske verbum teleō (at afslutte, gennemføre, udføre), men derudover optræder der i vers 28 et beslægtet ord, der henviser til, at ”Skriften skulle opfyldes“ nemlig teleioō (at afslutte, fuldende, opfylde). Det står altså klart, at midt i rædslerne er der noget stort under opsejling – noget er i færd med at blive opfyldt, afsluttet, gennemført og fuldendt.

Jesus siger: ”Det er fuldbragt“, for nu fuldfører han den opgave, som Faderen i sin tid betroede ham.

`Til eftertanke. Hvad betyder det for hver enkelt af os, at ”Det er fuldbragt“? Hvad var det, der blev gennemført, og hvad har det for konsekvenser i vores liv?`