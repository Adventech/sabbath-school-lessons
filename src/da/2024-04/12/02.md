---
title:  Hvad er sandhed?
date:   15/12/2024
---

I Johannesevangeliet kapitel 18 vers 28-32 er det ikke jødernes afhøring af Jesus, der interesserer Johannes, men derimod ordvekslingen mellem Pilatus og Jesus.

`Hvad taler Pilatus med Jesus om? Joh 18,33-38`

Statholderen spørger Jesus, om han er jødernes konge (Joh 18,33), og selvom det er første gang denne titel bruges om Jesus, er det langt fra den sidste. Er det noget, som du selv finder på, eller er det noget, du har hørt andre sige, spørger Jesus, og nu er det Pilatus og ikke Jesus, der bliver stillet til vægs. Læseren ved allerede, at Jesus er konge, men spørgsmålet er, om statholderen egentlig er klar over, hvem han taler til.

”Er jeg måske jøde?“ udbryder PiIatus, tydeligvis irriteret over det nærgående i Jesus’ spørgsmål. ”Det er dit eget folk og ypperstepræsterne, som har udleveret dig til mig. Hvad har du gjort?“ (Joh 18,35). Forblændet af sine fordomme, distancerer Pilatus sig fra sandheden.

Da Jesus svarer, at hans rige ikke er af denne verden (Joh 18,36), er Pilatus klar over, at Jesus på ingen måde frasiger sig kongetitlen. Men Jesus har mere på hjerte: ”... derfor er jeg kommet til verden, for at jeg skal vidne om sandheden. Enhver, som er af sandheden, hører min røst“ (Joh 18,37).

”Hvad er sandhed?“ spørger Pilatus (Joh 18,39), men venter tydeligvis ikke noget svar. I stedet træder han udenfor i et forsøg på at redde Jesus fra pøbelen.

Sandhed er et gennemgående tema i Johannesevangeliet. Jesus er Ordet (logos, Joh 1,1-5), og Ordet er lys og sandhed i modsætning til mørke og bedrag. Han er fuld af nåde og sandhed (Joh 1,14), for nåden og sandheden kom ved Jesus (Joh 1,17). Johannes Døber vidnede om sandheden (Joh 5,33). Jesus bekræftede, at Faderen er ”sanddru“ (Joh 7,28), og Jesus selv hørte sandheden af Faderens egen mund (Joh 8,40). Jesus er ”vejen og sandheden og livet“ (Joh 14,6), og Guds ord er ”sandhed“ (Joh 17,17). Trods sit spørgsmål gik Pilatus takket være sine fordomme, sine livsvalg og det pres, som han var underlagt, glip af anledningen til at lære sandheden at kende.