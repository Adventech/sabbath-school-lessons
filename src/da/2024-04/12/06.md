---
title:  Jesus og Maria
date:   19/12/2024
---

`Hvordan ved vi, at det endnu ikke var gået op for Maria Magdalene, hvorfor graven var tom? Joh 20,11-13`

Det var på Marias foranledning, at Peter og Johannes opsøgte graven og fandt den tom (Joh 20,2), men Maria selv vendte tilsyneladende først tilbage senere. Som om de sidste dages rædsler ikke havde været slemme nok, måtte hun nu se i øjnene, at graven var tom, og Jesus’ lig var væk, men da hun en sidste gang kastede et blik ind i gravhulen, fik hun sig noget af et chok. To engle havde indtaget graven og sad netop der, hvor Jesus havde ligget. ”Kvinde,“ spurgte de hende, ”hvorfor græder du?“ (Joh 20,13). ”De har flyttet min Herre,“ svarede hun grådkvalt, ”og jeg ved ikke, hvor de har lagt ham“ (Joh 20,13).

`Hvornår gik det op for Maria, at Jesus var i live? Joh 20,14-18`

Gennem tårevædede øjne anede Maria, at der stod nogen bag hende. Også han spurgte: ”Kvinde, hvorfor græder du? Hvem leder du efter?“ (Joh 20,15). I den tro, at hun taler med havemanden, spurgte hun ham, om han eventuelt vidste, hvad der var blevet af Jesus.

Den fremmede sagde kun ét ord, nemlig ”Maria“, men det gjorde en verden til forskel. Maria genkendte Jesus’ stemme og udbrød: ”Rabbuni – det betyder Mester“ (Joh 20,16). ”Jeg stiger op til min fader og jeres fader,“ forklarede Jesus hende, ”til min Gud og jeres Gud“ (Joh 20,17), og hun skulle hilse disciplene og fortælle dem, at hun personligt havde set og talt med den opstandne Herre (Joh 20,18).

`Hvilken betydning ville det have for vores kristentro, hvis ikke vi troede på, at Jesus er opstået? 1 Kor 15,12-20`