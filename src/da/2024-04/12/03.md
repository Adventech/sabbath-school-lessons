---
title:  Se, her er manden!
date:   16/12/2024
---

`Hvordan forsøgte Pilatus at vende folkestemningen? Joh 18,38-19,5`

Pilatus var ikke interesseret i, hvad Jesus havde at sige om sandheden. I stedet gik han udenfor i et forsøg på at vende folkestemningen, men hans forhandlingstaktik gav bagslag.

Ved påsketid, erklærede Pilatus, var det skik, at man frigav en fange, og han foreslog, at man i den anledning frigav ”jødernes konge“. Men sådan skulle det ikke gå, for så opsat var pøbelen tilsyneladende på at slippe af med Jesus, at de forlangte at få forbryderen Barabbas frigivet i stedet for den uskyldige Jesus.

Nu begyndte mishandlingen og ydmygelsen af Jesus. De romerske soldater flettede en krone af torne, hængte en purpurkappe om ham og lod som om, de hyldede ham som jødernes konge. Under store latterbrøl tiltalte de ham, som var han romersk kejser.

Pilatus, der håbede på, at folket ville få ondt af Jesus, førte ham nu frem for dem forslået og iført purpurkappe og tornekrone. Johannes beskriver, hvordan Pilatus, idet han førte Jesus frem for folket iklædt kongedragt, råbte: ”Se, her er manden!“ (Joh 19,5), og det er tydeligvis meningen, at læseren skal huske Johannes Døbers ord: ”Se, dér er Guds lam, som bærer verdens synd“ (Joh 1,29). Ironisk nok var det den hedenske statholder, der iklædte Messias kongedragt og præsenterede ham for det jødiske folk.

Men pøbelen insisterede fortsat på, at Jesus skulle korsfæstes, fordi han, som det fremgår af Joh 19,6-16, gjorde krav på at være Guds søn. Pilatus, der nu var decideret utryg ved situationen, gjorde endnu et forsøg på at tale dem fra det, men de jødiske ledere, der var klar over, at Pilatus ikke havde ret til at løslade en fange, der gjorde krav på kejsertitlen, råbte: ”Vi har ingen anden konge end kejseren.“

Med andre ord: hvis Pilatus løslod Jesus ville de anklage ham for forræderi mod den romerske kejser. Hadet til Jesus overgik tydeligvis hadet til den romerske besættelsesmagt, og jøderne var tilsyneladende villige til at opgive drømmen om national selvstændighed, hvis de derved slap af med Jesus.

`Til eftertanke. Det er skræmmende, at nationens åndelige lederskab råbte død over deres Messias, mens en hedensk statholder forgæves forsøgte at tale hans sag! Hvad kan vi lære af det?`