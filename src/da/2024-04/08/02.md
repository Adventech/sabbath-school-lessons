---
title:  Tegn og undere
date:   17/11/2024
---

Udover miraklerne har Johannes i sit evangelium også valgt at fokusere på nogle af de diskussioner af mere teoretisk karakter, der udsprang af de tegn og undere, som Jesus gjorde.

Tegn og undere beviser ikke sig selv, at Jesus er Messias. Andre profeter – selv de falske af slagsen – har i tidens løb gjort tegn og undere, og det er derfor vigtigt for Johannes at påpege, at Jesus ikke bare var den seneste af en lang række mirakelmagere. De tegn, som Johannes beretter om i sit evangelium, er således nøje udvalgt med henblik på at bevise, at Jesus er kommet ovenfra som repræsentant for Gud Fader selv.

`Hvordan beskrives forholdet mellem Jesus og Gud Fader i disse vers? Hvilken rolle spiller de tegn og undere, som Jesus gjorde, i den forbindelse? Joh 5,17.20.36-38`

De tegn, som Jesus gjorde, skulle vise, at Jesus og Faderen fungerede som én enhed. De var ét, og, som Jesus selv udtrykte det: ”Faderen er i mig og jeg i Faderen“ (Joh 10,38; se også Joh 14,10-11).

Jesus var kommet for at gøre de gerninger, som Faderen havde givet ham at fuldføre, og det, som han gjorde, vidnede med al ønskelig tydelighed om, hvem han var udsendt af. Men, som vi allerede har set, var der trods mægtige tegn og undere og vidnesbyrd fra utallige øjenvidner alligevel nogle, der ikke lod sig overbevise.

De religiøse ledere spurgte Jesus: ”‘Hvor længe vil du holde os hen? Hvis du er Kristus, så sig os det ligeud.’ Jesus svarede dem: ‘Jeg har sagt det til jer, og I tror det ikke. De gerninger, jeg gør i min faders navn, de vidner om mig’“ (Joh 10,24-25).

Hvis Jesus havde sagt ligeud, at han var Messias, var han straks blevet arresteret af de religiøse ledere, men Jesus var klar over, hvad de pønsede på, og han nøjedes derfor med at henvise til de tegn og undere, som han havde gjort. Så længe diskussionen forblev på det teoretiske plan, kunne jøderne uden videre benægte, at Jesus var Messias, men de tegn og undere, som Jesus gjorde – tegn og undere, der viste, hvem han var og hvorfra han kom – kunne de ikke bortforklare.

`Til eftertanke. Hvordan undgår vi selv at blive forhærdede? Stritter vi indimellem – bevidst eller ubevidst – imod, når Gud forsøger at nå igennem til os og forvandle vores liv?`