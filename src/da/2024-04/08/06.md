---
title:  Nedenfra
date:   21/11/2024
---

Johannes gør det klart, at Jesus er den lovede Messias, som det jødiske folk så længe har sukket efter. Alligevel bekæmpede de religiøse ledere – folkets åndelige vejledere – ham med næb og klør. Hvorfor?

`Hvad var de religiøse lederes indstilling til Jesus? Hvilke tekster forklarer, hvorfor så mange afviste ham? Joh 8,12`

Jesus konstaterede, at de religiøse ledere intet kendskab havde til Gud Fader (Joh 8,19). Disse mænd, der om nogen burde kende Gud, løj for sig selv. Alt, hvad Jesus sagde og gjorde, vidnede om, at han var udsendt af Faderen, men så knyttet var de til deres egne traditioner og teorier, at de ganske enkelt nægtede at anerkende det.

”I er nedenfra,“ sagde Jesus (Joh 8,23). Trods deres religiøsitet var de med andre ord hverken åndelige eller gudfrygtige. Deres gudsfrygt begrænsede sig til ”det ydre“ (2 Tim 3,5). Udadtil var de fromme, men troen stak ikke særligt dybt.

”Dette folk dyrker mig med munden og ærer mig med læberne,“ havde Gud sagt om Israels folk århundreder tidligere, ”men deres hjerte er langt borte fra mig, og deres gudsfrygt er tillærte menneskebud“ (Es 29,13). Netop det skriftsted brugte Jesus om farisæerne og de skriftkloge: ”Forgæves dyrker de mig, for det, de lærer, er menneskebud“ (Mark 7,7). Deres religiøse filosofier og leveregler var ”af denne verden“, og, som Jesus selv formulerede det, ”jeg er ikke af denne verden“ (Joh 8,23). Ikke alene løj de religiøse ledere for sig selv, de var i fuld gang med at føre andre vild.

Lykkeligvis endte netop denne samtale ifølge Johannes med, at mange kom “til tro på ham” (Joh 8,30). Trods de jødiske lederes svigt var der tilsyneladende mange, der formåede at drage deres egne konklusioner om Jesus.

`Til eftertanke. Hvad kan vi lære af denne ordveksling? Hvordan kan vi være ”ovenfra“ og ikke ”nedenfra“, og hvordan kan vi vide, hvad der er hvad?`