---
title:  Bibelens autoritet
date:   18/11/2024
---

Udover tegn og vidneudsagn henviser Johannes desuden til Det Gamle Testamente. Jesus, påpeger han, opfylder til punkt og prikke profeternes forudsigelser vedrørende den kommende Messias, og her er han helt i tråd med de øvrige nytestamentlige forfattere, der alle henviser til og bekræfter Det Gamle Testamentes autoritet. Belæggene for, hvem Jesus var, hvor han kom fra, hvad han gjorde, og hvad han fremover vil gøre, henter de nytestamentlige forfattere i de gammeltestamentlige skrifter.

`Hvad siger Jesus selv om Bibelens autoritet? Joh 5,39-40.47`

I samtlige evangelier henviser Jesus igen og igen til beretninger i Det Gamle Testamente, der illustrerer, hvem han er, og hvad han er kommet for at gøre. I sin samtale med Nikodemus henviser Jesus f.eks. til 4 Mos 21,5-9: ”Ligesom Moses ophøjede slangen i ørkenen, sådan skal Menneskesønnen ophøjes“ (Joh 3,14). Ikke alene anvender Jesus her teksten som illustration, men han hævder ligefrem, at han selv er den Messias, som slangen i beretningen allerede dengang repræsenterede.

Og det er ikke bare Jesus selv, der ser sammenhængen mellem de gammeltestamentlige profetier og Jesus. I begyndelsen af sit evangelium citerer Johannes f.eks. Filip, der siger: ”Ham, som Moses har skrevet om i loven, og ligeså profeterne“ (Joh 1,45).

`I hvor høj grad vægtede både Jesus og Johannes Bibelens autoritet? Hvad betyder det for vores forhold til Bibelen? Joh 13,18; Joh 17,12; Joh 19,24.28.36`

`Til eftertanke. Hvordan undergraves Bibelens autoritet i dag?`