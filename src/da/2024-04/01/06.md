---
title:  Hvad hævder Jesus?
date:   03/10/2024
---

Johannes benytter miraklet ved Betesda dam til at understrege, hvem Jesus er. Ni vers omhandler selve miraklet, mens de resterende 40 (se nedenfor) omhandler ham, der gjorde miraklet.

`Hvorfor forfulgte man Jesus for det, han gjorde på en sabbat? Joh 5,16-18`

Umiddelbart kunne Joh 5,18 opfattes som om, Johannes er enig i, at Jesus brød sabbatten. Men i vers 16-18 argumenterer Jesus for, at han som Guds søn er i sin fulde ret til at ”arbejde“ på sabbatten. Gud overlader ikke universet til sig selv på sabbatten, og det, som Jesus her gør, er fuldt ud sammenligneligt med det. Med sine handlinger på sabbatsdagen gør Jesus altså krav på selv at være guddommelig, og det forstod de religiøse ledere tydeligvis. Ikke alene forfulgte de Jesus, fordi han i deres optik brød sabbatten, men deres modstand skyldtes i lige så høj grad, at Jesus ”gjorde sig selv Gud lig“ (Joh 15,18).

`Hvordan forsøger Jesus at få de religiøse ledere til at indse, at han netop er den, som miraklet tyder på, at han er? Joh 5,19-47`

Jesus’ forsvar er tredelt. Først etablerer han sit nære forhold til Faderen (Joh 5,19-30). Han handler i fuld enighed med Faderen og kan således både dømme og oprejse fra de døde (Joh 5,25-30).

Dernæst trækker Jesus fire ”vidner“ frem: Johannes døber (Joh 5,31-35), miraklerne (Joh 5,36), Gud Fader (Joh 5,37) og Skrifterne (Joh 5,39. Disse ”vidner“ bekræfter på hver deres måde, at Jesus har ret til at handle, som han gør.

Endelig i Joh 5,40-47 påpeger Jesus kontrasten mellem anklagernes motiver og hans egne. Deres handlinger taler for sig selv, siger Jesus – handlinger, som på ingen måde er sanktioneret af Moses, som de så flittigt henviser til (Joh 5,45-37).

`Til eftertanke. Hvordan sikrer vi os mod at gå i samme fælde som de religiøse ledere, der, selvom de på papiret troede på den sande Gud og havde styr på samtlige doktriner, ikke var villige til at overgive sig til Kristus?`