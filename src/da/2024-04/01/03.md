---
title:  Det andet tegn i Galilæa
date:   30/09/2024
---

I al sin tid på jorden gjorde Jesus mirakler som tegn på, at han vitterligt var Kristus, Guds søn, og af samme årsag inkluderer Johannes disse mirakler i sit evangelium.

`Hvorfor mon Johannes nævner, at det var her, Jesus havde gjort vand til vin? Joh 4,46-54`

Johannes skal nu til at berette om det andet tegn, som Jesus gjorde i Galilæa, og han minder derfor læseren om det første tegn. Det lader til, at Johannes er i gang med at sammensætte en liste over beviser på, hvem Jesus er. ”Dette sit andet tegn“ tilføjer han derfor, ”gjorde Jesus, efter at han var kommet fra Judæa til Galilæa“ (Joh 4,54).

Umiddelbart virker Jesus afvisende, men sagen er den, at embedsmanden er skeptisk. Hans tro er betinget af, at Jesus opfylder hans ønske, og Jesus, der er klar over, hvordan han tænker, påpeger derfor, at embedsmanden i åndelig forstand har lige så stort et behov for hjælp som sønnen, og ikke nok med det, embedsmandens tvivl står ligefrem i vejen for sønnens helbredelse.

Miraklerne beviser ikke i sig selv, at Jesus var Messias. Det er ikke noget særsyn, at falske profeter gør mirakler, så mirakler er blot et tegn på, at der findes mere mellem himmel og jord. Også Satan kan udføre ”mirakler“, som menneskeligt set virker overnaturlige.

Den ængstelige far overgiver sig nu helt. Han bønfalder Jesus om at helbrede sønnen, og Jesus beroliger ham med ordene: ”Gå hjem, din søn lever“ (Joh 4,50). Verbet ”at leve“ står på græsk i en nutidsform, der indikerer, at der er tale om noget, som kommer til at ske i nær fremtid. Det, der skal ske, er med andre ord lige så sikkert, som hvis det allerede var sket. Manden har da heller ikke travlt med at komme hjem. Så stor er hans tillid til Jesus, at han først dagen efter kan konstatere, at sønnen blev feberfri netop, da han talte med Jesus.

På den baggrund må der siges at være god grund til at tro på Jesus!

`Til eftertanke. Ud fra hvilke kriterier kan vi bedømme, hvorvidt et mirakel er fra Gud?`