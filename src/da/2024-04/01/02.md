---
title:  Brylluppet i Kana
date:   29/09/2024
---

`Hvilket tegn gjorde Jesus i Kana, og hvordan var det med til at styrke disciplenes tillid til ham? Joh 2,1-11`

Miraklet bekræftede over for disciplene, at de havde truffet den rigtige beslutning, da de valgte at følge Jesus. Selvom disciplene næppe var klar til at acceptere, at Jesus var Gud, kunne der ikke længere herske tvivl om, at han var fra Gud.

Moses havde med mange ”tegn og undere“ ført israelitterne gennem det røde hav til frihed (5 Mos 6,22; 26,8). Gud havde brugt ham til at befri dem fra fangenskabet i Egypten, og i den forstand var han deres ”frelser“. Gud havde desuden forudsagt, at der igen skulle opstå en profet som Moses, og ham skulle de høre på (5 Mos 18,15; Matt 17,5; ApG 7,37).

”Profeten“ var Jesus, og hans første tegn her i Johannesevangeliet 2 er netop et ekko af de tegn og undere, der i sin tid skete i forbindelse med udfrielsen fra Egypten. Nilens vand – egypternes primære vandforsyning, som tilmed havde guddomsstatus – blev dengang til blod, og nu gør Jesus noget lignende. Denne gang bliver vandet ikke til blod, men til vin.

Det var ikke tilfældigt, at vandet kom fra de seks vandkar, hvis indhold var tiltænkt de jødiske renselsesritualer. Beretningen i Johannesevangeliet udpeger nemlig Jesus som frelser.

Hvad var skafferens reaktion på den vin, som Jesus sørgede for? Han blev overrasket over kvaliteten, og da han jo ikke var klar over, hvor vinen kom fra, konkluderede han, at de havde gemt den bedste vin til sidst.

Det græske ord oinos bruges om friskpresset såvel som gæret druesaft (se The Seventh-day Adventist Bible Dictionary, s. 1177). Ellen White siger, at den vin, som Jesus mirakuløst frembragte, var ren ugæret druesaft (se Jesu liv, ”Brylluppet i Kana“, s. 119; 2. udg., DB 2013). Der er ingen tvivl om, at de, der vidste, hvordan det var gået til, blev slået af forundring over det, de havde været vidne til.

`Til eftertanke. Hvad er dine begrundelser for at følge Jesus? (Der er nok at vælge imellem).`