---
title:  Miraklet ved Betesda dam
date:   01/10/2024
---

Det næste tegn, som Johannes inddrager i sin beretning, finder sted ved Betesda dam (Joh 5,1-9). Opfattelsen var, at en engel indimellem skabte røre i vandet, og så ville den, der nåede vandet først, blive rask. Af samme årsag havde de syge lejret sig rundt om dammen, og Jesus, der netop var ankommet til Jerusalem, lagde vejen forbi den store forsamling af syge, der ventede i ly af søjlegangene.

Sikke et syn, og sikke en anledning for Jesus! Overalt lå der syge mennesker, der forgæves ventede på at blive raske.

`Hvorfor spurgte Jesus mon: ”Vil du være rask“? Man skulle jo mene, at samtlige syge ved Betesda dam brændende ønskede sig netop det. Joh 5,1-9`

Når man har været syg længe, vænner mange sig til, at sådan er det, og hvor mærkeligt det end lyder, kan det være et stort skridt ikke længere at leve med sit handikap. Men manden gav udtryk for, at han ønskede at blive rask. Problemet var bare, at han hidtil havde søgt svaret de forkerte steder, og nu havde han ingen anelse om, at den mand, der tiltalte ham, var ham, der i sin tid skabte mennesket med evnen til at gå. Der skulle dog ikke gå ret langt tid, før han personligt fik syn for sagen.

”Jesus forlanger ikke af denne syge, at han skal bevise sin tro på ham. Han siger blot: ‘Rejs dig, tag din båre og gå!’ Men mandens tro holder fast ved dette ord. Hver nerve og muskel dirrer af nyt liv, og de lammede lemmer kommer i bevægelse igen. Uden at tvivle sætter han hele sin vilje ind på at adlyde Kristi befaling, og alle hans muskler adlyder hans vilje. Han springer op at stå og opdager, at han kan bevæge sig frit. Jesus havde ikke givet ham nogen forsikring om guddommelig hjælp. Manden kunne være stoppet op og have tvivlet og være gået glip af sin eneste mulighed for at blive helbredt. Men han troede Kristi ord, og ved at handle på det fik han kræfter“ (Ellen White, Jesu liv, s. 164-165).

`Til eftertanke. Senere mødte Jesus manden på tempelpladsen og sagde til ham: ”Nu er du blevet rask; synd ikke mere, for at der ikke skal ske dig noget værre“ (Joh 5,14). Hvordan hænger sygdom og synd sammen? Hvorfor er det vigtigt, at vi gør os klart, at langt fra alle sygdomme skyldes noget, vi specifikt har gjort forkert?`