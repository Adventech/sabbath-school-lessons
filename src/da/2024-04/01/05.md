---
title:  Hårde hjerter
date:   02/10/2024
---

Tegn, undere og mirakler er ikke i sig selv beviser på Guds indgriben, men at afvise det, der kommer fra Gud, kan få alvorlige følger.

`De religiøse ledere afviste hårdnakket Jesus og det mirakel, han netop havde udført. Giver det os stof til eftertanke? Joh 5,10-16`

Efter sit andet møde med Jesus, fortalte manden straks de religiøse ledere, hvem det var, der havde helbredt ham. Man skulle mene, at en sådan nyhed burde fylde dem med glæde og håb, men i stedet ”gav jøderne sig til at forfølge Jesus, fordi han havde gjort dette på en sabbat“ (Joh 5,16).

Helbredelse, mente man, kunne kun tillades på sabbatten, hvis der var tale om en nødsituation. Denne mand havde været syg i 38 år, så man kan næppe kalde hans tilfælde akut. Og så var der desuden det med sengen. Var det vel nødvendigt ligefrem at bede manden tage sengen med sig? Én, der af Gud fik kraft til at udføre et sådant mirakel, burde om nogen vide, at det ikke var tilladt at bære rundt på sin madras på helligdagen? Tydeligvis forsøgte Jesus her at åbne deres øjne for grundlæggende bibelske sandheder og rykke ved menneskeskabte regler og bestemmelser, der har det med at kvæle sand tro.

`Hvor åndeligt forstokket kan man ifølge disse beretninger ende med at blive? Joh 9,1-16; Mark 3,22-23; Matt 12,9-14`

Hvordan kunne de religiøse ledere være så blinde for det, der udspillede sig for øjnene af dem? Svaret er nok, at de i deres ærgerrighed og magtbegær mente at vide, at Messias, når han kom, ville befri dem fra romerne. Alt andet var i deres optik uacceptabelt. De var for længst holdt op med at lytte til Guds stemme, og af samme årsag afviste de sandheden til trods for, at den så at sige stirrede dem i øjnene.

`Hvad advarede Jesus dem mod? Hvordan er denne advarsel relevant for os? Eller sagt på en anden måde: hvordan kan vores indstilling gøre os blinde for det, som Gud ønsker at formidle, og uvillige til at lade os forvandle af ham? Joh 5,38-42`