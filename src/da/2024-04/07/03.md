---
title:  Marias vidnesbyrd
date:   11/11/2024
---

Seks dage før påsken var Jesus på besøg hos Maria, Martha og deres bror, Lazarus. Simon, der var blevet helbredt for spedalskhed, var vært for et festmåltid som påskønnelse for det, Jesus havde gjort for ham. Han hyrede Martha til at stå for serveringen, og Lazarus, som Jesus for ganske nylig havde oprejst fra de døde, var også indbudt (Joh 12,1-8).

`Hvad lå der i Marias handling? Hvordan var det, hun gjorde, i sig selv et vidnesbyrd om, hvem Jesus var? Joh 12,1-3`

Olien var særdeles kostbar og prisen svarede til en årsløn for en almindelig arbejder. Marias handling har været et udtryk for taknemmelighed til Jesus, der havde tilgivet hendes synd og oprejst hendes bror. Egentlig havde hun tænkt sig at gemme olien til salvningen af Jesus’ legeme, når han gik bort, men nu havde hun hørt rygter om, at han snart skulle krones til konge, og hvis det var tilfældet, ville hun være den første til at ære ham.

Maria har sikkert håbet på, at hendes handling ikke ville blive bemærket, men som Johannes påpeger, fyldtes huset ”af duften fra den vellugtende olie“ (Joh 12,3). Judas reagerede prompte. Olien kunne, bebrejdede han Maria, være blevet solgt og indtægten doneret til de fattige, men Jesus beroligede straks Maria med ordene: ”Lad hende være … De fattige har I jo altid hos jer, men mig har I ikke altid“ (Joh 12,7-8).

Af Johannesevangeliet fremgår det tydeligt, at Jesus har et indgående kendskab til det, der bor i hjertet (Joh 2,24; 6,70.71; 13,11; 16,19). I dette tilfælde ved Jesus udmærket, hvad der ligger til grund for Judas’ udbrud, og Johannes sørger da også for, at læseren indvies i, at Judas stjal af kassen og udelukkende var interesseret i at berige sig selv (Joh 12,6).

”Den duftende gave, som Maria havde tænkt sig at udøse over Frelserens døde legeme, hældte hun nu over hans levende skikkelse … Og da han steg ned i sin store trængsels mørke, medbragte han erindringen om denne handling, et tegn på den kærlighed, som han for evigt ville have fra sine genløste“ (Ellen White, Jesu liv, s. 487-488).

`Til eftertanke. Jesus kendte Marias og Judas’ inderste motiver. Han ved også, hvad der driver dig. I hvor høj grad har du brug for, at Kristus træder til og med sin retfærdighed både skjuler og forvandler dig?`