---
title:  Thomas’ vidnesbyrd
date:   13/11/2024
---

`Hvad lærer denne beretning os om tro og tvivl? Hvad var det Thomas havde misforstået? Joh 20,19-31`

Efter sin opstandelse viste Kristus sig for disciplene, der holdt sig inde bag lukkede døre af frygt for jøderne, men Thomas var der ikke. Da rygtet om opstandelsen nåede ham, havde han vanskeligt ved at tro det. Det passede ikke ind i hans forestillinger om riget, og det undrede ham, at Jesus ville vise sig for de andre og ikke for ham.

”Hvis jeg ikke ser naglemærkerne i hans hænder,“ sagde Thomas, ”og stikker min finger i naglemærkerne og stikker min hånd i hans side, tror jeg det ikke“ (Joh 20,25).

Thomas ville kun tro på visse betingelser, og han var ikke den eneste. Gentagne gange i Johannesevangeliet møder Jesus en lignende skepsis. ”Hvordan kan et menneske fødes, når det er gammelt?“ havde Nikodemus tvivlende spurgt, og kvinden ved brønden havde lignende reservationer: ”Herre, du har ingen spand, og brønden er dyb; hvor får du så levende vand fra?“ (Joh 4,11). Selv folkeskaren, der netop var blevet mættet af fem brød og to fisk havde haft indvendinger: ”Hvilket tegn gør du, så vi kan se det og tro dig?“ (Joh 6,30).

Johannesevangeliet gør op med den form for ”jeg vil se det, før jeg tror det“ indstilling. Da Jesus endelig viste sig for Thomas, fik disciplen lov til både at se og røre, men, tilføjer Jesus, ”salige er de, som ikke har set og dog tror“ (Joh 20,29).

”Gud beder os aldrig om at tro uden samtidig at give tilstrækkelige beviser, som vi kan basere vores tro på. Hans eksistens, hans karakter og sandheden i hans ord er alt sammen understøttet af vidnesbyrd, som appellerer til vores fornuft, og dem er der rigeligt af. Alligevel har Gud aldrig fjernet muligheden for tvivl. Vores tro må bygge på vidneudsagn og ikke på bevisførelse“ (Ellen White, Vejen til Kristus, s. 117, DB 2019).

Vores tro på Gud er ikke grebet ud af den blå luft. Der findes rigelige belæg for, at Gud er til i Guds ord, i skaberværket og det personlige møde med Jesus.

`Til eftertanke. Hvad vil du svare, hvis nogen spørger dig, hvorfor du tror på Jesus?`