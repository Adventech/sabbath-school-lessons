---
title:  Vores personlige vidnesbyrd
date:   14/11/2024
---

Johannes har et overordnet formål med at præsentere læseren for alle disse vidner: ”Jesus gjorde også mange andre tegn, som hans disciple så; dem er der ikke skrevet om i denne bog. Men dette er skrevet, for at I skal tro, at Jesus er Kristus, Guds søn, og for at I, når I tror, skal have liv i hans navn“ (Joh 20,30-31).

Vi tænker, at vi uden tvivl var kommet til tro, hvis vi selv personligt havde været vidne til Jesus’ mirakler, men sagen er den, at vi, der lever i dag, faktisk har endnu større grund til at tro på Jesus, end de havde dengang.

`Hvad ved vi i dag, som de ikke vidste dengang? Matt 24,2; Matt 24,14; Matt 24,6-8`

Ikke alene har vi de forunderlige beretninger i Johannesevangeliet, vi kan også konstatere, at en stor del af det, som Jesus og Bibelens øvrige forfattere forudsagde, rent faktisk er gået i opfyldelse. Det gælder f.eks. ødelæggelsen af templet (Matt 24,2), udbredelsen af evangeliet (Matt 24,14), det store frafald (2 Thess 2,3), og at vi endnu den dag i dag lever i en grusom og falden verden (Matt 24,6-8). Dengang talte Jesus’ efterfølgere kun en lille uanseelig samling mænd og kvinder, der efter alt at dømme ikke havde nogen chance for at blive indskrevet i historiebøgerne, og som næppe har kunnet forestille sig, hvad fremtiden ville bringe. Din og min tro er faktisk i sig selv en opfyldelse af Jesus’ profeti om, at evangeliet vil nå ud til hele verden.

Også vi kan vidne om, hvem Jesus er, og hvad han har gjort for os. Vi har ikke bare Nathanaels, Nikodemus’, den samaritanske kvindes ord for, at Jesus er Messias, verdens frelser. Vi har mulighed for vejledt af Helligånden at studere Guds ord og se det, som Jesus gjorde, i en langt større kontekst.

`Til eftertanke. På hver vores måde og ud fra vores eget personlige kendskab til Jesus har vi hver især noget at dele med andre. At vi ikke med egne øjne har set Jesus vække en død til live eller helbrede en blindfødt, er i den sammenhæng mindre væsentligt. Det væsentlige er, at vi kender Jesus personligt og deler vores personlige erfaring med ham med dem omkring os, ligesom vidnerne i Johannesevangeliet gjorde det.`