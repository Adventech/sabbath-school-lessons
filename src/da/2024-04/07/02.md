---
title:  Abraham som vidne
date:   10/11/2024
---

Jesus erklærede åbent, hvem han var, og han var ikke bleg for at henvise til vidner, der forlængst var afgået ved døden, deriblandt Abraham. ”Abraham, jeres fader, jublede over at skulle se min dag, og han fik den at se og glædede sig“ (Joh 8,56).

`Hvilken betydning havde Abraham for jøderne, og hvorfor mon Johannes valgte at inkludere henvisningen til Abraham i sit evangelium? 1 Mos 12,3; 18,16-18; 26,4; Matt 1,1; ApG 3,25`

”Gennem forbillede og løfte forkyndte Gud evangeliet forud for Abraham (Gal 3,8). Og patriarkens tro var fæstet på den kommende forløser. Kristus sagde til jøderne: ‘Abraham, jeres fader, frydede sig over at skulle se min dag, og han fik den at se og glædede sig’ (Joh. 8, 56). Vædderen, der blev ofret i stedet for Isak, repræsenterede Guds Søn, der skulle ofres i vort sted. Da mennesket blev dødsdømt på grund af overtrædelse af Guds lov, sagde Faderen til synderen, idet han så på Sønnen: ’Lev, jeg har fundet en til at gå i dit sted’“ (Ellen White, Patriarker og profeter, s. 77, DB, Kbh. 1962).

Abraham var stamfar til det jødiske folk, og Gud havde lovet Abraham, at ikke bare jødefolket, men alle verdens nationer skulle velsignes gennem ham. Da Messias fødtes i Abrahams slægt gik løftet i opfyldelse, og Abraham blev ved Jesus stamfar til enhver, som vender sig til Gud i tro (Hebr 11,8.17-19). Abrahams beredvillighed til at ofre sin søn Isak (1 Mos 22), løftets søn, var ikke bare et bevis på hans tro, men også en åbenbaring af Guds frelsesplan.

Da Jesus sagde ”Abraham, jeres fader, jublede over at skulle se min dag“ (Joh 8,56), udbrød jøderne: ”Du er endnu ikke halvtreds år, og du har set Abraham?“ (Joh 8,57). Jesus’ svar er mildest talt chokerende: ”Sandelig, sandelig siger jeg jer: JEG ER, før Abraham blev født“ (Joh 8,58). Ordene ligner til forveksling dem, som Gud brugte, da han viste sig for Moses ved den brændende busk. Jesus hævdede med andre ord, at han var Gud selv, og jøderne, der tydeligvis forstod hvad han henviste til, reagerede da også prompte, idet de ”tog … sten op for at kaste dem på ham“ (Joh 8,59).

`Hvordan bruger Paulus fortællingen om Abraham til at forklare, at vi frelses ved tro og ikke ved gerninger? Hvordan hjælper disse vers os til at forstå, at Abraham er stamfar til alle, der tror? Rom 4,1-5`