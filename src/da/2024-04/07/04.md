---
title:  Pilatus’ utilsigtede vidnesbyrd
date:   12/11/2024
---

Johannes beskriver, hvordan de religiøse ledere gang på gang for-
gæves forsøgte at pågribe Jesus med henblik på at få ham henrettet. Men det er et gennemgående tema i Johannesevangeliet, at Jesus’ tid, som han selv udtrykker det, endnu ikke er kommet. Han skal med andre ord ikke dø endnu (Joh 2,4; 7,6.8.30; 12,7.23.27; 13,1; 17,1).

Nu er timen imidlertid kommet, og Jesus pågribes i Getsemane. Han stilles først for Annas, dernæst for ypperstepræsten Kajfas og ikke mindre end to gange for Pilatus.

En bred vifte af vidner af alle slags har evangeliet igennem bevidnet, at Jesus er Kristus, og nu indkalder Johannes selveste den romerske statholder som vidne. Hans vidnesbyrd er væsentligt, for i modsætning til de øvrige vidner har Pilatus rent faktisk et dommerembede og er uvildig i den forstand, at han ikke selv er jøde.

`Hvordan er Pilatus’ kendelse i tråd med temaet i Johannesevangeliet? Joh 18,38; Joh 19,4-22`

Man fremstillede Jesus for Pilatus tidlig fredag morgen (Joh 18,28), og Pilatus var opsat på hurtigst muligt at få sagen ekspederet. Men noget ved Jesus vakte Pilatus’ interesse, og han bestemte sig for personligt at afhøre fangen indgående. ”Derfor er jeg født, og derfor er jeg kommet til verden,“ sagde Jesus til Pilatus, ”for at jeg skal vidne om sandheden. Enhver, som er af sandheden, hører min røst“ (Joh 18,37).

Pilatus erklærede ikke mindre end tre gange, at Jesus i hans øjne var uskyldig i alle anklager (Joh 18,38; 19,4.6), og på korset satte han en indskrift med ordene ”Jesus fra Nazaret, jødernes konge“ (Joh 19,19), der bevidnede, hvem Jesus var.

Sandheden stirrede helt bogstaveligt Pilatus i øjnene, og alligevel lod han sig presse til at fælde dødsdom over Jesus! Hvilket tragisk eksempel på, hvor galt det kan gå, når man bevidst vælger at ignorere samvittigheden og handler mod bedre vidende.

`Til eftertanke. Hvorfor bør vi aldrig lade os overtale til at gå på kompromis med det, som vi ved er rigtigt?`