---
title:  Samaritanernes vidnesbyrd
date:   31/10/2024
---

`Hvordan reagerede kvinden? Joh 4,27-29`

Samtalen blev afbrudt af disciplenes ankomst. Det kom bag på disciplene, at Jesus talte med en kvinde, men de kommenterede det ikke. I stedet opfordrede de ham til at få lidt at spise.

Kvinden, der havde glemt alt om sit oprindelige ærinde, lod imidlertid vandkrukken stå og løb straks ind til byen for at fortælle alle om den samtale, hun netop havde haft med Jesus.

`Hvad fulgte i kølvandet på samtalen ved brønden, og hvad fortæller det os om, hvordan evangeliet kan spredes?`

Det kan virke underligt, at Jesus midt i det hele begynder at tale om høsten, men med de bemærkninger fremhæver Johannes, hvordan Jesus prioriteterede. For ham var det langt vigtigere at fortælle en samaritansk kvinde om frelsesplanen end at spise. Hans mål var at frelse mennesker, og han benyttede anledningen til at indprente disciplene vigtigheden af at dele evangeliet med alle – også med mennesker, der ikke var som dem.

Der er mange højdepunkter i Johannesevangeliet, og Joh 4,39-42 må siges at være et af dem. ”Han har fortalt mig alt, hvad jeg har gjort“ (Joh 4,39), sagde kvinden til enhver, der gad høre på hende, og takket være hendes vidnesbyrd kom mange samaritanere til tro på Jesus.

De bad ham om at blive, og nu var der endnu flere, der kom til tro. ”Nu tror vi ikke længere på grund af det, du fortalte,“ sagde de til kvinden, ”vi har nemlig selv hørt ham og ved, at han i sandhed er verdens frelser“ (Joh 4,42).

`Til eftertanke. Hvad burde denne fortælling lære os om gennemslagskraften i bare ét enkelt menneskes vidnesbyrd? Hvor meget genneslagskraft har dit vidnesbyrd, når du fortæller andre om det, som Jesus har gjort i dit liv?`