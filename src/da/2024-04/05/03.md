---
title:  Kvinden ved brønden
date:   28/10/2024
---

`Hvordan griber Jesus her anledningen til at vidne for kvinden? Joh 4,7-15`

”Hadet mellem jøderne og samaritanerne hindrede denne kvinde i at være venlig mod Jesus, men Frelseren søgte at finde nøglen til hendes hjerte, og med en finfølelse, der havde sit udspring i guddommelig kærlighed, bad han om en tjeneste i stedet for at tilbyde en. Et venligt tilbud var måske blevet afvist, men tillid vækker tillid“ (Ellen White, Jesu liv, s. 149).

Ligesom det var tilfældet, da han talte med Nikodemus, viser Jesus, at han ved, hvad der gemmer sig i hjertet. Som svar på hendes overraskelse over, at han, der er jøde, beder en samaritaner om en tjeneste, går Jesus direkte til sagen: ”Hvis du kendte Guds gave og vidste, hvem det er, der siger til dig: Giv mig noget at drikke, så ville du have bedt ham, og han ville have givet dig levende vand“ (Joh 4,10).

Kvindens reaktion minder om Nikodemus’. ”Hvordan kan det gå til?“ havde Nikodemus undrende sagt, da Jesus talte om at blive født på ny (Joh 3,9), og også her vækker Jesus’ udtalelser undren. ”Herre,“ udbryder kvinden, ”du har ingen spand, og brønden er dyb; hvor får du så levende vand fra?“ (Joh 4,11). I begge tilfælde fortæller Jesus dem noget væsentligt, som de hver især har brug for at høre og forstå, og i begge tilfælde er pointen, at de har brug for omvendelse.

`Hvad er det levende vand, som Jesus henviser til? Jer 2,13; Zak 14,8`

Vand er forudsætningen for liv. Uden vand kan mennesker ganske enkelt ikke eksistere, og netop derfor giver det god mening at bruge vand som billede på det evige liv. ”Den, der drikker af det vand, jeg vil give ham, skal aldrig i evighed tørste,“ siger Jesus og fortsætter: ”Det vand, jeg vil give ham, skal i ham blive en kilde, som vælder med vand til evigt liv“ (Joh 4,14).

`Hvad er budskabet til os, og hvordan oplever vi, at dette løfte opfyldes? Joh 7,37-38`