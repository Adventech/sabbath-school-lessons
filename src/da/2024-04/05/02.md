---
title:  En bevidst afstikker
date:   27/10/2024
---

`Hvorfor valgte Jesus at krydse Samaria? Joh 4,1-4`

Da det gik op for farisæerne, at Jesus’ disciple døbte flere mennesker end Johannes Døbers disciple, øjnede de en anledning til at sætte de to grupper op imod hinanden. Johannes’ disciple ville naturligt nok forsvare deres herres ære (se også Joh 3,26-30), men Johannes selv gjorde det klart, at han ikke havde noget ønske om berømmelse. ”Han skal blive større, jeg skal blive mindre,“ sagde han (Joh 3,30). Jesus forlod sandsynligvis Judæa og satte kurs mod Galilæa for at undgå konflikt de to grupper imellem, men selvom den direkte vej til Galilæa gik gennem Samaria, var det langt fra den eneste mulighed. Jøderne valgte som regel den lange vej østpå gennem Peræa, men Jesus gik målrettet tværs gennem Samaria.

`Hvordan bar Jesus sig ad med at få kvinden i tale? Joh 4,5-9`

Jakobs brønd lå tæt på Sikem, men kvinden var fra Sykar ca. 1,5 km derfra. Jesus satte sig ved brønden, mens disciplene gik ind i byen for at købe mad, men vandet i brønden havde han ikke adgang til, og da kvinden kom, benyttede han anledningen til at bede hende om noget at drikke.

I Joh 3 havde Nikodemus, der jo indtog en ledende stilling i Israel og var en velanset rabbiner, overraskende nok fornedret sig til at opsøge Jesus, og i håb om, at ingen ville opdage, hvad han foretog sig, havde han opsøgt Jesus i ly af mørket. Her i Joh 4 er der også en, der forsøger at krybe under radaren, men i dette tilfælde skjuler kvinden sig i fuldt dagslys. I middagsheden risikerer hun nemlig ikke at støde på nogen. Hvorfor skulle hun ellers vælge en brønd, der lå så langt hjemmefra på et tidspunkt, hvor alle andre holdt sig hjemme i skyggen? Men uanset, hvorfor hun netop på det tidspunkt befandt sig ved brønden, blev hendes møde med Jesus ét, der vendte op og ned på hendes tilværelse.

Hvad er det så for et møde, vi her bliver vidne til? En jødisk rabbi i samtale med en samaritansk kvinde af tvivlsom karakter. Kontrasten er slående. Men netop dette møde ender med at blive skelsættende.

`Til eftertanke. Hvilke kulturelle og sociale tabuer gør det vanskeligt for dig at vidne for andre? Hvordan bærer vi os ad med at overkomme vores berøringsangst? Tænk over disse spørgsmål og drøft dem med gruppen, når I mødes til bibelstudie.`