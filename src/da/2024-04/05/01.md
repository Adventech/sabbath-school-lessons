---
title:  Vidner i Samaria
date:   26/10/2024
---

> <p>Ugens vers</p>
> ”Og til kvinden sagde de: ’Nu tror vi ikke længere på grund af det, du fortalte; vi har nemlig selv hørt ham og ved, at han i sandhed er verdens frelser’“ (Joh 4,42).

Hvem var samaritanerne? Det nordlige rige i Israel var blevet indtaget af assyrerne i 722 f.Kr. og for at sikre politisk stabilitet sørgede man for at fordele de tilfangetagne i hele Det Assyriske Rige. Fanger fra andre folkeslag blev således sendt til det nordlige Israel. De tilpassede sig landets kultur og religion og blev med tiden til det samaritanske folk, der praktiserede deres helt egen form for jødedom.

Forholdet mellem jøder og samaritanere var anspændt. Da jøderne vendte tilbage efter fangenskabet i Babylon, modarbejdede samaritanerne aktivt genopbygningen af templet i Jerusalem. De rejste deres eget tempel på Garizim bjerget, som blev jævnet med jorden, da kong Johannes Hyrkanos 1. i 128 f.Kr. angreb Samaria.

Fjendtligheden mellem de to folkeslag blev således ikke mindre med årene, og på Jesus’ tid undgik jøderne helst at sætte deres ben i Samaria. Man handlede ganske vist med hinanden, men undgik enhver anden form for kontakt. Jøderne kunne ikke drømme om at låne eller modtage hjælp fra samaritanerne. Beretningen i Johannesevangeliet om mødet mellem Jesus og kvinden ved brønden samt indbyggerne i den samaritanske by Sykar skal altså ses i den kontekst.

### Ugens tekster
Joh 4,1-42; Joh 3,26-30; Jer 2,13; Zak 14,8; Ez 36,25-27