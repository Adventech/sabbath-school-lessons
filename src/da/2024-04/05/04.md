---
title:  ”Herre, giv mig det vand“
date:   29/10/2024
---

”Jeg vil stænke rent vand på jer, så I bliver rene. Jeg renser jer for al jeres urenhed og for alle jeres møgguder; jeg giver jer et nyt hjerte og en ny ånd i jeres indre. Jeg fjerner stenhjertet fra jeres krop og giver jer et hjerte af kød. Jeg giver jer min ånd i jeres indre, så I følger mine love og omhyggeligt holder mine bud“ (Ez 36,25-27).

`Hvordan afspejler teksten det budskab, som Jesus formidlede til Nikodemus såvel som til kvinden ved brønden? Ez 36,25-27`

I begge tilfælde illustrerede Jesus sin pointe ved hjælp af håndgribelige eksempler fra naturens verden, men hverken Nikodemus eller kvinden forstod i første omgang, hvad han talte om. Hvordan, spurgte Nikodemus, kan et menneske blive født på ny? Det er vel næppe muligt i bogstavelig forstand at vende tilbage til livmoderen? Jesus formidlede åndelige sandheder, men Nikodemus var optaget af helt andre og langt mere jordnære spørgsmål, og også kvinden tog Jesus’ ord bogstaveligt.

”Herre, giv mig det vand,“ udbrød hun ivrigt, ”så jeg ikke skal tørste og gå herud og hente vand.“ Læg mærke til, hvor hurtigt rollerne bliver byttet om. Nu er det kvinden, der beder Jesus om noget at drikke og ikke omvendt.

`Hvordan svarede Jesus kvinden? Joh 4,16`

I stedet for at besvare kvindens spørgsmål, bad Jesus hende om at hente sin mand. Hvorfor mon Jesus valgte at dreje samtalen i en anden retning? Kvinden var mester i at vige udenom, men først da hun anerkendte sit problem kunne hendes dybe ar på sjælen begynde at hele. ”Før hun kunne modtage den gave, som han længtes efter at give hende, måtte hun erkende sin synd og anerkende sin Frelser“ (Ellen White, Jesu liv, s. 151).