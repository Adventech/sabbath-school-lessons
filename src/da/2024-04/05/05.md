---
title:  Hvad Jesus åbenbarede
date:   30/10/2024
---

`Hvordan viste Jesus kvinden, at han kendte hendes dybeste hemmeligheder, og hvordan reagerede hun? Joh 4,16-24`

Forbløffet måtte kvinden erkende, at Jesus måtte være profet, men endnu engang veg hun udenom og forsøgte at styre samtalen i en anden retning med et spørgsmål, som jøder og samaritanere havde debatteret i århundreder, nemlig spørgsmålet om, hvor Gud bør tilbedes.

I sit svar påpegede Jesus, at samaritanerne jo ikke engang var helt afklarede med, hvem de egentlig tilbad. Deres religion var en kombination af jødedom og hedenskab, mens jøderne tilbad den Gud, som havde åbenbaret sig for dem – endnu en ting, som samaritanerne vægrede sig ved at acceptere.

Sagen er den, sagde Jesus, at den sande Gud kan tilbedes hvor som helst. Gud er ånd og de, der tilbeder ham, skal gøre det i ånd og sandhed. Kvinden tog beredvilligt imod budskabet og var nu åben for, hvad Jesus ellers havde at sige.

`Hvordan åbenbarede Jesus, hvem han var? Joh 4,25-26`

Dette er det eneste tilfælde i samtlige fire evangelier, hvor Jesus allerede inden sit forhør klart og uden omsvøb erklærer, at han er Messias. Det, som han ikke afslørede for de store skarer, der fulgte ham, og heller ikke åbenbarede for mennesker med magt og myndighed, fortalte han en unavngiven samaritansk kvinde ved Jakobs brønd. For Jesus er hvert eneste menneske betydningsfuldt — ikke mindst de ensomme og udstødte.

Jesus åbenbarede sig altså første gang for en fremmed kvinde med en blakket fortid. Han havde allerede demonstreret, at han vidste alt om hende, og hun havde således al mulig grund til at tage ham på ordet.

`Til eftertanke. Hvad lærer denne beretning os om, hvorfor evangeliet nødvendigvis må nedbryde de mure, der skiller os?`