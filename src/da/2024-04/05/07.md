---
title:  Til videre studium
date:   01/11/2024
---

Læs Ellen White, Jesu liv, kap. 19, ”Ved Jakobs brønd“.

”Så snart den samaritanske kvinde havde fundet Frelseren, førte hun andre til ham. Hun viste sig at være en mere effektiv missionær end hans egne disciple. Disciplene så intet i Samaria, som indikerede, at det var en lovende arbejdsmark. Deres tanker var rettet mod et stort arbejde, som skulle udføres i fremtiden. De så ikke, at der lige rundt omkring dem var en høst, som skulle i hus. Men ved hjælp af denne kvinde, som de ringeagtede, kom en hel by til at høre Frelseren. Hun bragte straks lyset videre til sine landsmænd.

Denne kvinde er et billede på virkningen af praktisk tro på Kristus. Enhver sand discipel fødes ind i Guds rige som missionær. Den, som drikker af det levende vand, bliver selv til en livets kilde. Modtageren bliver til en giver. Kristi nåde i hjertet er som en kilde i ørkenen, der vælder frem for at forfriske alle, og får dem, der er ved at omkomme, til at hige efter at drikke af livets vand“ (Ellen White, Jesu liv, s. 158).

**Spørgsmål til drøftelse**

`Drøft jeres svar på spørgsmålet i slutningen af søndagsafsnittet. Forsøg at være hudløst ærlige. Hvilke tabuer eller fordomme gør det svært eller hindrer dig i at vidne for andre?`

`Hvorfor mon Jesus fik så varm en modtagelse i Samaria, mens mange af jøderne aktivt bekæmpede ham?`

`Sæt dig i den samaritanske kvindes sted. Her står en vildt fremmed og afslører, at han kender alle hendes dybeste hemmeligheder. Hvordan er det overhovedet muligt? Det er ikke underligt, at det, som Jesus sagde, gjorde indtryk på hende. Hvad ved Gud ifølge beretningen om os, og hvad kan vi udlede af Jesus’ indstilling over for kvinden om Guds indstilling til os? Er det godt at vide?`

`Hvilke af Johannesevangeliets temaer finder du i beretningen om kvinden ved brønden?`