---
title:  Dyrets mærke
date:  14/06/2023
---

`Læs Åb 14,9. Sammenlign de to vers. Hvor bliver dyrets mærke placeret? (Se 5 Mos 6,8; 11,18.) Hvilke to egenskaber beskriver Guds folk i modsætning til dem, der modtager dyrets billede?`

Den ene gruppe tilbeder dyret; den anden holder Guds bud og har troen på Jesus. Dette er forskellen. Ved at arbejde gennem dyret fra havet og dyret fra jorden forsøger djævelen at underminere Guds autoritet ved at angribe selve kernen i tilbedelse, nemlig sabbatten. Dyrets mærke bliver sat enten på panden eller hånden. Panden er et symbol på sindet, samvittigheden, fornuften og dømmekraften. Hånden er et symbol på handlinger og gerninger.

Den dag kommer, måske hurtigere end vi tror, hvor love vil blive vedtaget, der begrænser vores religionsfrihed. De, som samvittighedsfuldt følger Guds ord og holder Herrens sande sabbat, vil blive stemplet som modstandere af enhed og samfundets bedste.

”De mennesker, der ærer Bibelens sabbat, vil blive fordømt som fjender af lov og orden, for at nedbryde samfundets moralske grænser og være årsag til anarki og korruption og derved nedkalde Guds dom over jorden. Deres samvittighedsskrupler vil blive udråbt som genstridighed, stædighed og foragt for myndighederne. De vil blive beskyldt for at være fjender af regeringen“ (Ellen White, Mod en bedre fremtid, s. 478).

Romerkirken påstår, at søndag er ”tegnet“ på dens kirkelige autoritet. ”Selvfølgelig hævder den katolske kirke, at forandringen var foretaget af kirken … Denne forandring er et tegn på hendes kirkelige magt og autoritet i religiøse anliggender“ (The American Catholic Quarterly Review, januar 1883).

Johannes’ Åbenbaring forudsiger, at der kommer en tid med internationale kriser, hvor verden vil opleve en radikal politisk, social, religiøs og moralsk forvandling. Søndagshelligholdelse vil blive påtvunget og dermed blive ”dyrets mærke“. Hvordan alt dette kommer til at ske, ved vi ikke. Skriften giver os kun en bred oversigt, men nok til at vise os, at den store strid kommer til at nå sit klimaks i forhold til tilbedelse enten af dyret eller Skaberen, og at den syvende dag, sabbatten, kommer til at spille en central rolle.

`Læs Åb 14,12. Hvordan har menneskeheden altid været opdelt i forhold til enten at stå på Guds side eller på Satans? Hvorfor kan der ikke være nogen mellemvej? Hvordan kan vi med sikkerhed vide, hvis side vi er på?`