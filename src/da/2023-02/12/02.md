---
title:  Det dødelige sår
date:  11/06/2023
---

Som vi allerede har studeret, repræsenterer de symbolske dyr i Åb 13 og 14 verdensomspændende magter, der påtvinger falsk tilbedelse. Men der er mere.

`Læs Åb 13,5 Åb 12,6.14 Dan 7,25. Hvor længe skulle denne magt dominere det religiøse landskab i de forgangne århundreder?`

Dyret ville have magt i en specifik periode i historien. I symbolske tidsprofetier svarer en profetisk dag til et bogstaveligt år. I 4 Mos 14,34 læser vi: ”et år for hver dag“, hvor det bibelske princip om en dag for et år bruges. Igen siger Gud: ”en dag for hvert år pålægger jeg dig“ (Ez 4,6). Dette princip har igen og igen vist sig at være præcist, når det gælder fortolkning af bibelske tidsprofetier, som fx de 70 uger i Dan 9,24-27. Når vi beregner tidsperioden på 42 måneder i Åb 13,5, med 30 dage i hver måned, kommer vi frem til 1260 profetiske dage eller bogstavelige år. Kalendere i oldtiden havde ofte 360 dage per år.

I det fjerde århundrede gjorde den romerske kejser Konstantin kristendommen lovlig i hele Romerriget. Da han i år 330 e.Kr. flyttede hovedstaden til Byzans for at forene den østlige og den vestlige del af sit rige, skabte det et lederskabs-vakuum i Rom. Dette lederskab blev overtaget af paven. Han blev ikke alene en magtfuld religiøs leder, men også en politisk magt, som man måtte regne med i Europa. I 538 e.Kr. gav Justinian, den romerske kejser, officielt den romerske biskop rollen som troens forsvarer. Middelalderkirken udøvede stor magt fra 538 e.Kr. til 1798 e.Kr., deriblandt den frygtelige forfølgelse, som er omtalt i begyndelsen af denne lektie. Napoleons general Berthier tog paven til fange i 1798 e.Kr. Det var en nøjagtig opfyldelse af profetien.

Berthier og hans hær tog pave Pius VI til fange og fjernede ham fra den pavelige trone. Dette slag mod pavedømmet var alvorligt, men ifølge Åb 13,12 ville det dødelige sår blive lægt, og verden skulle komme til at høre mere fra denne magt – meget mere.

`Til eftertanke. Tænk over, hvor fantastiske de bibelske profetier er, og hvordan de åbenbarer Guds kendskab til fremtidige begivenheder for os. Hvad siger det om, at vi kan stole på Guds løfter, også dem, vi endnu ikke har set opfyldt?`