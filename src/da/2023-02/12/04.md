---
title:  Satans sidste strategi
date:  13/06/2023
---

Undersøgelser viser, at de fleste har stor mistillid til institutioner og regeringer. Mange spørger: ”Hvor findes der nogen, som er moralsk egnet til at lede verden?“ Profetierne i Johannes’ Åbenbaring identificerer dyrets magt som den, der ved en forening af religion og politik giver sig ud for at være den magt, der kan opfylde denne rolle.

`Læs Åb 17,12-14. Hvordan beskriver Johannes de sidste scener i jordens historie? Hvilke store kontraster beskrives?`

Johannes fremsætter her tre vigtige pointer. For det første har de politiske magter ”alle samme tanke“ og ”deres magt og myndighed giver de dyret“. For det andet går dette konglomerat af løgn i krig mod Jesus, Lammet. For det tredje vil Kristus og hans efterfølgere sejre i jordens sidste krig. Dyret vinder ikke; det gør Jesus.

Har du tænkt over, hvilken strategi djævelen kommer til at bruge for at forene nationerne? Ofte gentager historien sig. Vi opdager værdifulde lærdomme fra Romerrigets fald. Da den germanske invasion fra nord hærgede i det vestlige Europa, vendte den romerske kejser Konstantin sig til religion. Kirkens autoritet blev sammen med statens magt det instrument, som Konstantin havde brug for. Den vedvarende forstærkelse af søndagens hellighed i det fjerde århundrede var et beregnende politisk og religiøst skridt for at forene riget i en krisetid. Konstantin ønskede et forenet rige, og Romerkirken ønskede, at det skulle blive omvendt. Den kendte historiker Arthur Weigall siger det tydeligt: ”Kirken skabte en hellig dag ud af søndagen … først og fremmest, fordi det var den ugentlige solfest; for det var en klar kristen skik at overtage de hedenske fester, som folket på grund af traditionerne holdt så meget af, og give dem kristen betydning“ (The Paganism in Our Christianitym, New York: G.P. Putnam’s Sons, 1928), s. 145).

I en alvorlig krisetid, når hele verden er bange, vil mennesker i desperation søge efter nogen, som kan bringe en form for stabilitet og beskyttelse. Det er på den måde, tyranni er opstået i fortiden, og der er ingen grund til at tro, at det ikke kan ske igen. Ifølge profetierne vil der være noget, der bliver årsag til disse sidste begivenheder.

Det er vanskeligt at vide, hvordan alt dette kan komme til at ske, men verden har allerede set, hvordan store forandringer kan ske, og ske meget hurtigt. Selv om vi ikke kender detaljerne i det, der skal komme, har vi brug for at være rede for det.