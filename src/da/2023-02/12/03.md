---
title:  Frafaldet
date:  12/06/2023
---

`Læs 2 Thess 2,2-4.9-12. Hvad forudsiger Paulus om de sidste tider? Hvilke kendetegn giver han for den forførende magt, som vi andre steder identi-ficerer med dyret og antikrist?`

Apostlen Paulus advarer de kristne om et ”frafald“ fra Guds ords sandhed. Han er bekymret over de tegn på frafald, som allerede var til stede i den nytestamentlige kirke, og som skulle blomstre i de kommende århundreder før Kristi andet komme. Et falsk evangelium ville komme ind i kirken og fordreje Guds ord.

Det er Satan, der står bag dette frafald. Han er den egentlige modstander, som ønsker at ophøje sig ”over alt, hvad der hedder Gud og helligdom, så han sætter sig i Guds tempel og udgiver sig selv for at være Gud“ (2 Thess 2,4). Men den store bedrager arbejder gennem menneskelige kanaler for at opnå sin hensigt. De kendetegn, som beskriver denne magt i Daniels Bog og Johannes’ Åbenbaring viser, at det lille horn i Dan 7, dyret i Åb 13 og 14 og ”lovløshedens menneske“ i 2 Thess 2, beskriver den samme magt.

The SDA Bible Commentary siger det på følgende måde: ”En sammenligning med Daniels profeti om den blasfemiske magt, som følger efter Rom … og med Johannes’ ordbillede af det panterlignende dyr … åbenbarer mange ligheder mellem de tre beskrivelser [det lille horn, dyret og lovløshedens menneske]. Dette leder os til at konkludere, at Daniel, Paulus og Johannes taler om den samme magt … pavedømmet“ (7. bd., s. 271).

Det er meget vigtigt at huske, at Bibelens profetier beskriver et religiøst system, som har forandret Guds ord, erstattet evangeliet med menneskelige traditioner, og er et system, som har bevæget sig bort fra Bibelens sandhed. Disse profetier er givet af en Gud, som elsker os så højt, at han vil gøre et folk rede for Jesu genkomst. De vil være en anklage mod de frafaldne religiøse organisationer, som har bevæget sig bort fra Guds ord, men ikke nødvendigvis mod de mennesker, som tilhører disse organisationer (se Åb 18,4). Vores budskab handler om et system, som har bedraget millioner. Men selv om disse mennesker er blevet bedraget, er de højt elsket af Kristus. Vi må derfor også behandle dem med kærlighed.

`Til eftertanke. ”Derfor: Alt, hvad I vil, at mennesker skal gøre mod jer, det skal I også gøre mod dem. Sådan er loven og profeterne“ (Matt 7,12). Hvordan skal vi anvende dette princip i forbindelse med temaet om dyrenes magter i Åb 13 og 14?`