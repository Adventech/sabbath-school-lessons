---
title:  Sabbatten som en prøve
date:  15/06/2023
---

Måske er scenen allerede nu ved at blive gjort klar for den kommende forfølgelse. Den 6. juni 2012 kom pave Benedict XVI med en indtrængende appel til over 15.000 mennesker på Peterspladsen i Rom om, at søndagen måtte være en hviledag for alle, så folk var fri til at være sammen med deres familier og med Gud. ”Ved at forsvare søndagen forsvarer man menneskers frihed.“

Dette viser, at ideen om søndag som en ”hviledag“ virkelig er et vigtigt emne. Før eller senere vil der blive vedtaget love, og de, som samvittighedsfuldt følger Guds ord og holder den bibelske sabbat, vil blive regnet som modstandere af, hvad der er bedst for samfundet.

I denne krisetid vil Guds trofaste folk ved hans nåde og kraft stå fast i deres overbevisning om at følge ham. De vil ikke give efter for pres, og i modsætning til dyrets mærke vil de modtage Guds segl. I gamle dage blev segl brugt til at vise officielle dokumenters ægthed. Vi kan derfor forvente at finde Guds segl placeret i hans lov. Oldtidens segl var tydelige individualistiske mærker. Profeten Esajas siger: ”Jeg binder til for budskabet, jeg forsegler belæringen hos mine disciple“ (Es 8,16).

`Læs 2 Mos 20,8-11. Hvilke elementer fra et bibelsk segl finder du i sabbatsbuddet? Hvordan er sabbatsbuddet anderledes end alle de andre bud?`

Det fjerde bud indeholder tre elementer fra et autentisk segl. Først er der forseglerens navn: ”Herren din Gud“ (2 Mos 20,10). Dernæst finder vi forseglerens titel: Herren, som ”skabte“ (2 Mos 20,11) eller Skaberen. Og som det tredje finder vi forseglerens autoritetsområde: ”himlen og jorden og havet med alt, hvad de rummer“ (2 Mos 20,11). Ifølge Åb 7,1-2 bliver Guds segl placeret på vores pander, et symbol på vores sind. Jesus respekterer vores frihed til at vælge. Han indbyder os til at lade ham gennem Helligånden forme vores sind, så vi ikke kan rokkes fra vores forankring i Guds ord (Ef 4,30). Vi kan altså se, at de trofaste er dem, som ”holder fast ved Guds bud og troen på Jesus“ (Åb 14,12). Indbefattet i de bud er det fjerde, det ene bud, som dyrets magt har forandret.

`Til eftertanke. Hvilke forhold kan du se udvikle sig i vore dage, som kunne føre til restriktioner af vores religionsfrihed? Hvilke forhindringer mangler stadigvæk?`