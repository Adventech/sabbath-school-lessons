---
title:  En mægtig scene
date:  25/04/2023
---

De profetiske bøger Daniels Bog og Johannes’ Åbenbaring viser os begge begivenheder, der skal ske i de sidste dage af jordens historie. Åbenbaringsbogen forkynder, at timen er kommet, da Gud dømmer. Daniels Bog åbenbarer, hvornår dommen begyndte.

I Daniel 7 åbenbarede Gud verdenshistorien for profeten. Nationer opstår og falder. Forfølgende magter undertrykker Guds folk. Efter at have beskrevet Babylon, Medo-Persien, Grækenland, Rom, det romerske imperiums opløsning, og forfølgelsen af kirken i de 1260 år (Dan 7,25; se også Åb 12,14), leder Gud Daniels sind til at fokusere på en fantastisk himmelsk begivenhed, som vil rette op på alt. Profetens opmærksomhed bliver vendt fra nationernes opståen og fald og denne verdens undertrykkende magter til universets tronsal og Guds afgørende dom, hvor han vil rette op på alt det forkerte og oprette sit evige retfærdighedsrige.

Gud bragte i et syn Daniel bort fra jordens kaos og strid til den himmelske helligdoms herlighed og til universets højesterets samling, hvor Kristus, verdens retmæssige hersker, fra sin Fader modtog det rige, som retmæssigt tilhører ham.

`Læs Dan 7,9-10.13. Beskriv, hvad Daniel så i disse vers. Hvad er det endelige resultat af denne dom? Se Dan 7,14.26-27.`

Hele menneskehedens skæbne afgøres i himlens retssal. Retfærdigheden vinder. Sandheden sejrer. Retfærdighed hersker. Dette er er en af de mest fantastiske, pragtfulde scener i hele Bibelen. Og den gode nyhed er, at det ender godt for Guds trofaste folk, som er iklædt Kristi retfærdighed.

Jesus træder frem for sin himmelske fader i hele universets påsyn. Himmelske væsener i stort antal står rundt om Guds trone. Alle de væsener i hele universet, som ikke har syndet, betragter denne domsscene med ærefrygt. Den lange strid, som har hersket i årtusinder, vil snart ende. Kampen om universets trone er fuldt og helt afgjort.

`Til eftertanke. Daniel havde ret med hensyn til de verdensriger, der kom og gik, ligesom det var forudsagt. Hvorfor giver det derfor god mening at stole på Guds ord også med hensyn til, hvad det siger om dette sidste ”evige herredømme“, ”som ikke skal forgå“?`