---
title:  Betydningen af dommens time
date:  23/04/2023
---

Johannes’ Åbenbaring, Bibelens sidste bog, fokuserer på kulminationen af den årtusindlange strid mellem godt og ondt. Lucifer, en oprørsk engel, anfægtede Guds ret, retfærdighed og visdom. Han påstod, at Gud var uretfærdig og illoyal i sin måde at administrere universet. Åbenbaringsbogens sidste domshandling handler netop om denne strid om Guds karakter.

`Til eftertanke. Åb 14,7 siger: ”Frygt Gud og giv ham ære, for timen er kommet, da han dømmer. Tilbed ham, som har skabt himmel og jord og hav og kilder.“ Hvilken betydning har det, at lige efter, at vi har hørt om ”et evigt evangelium“, taler den første engels budskab om Guds dom? Hvilken sammenhæng er der mellem det evige evangelium og Guds dom?`

Evangeliet og dommen, som begge er en del af den første engels budskab, er uadskilleligt knyttet til hinanden. Uden det ”evige evangelium“ ville vi ikke have noget håb i dommen. Som vi skal se, er det evige evangelium faktisk vores eneste håb i dommen. Der er ingen tvivl om, at en del af evangeliets indhold drejer sig om dom.

Under denne dom vil de verdener, som ikke har syndet, se, at Gud har gjort alt, han kan for at frelse hvert eneste menneske. Denne dom åbenbarer Guds retfærdighed og nåde. Den siger noget om hans kærlighed og lov. Den taler om hans nåde, der frelser, og om hans magt til at befri.

Dommen er en del af Guds ultimative løsning på syndens problem. I den store strid i universet mellem godt og ondt har Gud på korset svaret på Satans anklager, men i dommen vil han åbenbare, at han har gjort alt, som er muligt for at frelse os og lede os til korset.

Himlens evige, nøjagtige, detaljerede optegnelser vil blive åbnet (se Dan 7,10). Vi er så værdifulde for Gud, at hele universet holder pause for at overveje de valg, vi har taget i lyset af Helligåndens forsøg på at vinde os og den frelse, som blev tilvejebragt af Kristus på Golgatas kors.

`Læs Sl 51,3-6, og læg specielt mærke til vers 6. Hvordan er disse vers med til at forklare betydningen af og hensigten med dommen?`