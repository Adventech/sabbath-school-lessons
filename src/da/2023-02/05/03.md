---
title:  Guds nåde og dom
date:  24/04/2023
---

Både korset og dommen åbenbarer, at Gud er retfærdig og nådig. Overtrædelse af loven kræver dødsstraf over synderen. Retfærdigheden siger: ”Syndens løn er død“. Nåden svarer: ”Guds nådegave er evigt liv i Kristus Jesus“ (Rom 6,23). Hvis Guds lov kunne forandres eller afskaffes, ville det være helt unødvendigt for Jesus at dø. Kristi død stadfæster lovens evige gyldighed, og loven er grundlaget for dommen.

`Læs Åb 20,12. Hvordan bliver vi dømt? Hvad er forholdet mellem vores gode gerninger og vores frelse?`

Vores gerninger åbenbarer vores valg og vores loyalitet mod Gud. Ef 2,8-9 siger: ”For af den nåde er I frelst ved tro … Det skyldes ikke gerninger, for at ingen skal have noget at være stolt af.“ Men når Kristus frelser os, forandrer han os. ”For hans værk er vi, skabt i Kristus Jesus til gode gerninger“ (Ef 2,10).

Vores gode gerninger, som Helligånden giver os kraft til at gøre, frelser os ikke, men de vidner om, at vores tro er ægte. Guds sidste dom fjerner alle forstillelser, alt hykleri, al falskhed, og den skærer lige ind til vores allerinderste. I en beskrivelse af vores stilling over for Gud i dommen giver Ellen White følgende mægtige indblik i, hvordan evangeliet og dommen går hånd i hånd:

”Den kendsgerning, at Guds anerkendte folk i beskrivelsen står foran Herren i snavsede klæder, burde føre til ydmyghed og dyb hjertegranskning hos alle, som bekender hans navn. De, som virkelig renser deres sjæl ved at adlyde sandheden, vil have den mest ydmyge opfattelse af sig selv. Jo nøjere de betragter Kristi fuldstændigt rene karakter, jo stærkere bliver deres ønske om at blive forvandlet efter hans billede, og jo mindre renhed og hellighed vil de se i sig selv. Men når vi bør erkende vores syndige tilstand, skal vi stole på Kristus som vores retfærdighed, vores helligelse og vores frelse. Vi kan ikke afvise Satans anklager imod os. Kristus er den eneste, som kan fremsætte et virkningsfuldt forsvar på vores vegne. Han er i stand til at gøre anklageren tavs med argumenter, som ikke bygger på vores fortjeneste, men på hans egne“ (Testimonies for the Church, 5. bd., s. 471-472).

`Til eftertanke. Hvordan kan du i Ellen Whites ord se den uadskillelige sammenhæng mellem evangeliet og dommen? Hvilket håb giver det dig, at der er denne forbindelse mellem evangeliet og dommen?`