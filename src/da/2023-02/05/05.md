---
title:  Et glimt af himlen
date:  26/04/2023
---

I Åb 4 ser Johannes en åben dør i himlen og får invitationen: ”Kom herop, så vil jeg vise dig, hvad der siden skal ske“ (Åb 4,1). Jesus inviterede apostlen til at se ind gennem den åbne dør i himlens helligdom for at se evige scener i den store strid mellem godt og ondt. Vi kan også se ind gennem den åbne dør sammen med Johannes og få et glimt af frelsens evige plan. Vi bliver vidne til emner, der bliver afgjort af den himmelske domstol. Grundlæggende emner i den store strid mellem godt og ondt bliver fremstillet for vores øjne.

`Læs Åb 4,2-4. Hvilke ligheder ser du her med domsscenen i Dan 7?`

Dette er tydeligvis himlens tronsal. Gud, Faderen, sidder på tronen omgivet af himmelske væsener. Der er torden og lyn, som symboliserer Guds dom. I Åb 4,4 lægger vi også mærke til, at 24 ældste er til stede ved Guds trone.

Hvem er disse 24 ældste? I det gamle Israel var der 24 afdelinger i det levitiske præsteskab. Disse præster repræsenterede folket for Gud. I 1 Pet 2,9 siger apostlen, at de nytestamentlige troende er ”en udvalgt slægt, et kongeligt præsteskab“. Disse 24 ældste kunne måske repræsentere alle de frelste, som en dag vil prise Gud foran hans trone. Eller måske repræsenterer de de mennesker, som blev oprejst fra de døde, da Jesus opstod, og som også fór til himlen sammen med ham (Matt 27,52; Ef 4,7-8).

Uanset, så er det gode nyheder. Der er nogle af de frelste fra jorden ved Guds trone. De mødte fristelser, ligesom vi gør. Ved Kristi nåde og Helligåndens kraft vandt de sejr. De er iklædt hvide klæder, som symboliserer Kristi retfærdighed, som dækker og renser deres synd. De har en guldkrone på deres hoved, som viser, at de har vundet sejr i kampen mod det onde og er blevet en del af himlens kongelige slægt af troende.

Vi ser en trone i himlen, og Gud sidder på tronen. Der er himmelske væsener omkring tronen, og nogen i himlen begynder at synge. Et crescendo af lovprisning opbygges; det lyder højere og højere:

”Værdig er du, vor Herre og Gud,

til at få pris og ære og magt;

for du har skabt alle ting,

af din vilje blev de til og blev skabt“ (Åb 4,11).