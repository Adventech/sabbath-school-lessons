---
title:  Jesus er værdig
date:  27/04/2023
---

I Åb 5,1-4 ser vi igen en trone. En bogrulle med skrift på begge sider bliver introduceret. Den er forseglet med det guddommelige segl, og ingen i himlen eller på jorden kan åbne bogrullen. De himmelske væsener skælver. Dette er alvorligt. Ingen engel kan repræsentere menneskeheden i jordens sidste og afgørende domshandling. Johannes græder, fordi ingen kan åbne bogrullen. Men en af de ældste, en af dem, som er frelst fra jorden, taler opmuntrende ord til Johannes. Jesus, Guds Lam, er værdig til at åbne bogrullen.

I Åb 5,5 ser Johannes det ultimative svar på syndens problem. Her ser den aldrende apostel den eneste måde, hvorved nogen kan bestå i den afgørende dom ved Guds trone. ”Men en af de ældste sagde til mig: ‘Græd ikke! For Løven af Judas stamme, Davids rodskud, har sejret, så han kan åbne bogen og dens syv segl.’ Og jeg så et lam … det så ud som slagtet“ (Åb 5,5-6).

`Læs Åb 5,8-12. Hvordan reagerer himlen på bekendtgørelsen om, at Jesus er værdig til at åbne dommens bogrulle og frelse os?`

Jesus, Guds lam, som har ofret sit liv for hele menneskehedens frelse, tager bogrullen og åbner den. Hele himlen bryder ud i lovprisning. Hans sejr over Satans fristelser, hans død på Golgatas kors, hans opstandelse, hans tjeneste som ypperstepræst giver frelse for alle, som i tro vælger at svare på hans nåde. Dommen er en ufattelig god nyhed for Guds folk. Den taler om afslutningen på syndens herredømme og befrielsen af Guds folk.

Findes der noget mere opmuntrende end det? Jesus er vores repræsentant i dommen. Hans fuldkomne retfærdighed dækker os. Hans retfærdighed arbejder i os for at forny os. Hans nåde tilgiver os, forvandler os og giver os kraft til at leve gudfrygtige liv.

Vi har intet at frygte. Jesus er vores repræsentant i dommen, og det ondes magter er overvundet. Dommen fældes til fordel for Guds folk (Dan 7,22). Hensigten med dommen er ikke at finde ud af, hvor onde vi er, men at åbenbare, hvor god Gud er.

`Til eftertanke. Mediter igen over det store håb vi har i forbindelse med dommen: Jesus er vores stedfortræder. Hvorfor er det vores eneste håb?`