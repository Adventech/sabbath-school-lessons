---
title:  Messias ”skæres af“
date:  03/05/2023
---

Gabriel begynder denne 490 år lange profeti med en begivenhed, som var yderst vigtig for Daniel og for jøderne – befalingen om at genoprette og genopbygge Jerusalem. Selv om der var blevet givet forskellige befalinger mht. Jerusalem, finder vi i Ezra 7, at den befaling, som blev givet i 457 f.Kr., gjorde det muligt for jøderne ikke alene at vende tilbage til deres hjemland, men også at etablere sig som et religiøst samfund (se Ezra 7,13.27).

Det er vigtigt at bemærke, at Artaxerxes’ dekret blev udsendt i efteråret i 457 f.Kr. Fra dette dekret blev udsendt, i 457 f.Kr., indtil Messias skulle komme, ville der ifølge Daniels Bog gå 69 uger eller 483 år. Hvis vi begynder i år 457 f.Kr, og går 483 år frem ad den historiske tidslinje, kommer vi til år 27 e.Kr.

Ordet Messias betyder ”den salvede“. I år 27 e.Kr. blev Jesus Kristus, Messias, døbt. (Se Matt 3,13-17.) Daniel forudsagde mange hundrede år tidligere det nøjagtige år for Kristi dåb, som var det år, hvor Jesus begyndte sit tre og et halvt års arbejde.

`Læs Rom 5,6-9 Dan 9,26. Hvilke store budskaber åbenbares her?`

”Når de 62 uger er gået, bliver en salvet fjernet uden dom“. Messias skulle blive ”fjernet“ eller korsfæstet. Jesus døde ikke på korset for sig selv, men som Paulus skriver: ”Men Gud viser sin kærlighed til os, ved at Kristus døde for os, mens vi endnu var syndere“.

I Dan 9,27 læser vi, at i midten af ugen, i midten af de sidste syv år, skulle Kristus ”bringe slagtoffer og afgrødeoffer til ophør“. I midten af denne 70. uge, i år 31 e.Kr., bekræftede Kristus den evige pagt med sit blod ved at dø på korset, og offersystemet mistede enhver profetisk betydning. Disse forudsigelser blev opfyldt i hver mindste detalje. I påsken, på det nøjagtige tidspunkt, hvor ypperstepræsten ofrede påskelammet, blev Kristus ofret for os.

`Til eftertanke. Læs Mark 15,38 og Matt 3,15-16 med ovenstående kommentarer i tanke. Hvordan hjælper disse vers os til at forstå profetien i Dan 9,24-27?`