---
title:  Englens befaling til Daniel
date:  02/05/2023
---

`Læs Dan 9,23. Hvilken specifik instruks får Daniel af englen? Hvorfor er dette vigtigt i forståelsen af betydningen af templets renselse i Dan 8,14?`

Englen siger tydeligt til Daniel, at han skal give agt på ordet, så han forstår synet (Dan 9,23). Hvilket ord, og hvilket syn? Da der ikke er noget syn gengivet i Dan 9, må englen Gabriel tale om den del af synet i Dan 8, som profeten ikke forstod – synet om de 2300 dage (Dan 8,27).

`Læs Dan 9,24-27. Gabriel fortsætter i disse vers. Hvilke begivenheder i Jesu liv og tjeneste taler dette om?`

Den første del af denne profeti har med Guds folk, jøderne, at gøre. ”Halvfjerds uger er fastsat for dit folk og for din hellige by (Dan 9,24), altså den jødiske nation. I bibelske profetier svarer en profetisk dag til et bogstaveligt år (Ez 4,6; 4 Mos 14,34). Når man har symbolske billeder i Daniels Bog og Johannes’ Åbenbaring, har man ofte også en symbolsk tidsprofeti. En måde, som med sikkerhed viser, at år/dag-princippet er anvendt her, er, at når vi bruger det på Daniels profeti, passer hver eneste begivenhed på tidslinjen fuldkomment. (Se studiematerialet for i morgen.) Hvis vi anvender dette princip, svarer 70 uger til 490 dage, og da en profetisk dag svarer til et bogstaveligt år, svarer 490 profetiske dage til 490 bogstavelige år.

Gabriel fortæller Daniel, at 490 år er ”skåret af“. Dette er den bogstavelige betydning af det hebraiske ord chathak, som nogle gange oversættes med ”fastsat“ eller ”bestemt“. Skåret af fra hvad? Det kan kun være den eneste anden tidsprofeti, som der henvises til: de 2300 dage i Dan 8,14. Disse 490 år, tidsprofetien, er direkte forbundet med tidsprofetien i Dan 8,14, som var den eneste del af synet, som ikke var forklaret i Dan 8, og også den eneste tidsprofeti i Dan 8. Vi kan altså se, at Gabriel med denne profeti vil, at Daniel skal forstå det, han ikke forstod i det foregående kapitel, nemlig de 2300 dage.