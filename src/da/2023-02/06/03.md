---
title:  De 2300 dage og endetiden
date:  01/05/2023
---

`Læs Dan 8,17.19.26. Hvilken tidsperiode siger englen, at synet i Daniel 8 og de 2300 dage omhandler, og hvorfor er det vigtigt at forstå det?`

Nogle påstår, at de 2300 dage er bogstavelige dage. De tror også, at det lille horn i Dan 8 er Antiokus Epifanes (216-164 f.Kr.), en militærleder, som angreb Jerusalem og vanhelligede jødernes tempel, selv om de 2300 dage slet ikke passer på hans tidsramme. Men den fortolkning står i modsætning til englens tydelige instruktion om, at synet handler om ”endetiden“. Antiokus levede slet ikke i endetiden.

I Dan 8 begynder englen Gabriel sin forklaring af profetien om de 2300 dage. Han forklarer, at vædderen er et symbol på Medo-Persien, og den lodne buk er Grækenland (Dan 8,20-21). Selv om den næste magt, det lille horn, ikke er navngivet, som de første to var det, er den tydeligvis Rom (Dan 8,9.23-24). Han beskriver dernæst en religiøs-politisk fase af Rom, som ville ”kaste sandheden til jorden“ (Dan 8,10-12.25) og blande sig i Kristi himmelske tjeneste (Dan 8,10-12). Renselsen af templet i Dan 8,14, kapitlets klimaks, er Guds svar på jordiske og religiøse magters udfordring, hvor de har forsøgt at overtage Guds autoritet. Renselsen af templet er en del af Guds guddommelige løsning på syndens problem.

Gabriel er parat til at forklare detaljerne i Guds tidstabel. Sidst i kapitel 8 i Daniels Bog kan vi tydeligt se, at Daniel ikke forstod den del af synet, som handlede om de 2300 dage (Dan 8,27). Den tidligere del om vædderen, gedebukken og det lille horn var blevet forklaret, og de to første magter var direkte identificeret ved navn (Dan 8,20-21. Men templets renselse var ikke blevet forklaret.

Englen Gabriel, som viste sig i Dan 8, viser sig nu i Dan 9 og siger til Daniel: ”Da du begyndte at bede, udgik der et ord, og jeg er kommet for at give det videre til dig, fordi du er en højtelsket mand. Giv agt på ordet, så du forstår synet“ (Dan 9,23). Hvilket syn? I afsnittet for i morgen skal vi se, at det er synet om de 2300 dage, den eneste del af det tidligere syn i Dan 8, som endnu ikke var blevet forklaret for Daniel.

`Til eftertanke. Gabriel omtalte Daniel som ”en højtelsket mand“. Hvad siger det om det nære forhold mellem himmel og jord?`