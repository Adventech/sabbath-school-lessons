---
title:  Helligdommen renses
date:  30/04/2023
---

Som vi allerede har set, må der finde en dom sted før Jesu genkomst. Englen bekendtgør med høj røst, at ”timen er kommet, da han dømmer“ (Åb 14,7). Daniels Bog giver os tidspunktet for, hvornår denne dom begynder.

`Læs Dan 8,14. Hvilken specifik tidstabel giver Daniel mht., at helligdommen skal få sin ret tilbage (eller renses)?`

Enhver jøde forstod betydningen af renselsen af den jordiske helligdom. Den foregik på den store forsoningsdag, som var dommens dag. Selv om Daniel forstod ideen med, at helligdommen skulle renses og sammenhængen med dommen, var han forvirret mht. de 2300 dage.

`Læs Dan 8,27 Dan 9,21-22. Hvad var Daniels svar på synet om de 2300 dage, og hvad var Guds svar til ham?`

Ved slutningen af Dan 8 blev Daniel syg og sagde: ”Jeg var grebet af undren over synet, som jeg ikke forstod“ (Dan 8,27). Hvad han ikke forstod, var synet om de 2300 dage; resten af synet var allerede blevet forklaret (se Dan 8,19-22). Det næste kapitel, Dan 9, fortæller, at englen Gabriel kom for at forklare profetien om de 2300 dage for Daniel. ”Daniel, nu er jeg kommet for at give dig indsigt og forståelse“ (Dan 9,22).

Gabriel forbløffer Daniel ved at åbenbare et svar på hans bøn, som er langt bredere, end han kunne have forestillet sig. Englen Gabriel førte Daniel ned igennem tiden og åbenbarede sandheden om den kommende Messias, hvor han gav de nøjagtige tidspunkter for begyndelsen af sin jordiske tjeneste og sin frygtelige død. Det var begivenheder, som var direkte knyttet til helligdommens renselse i Dan 8. Kristi død og dommen er med andre ord uadskilleligt knyttet til hinanden.

`Til eftertanke. Hvorfor er det betydningsfuldt, at Jesu død, som den åbenbares i Dan 9,24-27, er direkte knyttet til dommen i Dan 8,14? Hvori består forbindelsen mellem Jesu død og Guds dom?`