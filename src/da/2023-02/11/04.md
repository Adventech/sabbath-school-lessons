---
title:  Vi høster, hvad vi sår
date:  06/06/2023
---

Profetien om dyrets mærke handler om religiøs intolerance, en økonomisk boycot, forfølgelse og til sidst en dødsdom. Men overraskende nok er det også et opmuntrende budskab. Selv i de værste tider vil Gud bevare sit folk, som ”holder fast ved Guds bud og troen på Jesus“ (Åb 14,12). Et af de bud er selvfølgelig det fjerde bud – sabbatsbuddet.

Profetien i Åb 13 om dyrets mærke fortæller om Satans værste angreb, hans absolut mest intense kamp mod Gud. Hans primære strategi i dette angreb er bedrag. Åb 13 fortæller om en periode i fremtiden, hvor djævelen vil arbejde gennem en jordisk religiøs-politisk magt, der omtales som dyret, og anvende tvang.

Religiøs forfølgelse er selvfølgelig ikke noget nyt. Det har foregået, lige fra Kain slog Abel ihjel for at tilbede Gud på den måde, Gud havde sagt (se 1 Mos 4,1-8). Jesus advarede om, at der ville ske forfølgelse selv for de første kristne i det 1. årh. e.Kr., og den ville fortsætte ned igennem historien: ”Der kommer en tid, da enhver, som slår jer ihjel, skal mene, at han derved tjener Gud“ (Joh 16,2; Matt 10,22; 1 Pet 4,12).

Profetien om dyrets mærke handler om det sidste led i denne ugudelige kæde. Ligesom under fortidens forfølgelser har den fjendtlige magt til hensigt at tvinge alle til at rette sig efter et bestemt trossystem og en godkendt tilbedelsesform.

`Læs Åb 13,15-17. Hvad kommer Guds folk i endens tid til at møde i den sidste krise?`

Profetien siger, at forfølgelsen vil begynde med økonomiske sanktioner: ”Ingen kan købe eller sælge“, medmindre de har ”dette mærke“. Når dette sker, vil det store flertal overgive sig. Enhver, som nægter, vil til sidst få en dødsdom.

Djævelen frister bekendende kristne til at gå på kompromis på forskellige områder i deres liv. På den måde forbereder han dem på at modtage dyrets mærke, når den afgørende prøve kommer engang i fremtiden. Guds kærlighed til hver eneste af os vil give os styrke og bevare os gennem de kommende vanskelige tider.

`Til eftertanke. Læs Gal 6,7-9. Dette er ikke skrevet i forbindelse med de sidste tiders begivenheder, men hvorfor er princippet her også relevant i forbindelse med dyrets mærke, og hvordan vi kan forblive trofaste?`