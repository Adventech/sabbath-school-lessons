---
title:  Den kosmiske strid
date:  05/06/2023
---

`Læs Matt 27,45-50. Hvad lærer denne tekst om, hvad Jesus gennemgik på korset? Hvad mente Jesus med at spørge Gud, hvorfor han havde forladt ham, og hvordan kan denne scene hjælpe os til at forstå, hvad det vil sige at have ”Jesu tro“?`

Da Jesus hang på korset, bar han verdens skyld, skam og fordømmelse. Han var omgivet af dybt mørke og kunne ikke mærke Faderens kærlighed. Han stolede på det forhold, han havde haft med Faderen hele sit liv. Det vil sige, at gennem et liv i fuldstændig afhængighed af Faderen, også når det gik godt, var Jesus blevet forberedt på den tid, hvor tilværelsen ikke var let, også på korset. Også når alt omkring ham råbte, at han skulle tvivle, stolede Frelseren på Faderen. Selv da det virkede, som om Gud havde forladt ham, opgav Jesus ikke.

”Midt i det frygtelige mørke, tilsyneladende forladt af Gud, havde Kristus tømt de sidste dråber i bægeret med menneskehedens elendighed. I disse frygtelige timer stolede han på de tidligere beviser på Faderens accept, som han indtil da havde fået … Ved tro vandt Kristus sejr“ (Ellen White, Christ Triumphant, s. 277).

Jesu tro er så dyb, så tillidsfuld, og han er så overgivet til Faderen, at ingen af universets dæmoner eller af prøvelserne på jorden kan rokke den. Det er en tro, som har tillid, når den ikke kan se, tror, når den ikke forstår, holder fast, når der ikke er meget at holde fast i. Denne ”Jesu tro“ er i sig selv en gave, som vi modtager i tro og bærer med os gennem fremtidens kriser. Det er ”Jesu tro“, som bor i vores hjerter, som gør os i stand til at tilbede Kristus som den højeste og trofast stå fast, når dyrets mærke omtalt i Johannes’ Åbenbaring bliver påtvunget.

Men den kommer ikke pludselig af sig selv. Guds folk har her og nu lært at leve i tro dag efter dag, både når det går godt, og når det går dårligt, når Gud synes nær, og når Gud føles langt borte. Det gør ingen forskel. ”Den retfærdige skal leve af tro“ (Gal 3,11; se også Hab 2,4). Det er nu, vi skal forberede os. Enhver prøvelse, vi udsættes for nu, kan bære god frugt i vores liv, hvis vi i tro holder ud.

`Til eftertanke. Tænk over en tid, hvor tilværelsen syntes at gå i opløsning omkring dig, og det eneste, du havde tilbage, var din tro. Hvordan klarede du det? Hvad lærte du? Hvad erfarede du, som kan hjælpe andre, som måske går igennem en lignende situation?`