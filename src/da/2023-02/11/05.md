---
title:  De, som følger Lammet
date:  07/06/2023
---

`Læs Åb 13,1-2. Hvor kommer dyret fra, og hvem giver dyret dets magt?`

Det første dyr, den første magt i Åb 13, får sin magt, trone og store styrke fra dragen. Åb 12,9 og Åb 20,2 identificerer dragen som Satan. Satan er en listig fjende og arbejder gennem jordiske magter. Åb 12,3-5 siger, at denne ”drage“ – djævlen – forsøgte at ødelægge den ”dreng“, som blev født. Denne ”dreng“ blev senere ”bortrykket til Gud og hans trone“. Dette henviser selvfølgelig til Kristus. Satan ønskede at ødelægge den nyfødte Jesus og arbejdede gennem Herodes og det romerske imperium. Ved afslutningen af Jesu liv dømte den romerske guvernør Pilatus Jesus til døden; en romersk bøddel naglede ham til det forfærdelige kors; en romersk soldat stak ham i siden med et sværd; og romerske soldater bevogtede hans grav. Ifølge Åb 13,2 ville dragen, Satan, ved at arbejde gennem det hedenske Rom, give sin trone og magt til det kommende dyr.

”Selv om dragen primært repræsenterer Satan, repræsenterer den også i en forstand Romerriget … Den magt, som fulgte efter Romerriget, som fra dragen fik ’sin magt og sin trone og stor styrke’, er tydeligt det pavelige Rom“ (The SDA Bible Commentary, 7. bd., s. 817). Historikeren A.C. Flick forklarede, at ”på det politiske Roms ruiner opstod det store moralske rige i skikkelse af den Romerskkatolske kirke“ (A.C. Flick, The Rise of the Medieval Church (1900), s. 150, som citeret i The SDA Bible Commentary, 7. bd., s. 817).

`Læs Åb 13,3 Åb 14,4. Hvilken kontrast finder vi i disse vers?`

I modsætning til ”hele jorden“, som følger dyret, vil Gud have et folk, som ”følger Lammet, hvor det går“. Som altid vil det være enten det ene eller det andet, enten er man for Jesus eller imod Jesus. Til den tid vil der, ligesom nu, ikke være nogen middelvej, ingen neutral position. Ikke at stå helt og fuldt på Jesu side er, enten man er bevidst om det eller ej, at stå på den anden side.

`Til eftertanke. ”Og I skal hades af alle på grund af mit navn. Men den, der holder ud til enden, skal frelses“ (Matt 10,22). Hvad betyder det at holde ud til enden?`