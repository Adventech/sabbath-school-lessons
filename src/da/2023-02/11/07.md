---
title:  Til videre studium
date:  09/06/2023
---

”Lige fra begyndelsen af den store strid i himlen har det været Satans hensigt at omstyrte Guds lov. Det var med dette for øje, han begyndte sit oprør mod Skaberen, og siden han blev nedstyrtet fra himlen, har han fortsat den samme kamp på jorden. At bedrage menneskene og få dem til at overtræde Guds lov er det mål, han stadig forfølger. Hvad enten dette mål nås ved at forkaste hele loven eller kun én af dens forskrifter, vil det endelige resultat blive det samme … I sine forsøg på at vække foragt for de guddommelige love har Satan forvansket Bibelens lære, og vildfarelser indgår i troen hos tusinder, der bekender sig til at tro på Skriften. Den sidste store konflikt mellem sandhed og vildfarelse er kun den endelige styrkeprøve i den langvarige strid om Guds lov. Denne kamp er ved at begynde – en kamp mellem menneskers love og Jahves bud, mellem Bibelens religion og myters og traditioners religion“ (Ellen White, Mod en bedre fremtid, s. 470).

I Johannes’ Åbenbaring er tilbedelse og skabelse uløseligt knyttet til hinanden. Hovedsagen i kampen mellem godt og ondt og de temaer, der knyttes til dyrets mærke, handler om, hvorvidt Gud er værdig til at blive tilbedt eller ej.

Som vi har set, står princippet om Kristus som skaber centralt i sabbatshelligholdelse. Jesus understreger konsekvent betydningen af den dag, han selv kalder sig herre over (Matt 12,8; Mark 2,28; Luk 6,5). Sabbatten er en evig påmindelse om vores identitet. Den minder os om, hvem vi er som mennesker. Den giver hvert eneste menneske værdi. Den bliver ved med at bekræfte det faktum, at vi er skabte væsener, og at vores skaber er vores troskab og tilbedelse værdig. Dette er grunden til, at djævelen hader sabbatten så meget. Den er den gyldne forbindelse mellem os og vores skaber, og det er grunden til, at den til sidst vil spille en så afgørende rolle i den sidste krise.

**Spørgsmål til drøftelse**:

`1.	Hvad er de grundlæggende principper bag dyret fra havets påstand om autoritet? Hvordan kan vi have de samme holdninger uden at være klar over det?`

`2.	Hvordan vil du svare dem, der påstår, at tanken om en bogstavelig Satan er primitiv overtro, som uddannede, eller i det mindste intelligente mennesker, ikke kan tage alvorligt? Hvilke argumenter kan du bruge som svar?`