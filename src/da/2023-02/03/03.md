---
title:  Det evige evangelium
date:  10/04/2023
---

Læg mærke til, at Åb 14,6, begyndelsen på de tre engles budskaber, begynder med et ”evigt“ evangelium. Hvis vi ikke forstår evangeliets dybde, vil vi ikke se hele pointen i de tre engles budskaber. Vi kan aldrig helt forstå, hvad der er indbefattet i Guds domsbudskab eller Babylons fald eller dyrets mærke, hvis vi ikke forstår evangeliet.

`Læs 1 Kor 15,1-4 Rom 3,24-26 Rom 5,6-8. Hvordan præsenteres det ”evige evangelium“ i disse tekster? Hvilket stort håb finder vi deri?`

Evangeliet er den utroligt gode nyhed om Kristi død for vores synd, hans opstandelse og hans stadige kærlighed til og omsorg for os. Ved tro på hans udgydte blod og hans opstandelseskraft befries vi både fra syndens straf og magt. Kristus gennemsyrede apostlen Paulus’ tanker og var centrum for al hans undervisning og forkyndelse. Den korsfæstede Kristus genløste ham fra hans fordømmelse og skyld i fortiden. Den opstandne Kristus gav ham kraft i nutiden, og troen på Jesu genkomst gav ham håb for fremtiden.

Bemærk fire punkter i versene fra Romerbrevet:

1.	Det er ufortjent, at vi retfærdiggøres; det sker ved Guds nåde.

2.	Guds nåde er et udtryk for hans retfærdighed.

3.	Guds kærlighed blev åbenbaret for os, mens vi var syndere.

4.	I nåde retfærdiggør Gud dem, som i tro tager imod Jesus.

Jesu nåde er ufortjent. Vi kan ikke gøre os værdige til den. Jesus døde den frygtelige og smertefulde død, som de fortabte syndere kommer til at dø. Han erfarede hele omfanget af Faderens vrede eller fordømmelse af synd. Han blev forkastet og opgivet, for at vi kunne blive accepteret. Han døde den død, som er vores, så vi kan leve det liv, som var hans.

Er det egentlig mærkeligt, at frelsen må komme ved tro, uden lovgerninger? Hvad kunne vi på nogen måde tilføje? Hvad kunne vores gerninger, selv med de bedste intentioner og inspireret af Helligånden, lægge til det, som Kristus har gjort for os på korset?

Denne plan, frelsesplanen, blev lagt allerede, før verden blev grundlagt (2 Tim 1,9; Tit 1,2; Ef 1,4). Det forklarer også, hvorfor det kaldes et ”evigt“ evangelium. Før verden blev til, vidste Gud, hvad der kom til at ske. Derfor lagde han en plan om frelse, for at møde krisen, når den opstod.