---
title:  En missionsbevægelse
date:  13/04/2023
---

Gennem grundigt og dybtgående bibelstudium fik de første adventister en voksende forståelse af disse budskabers betydning. De fornemmede, at Gud havde et skræddersyet budskab for denne generation – et alvorligt endetidsbudskab, som skal forkyndes for alle folkeslag og stammer, tungemål og folk for at forberede verden for Jesu genkomst. Disse tre engles budskaber har lige fra begyndelsen været motivationen for adventisternes mission.

I 1874 sendte Generalkonferensen den første missionær til Europa. Ellen White omtalte John Andrews som ”den bedst egnede person i vores rækker“. Andrews talte mindst syv sprog, kunne gengive Det Nye Testamente udenad og kunne det meste af Det Gamle Testamente. Han var en enestående lærd mand, en produktiv skribent, en stor forkynder og en dygtig teolog.

Hvorfor sende en så dygtig mand til et sted, hvor der var meget få troende? Hvorfor sende den ”bedste egnede person“, man havde, til en ukendt missionsmark? Og hvorfor var han villig til at rejse? Hans hustru var død nogle få år tidligere. Hvorfor var han villig til at efterlade sin familie og sine venner i Amerika og sejle med to små børn til et ukendt land og sætte alt på spil for Kristi sag?

Der er kun en grund. Han troede, at Jesus ville komme snart, og at budskabet om sandheden for endens tid måtte forkyndes for hele verden.

Ned igennem vores historie har vores bedste og dygtigste rejst til jordens yderste områder for at forkynde Guds budskab for de sidste tider. De var lærere, medicinsk personale, pastorer, landmænd, mekanikere, tømrere og håndværkere af enhver art. Nogle var ansat af kirken, men mange var det ikke. De var lægpersoner, som troede, at Jesus snart ville komme igen.

`Læs Åb 14,6 ApG 1,8 Matt 24,14. Hvilke ligheder er der mellem disse tre tekster?`

Forkyndelsen af det evige evangelium springer over geografiske grænser. Den når jordens fjerneste områder. Den når mennesker af alle sprog og kulturer. Til sidst vil det påvirke hele verden. Det er fascinerende, at vores budskab indtil nu er nået ud til over 210 af de 235 lande i verden, som anerkendes af FN.

`Til eftertanke. Hvilken rolle kan du spille i udbredelsen af de tre engles budskaber til ”alle folkeslag og stammer, tungemål og folk“?`