---
title:  Til hele verden
date:  12/04/2023
---

`Læs Åb 14,6. Læs teksten igen. Hvor omfattende er forkyndelsen af det evige evangelium, og hvorfor har svaret betydning for os og vores mission og kald som kirke?`

Ifølge det presserende endetidsbudskab fra den første af de tre engle, skal det ”evige evangelium“ forkyndes ”for alle folkeslag og stammer, tungemål og folk“ (Åb 14,6). Her er en mission så storslået, omfattende og stor, at den kræver alt. Den kræver vores allerbedste indsats og totale overgivelse. Den leder os fra at være optaget af vores egne interesser til en passion for tjeneste for Kristus. Den inspirerer os med noget, der er større end os selv og leder os bort fra vores eget sinds snævre grænser til en meget mere storslået vision.

`Læs Matt 28,19-20. Hvordan harmonerer disse vers med den første engels budskab?`

I sin bog A Quest for More: Living for Something Bigger Than You [At leve for noget større end dig selv], drøfter Paul David Tripp hvert eneste menneskes psykologiske behov for at være en del af noget større end dem selv: ”Menneskene blev skabt til at være en del af noget større end deres eget liv. Synden er årsag til, at vores liv er skrumpet ind. Kristi nåde gives for at redde os fra de klaustrofobiske begrænsninger, som vi skaber med vores eget lille selvfokuserede kongedømme. Han befrier os, så vi kan leve for evigheden og de glæder, som Guds rige giver.“

Der findes ikke noget mere inspirerende, mere tilfredsstillende, mere udbytterigt end at være en del af en guddommelig bevægelse. Den er grundlagt af Gud for at udrette en opgave, som er langt større end noget enkeltmenneske nogensinde kunne udrette på egen hånd. Den opgave, som er givet af Gud og beskrevet i Åb 14 er den største opgave nogensinde givet til hans menighed. Det er en alvorlig appel om at vie vores liv til himlens ædleste opgave, at åbenbare Guds ufattelige kærlighed, lige før Jesus kommer igen.

`Til eftertanke. Hvordan har du selv oplevet at være med i noget, som er større end dig selv? Hvordan hjælper det dig til at forstå pointen i dagens studium? Og hvad kan være større end at blive brugt af universets skaber til at gøre en evigtvarende forskel i verden?`