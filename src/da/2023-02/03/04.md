---
title:  En historie om nåde
date:  11/04/2023
---

De tre engles budskaber er en historie om nåde. De er historien om frelserens kærlighed, som overgår alt, en historie om Jesus, som elsker os så højt, at han hellere selv ville opleve helvede, end at en af os skulle gå fortabt. De tre engles budskaber er historien om en uendelig, ufattelig, uforståelig, endeløs evig kærlighed.

Gud bliver aldrig overrasket. Han lader sig ikke påvirke af menneskenes stadigt ændrede valg. Som vi allerede har set, var hans plan om at befri os fra syndens herredømme ikke en tilføjelse, efter at synden havde vist sit grimme ansigt. Gud blev ikke overrumplet af syndens frygtelige drama.

`Læs Åb 13,8 1 Pet 1,18-20. Hvad fortæller disse to tekster om frelsesplanen?`

Udtrykket ”et evigt evangelium“ i Åb 14,6 taler om både fortiden, nutiden og fremtiden. Da Gud skabte menneskene med evnen til at foretage moralske valg, forudså han, at de ville foretage forkerte valg. Når hans skabninger havde muligheden for at vælge, havde de også muligheden for at gøre oprør mod hans kærlighed. Den eneste måde, denne virkelighed kunne undgås, var at skabe robot-væsener, som blev kontrolleret og manipuleret af en eller anden guddommelig kosmisk plan. Tvungen troskab står i modsætning til Guds natur. Kærlighed forudsætter valgmuligheder, og når skabte væsener er blevet givet frihed til at vælge, vil der også være mulighed for at vælge forkert.

Derfor blev frelsesplanen udtænkt i Guds sind, før vores første forældre gjorde oprør i Edens Have.

”Planen om vor forløsning var ikke en plan, der blev lagt efter Adams fald i synd. Den var ‘åbenbaringen af den hemmelighed, der har været hyllet i tavshed fra evige tider’ (Rom 16,25). Den var en åbenbaring af de principper, der fra evige tider havde været grundvolden for Guds trone“ (Ellen White, Jesu liv, s. 10).

Det ”evige evangelium“ taler ikke kun om fortiden og nutiden, men er også grundlaget for en fremtid med håb. Det taler om at leve evigt sammen med ham, hvis hjerte længes efter at være sammen med os i al evighed.

`Til eftertanke. Læs Ef 1,4. Tænk over, hvad det vil sige, at selv ”før verden blev grundlagt“, var du blevet ”udvalgt“ i Kristus til at få frelse i ham. Er dette en sandhed, der opmuntrer dig og giver dig mod?`