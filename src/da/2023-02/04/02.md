---
title:  Frygt Gud
date:  16/04/2023
---

Hensigten med Johannes’ Åbenbaring for vores generation er at forberede et folk, så det er rede for Jesu genkomst og til at forene sig med ham i at bringe hans budskab for de sidste tider til verden. Johannes’ Åbenbaring åbenbarer Guds plan og afslører Satans plan. Den præsenterer Guds sidste appel, hans indtrængende, evige og universelle budskab til hele menneskeheden.

`Læs Åb 14,7. Læs englens indtrængende appel, som apostlen Johannes gengiver. Se også 1 Mos 22,12; Sl 89,8; Ordsp 2,5; Præd 12,13-14; Ef 5,21. Hvilken specifik appel gives?`

Det græske nytestamentlige ord for ”frygt“ i Åb 14,7 er phobeo. Det bruges ikke her i betydningen at være bange for Gud, men at vise ærbødighed, ærefrygt og respekt. Det udtrykker tanken om absolut loyalitet mod Gud og total overgivelse til hans vilje. Det er en sindsindstilling, hvor Gud er i centrum, ikke jeg selv. Det er det modsatte af Lucifers holdning i Es 14,13-14, hvor han i sit hjerte siger: ”Jeg vil stige op til himlen, højt over Guds stjerner rejser jeg min trone; jeg tager sæde på bjerget, hvor guderne samles, i det yderste nord. Jeg stiger op over skybankerne, gør mig lige med den Højeste.“

Det er i stedet Kristus’ holdning, ”han, som havde Guds skikkelse … ydmygede … sig og blev lydig indtil døden, ja, døden på et kors“ (Fil 2,6.8).

Hovedsagen i den store strid handler om underkastelse under Gud. Lucifer var selvcentreret. Han nægtede at underkaste sig til nogen anden autoritet end sin egen. I stedet for at underkaste sig ham, som sidder på tronen, ønskede Lucifer at regere fra tronen. Kort sagt, at frygte Gud er at sætte ham først i al vores tankegang. Vi må opgive vores stolthed og ophøre med at sætte os selv i centrum og i stedet leve et liv i fuldstændig overgivelse til ham.

Det er åbenbart vigtigt, for det er det første, den første af de tre engle siger.

Vi må derfor høre efter.

`Til eftertanke. Hvordan har du selv erfaret at frygte Gud? Hvordan vil du på en positiv måde forklare for andre, hvorfor det er godt ”at frygte Gud“?`