---
title:  Et liv, der har Gud som centrum
date:  18/04/2023
---

Vi lever i en tidsalder, der kendetegnes af forbrugsmentalitet, og hvor verdslige værdier har gjort selvet til centrum. Men himlens appel til os er, at vi skal vende os fra selvoptagethedens tyranni og trældommen i vores oppustede opfattelse af egen betydning. I stedet skal vi sætte Gud som centrum i vores liv. For nogle er penge det vigtigste i livet. For andre er det magt eller fornøjelser. Det kan også være sport, musik eller underholdning. Budskabet i Johannes’ Åbenbaring er en kraftig appel til at frygte, respektere og ære Gud som det sande centrum i vores tilværelse.

`Læs Matt 6,33 Kol 3,1-2 Hebr 12,1-2. Hvad fortæller disse tekster om at gøre Gud til det centrale i vores liv?`

Det afgørende i jordens sidste strid er en kamp om menneskenes sind. Det handler i virkeligheden om troskab, autoritet og overgivelse til Guds vilje.

Den sidste kamp i den store strid handler om, hvorvidt det gode eller det onde skal styre vores tanker. Apostlen Paulus giver denne formaning: ”I skal have det sind over for hinanden, som var i Kristus Jesus“ (Fil 2,5). Sindet er hele vores væsens højborg. Det er kilden til vores handlinger. Udtrykket ”skal have“ betyder, at tillade eller at vælge. Det taler om en frivillig viljeshandling. Valget om at have Kristi sind er valget om at tillade Jesus at forme vores tanker ved at fylde vores sind med evighedens værdier. Vores handlinger afslører, hvor vores tanker befinder sig. At frygte Gud betyder at sætte ham først i vores liv.

Tænk over, hvor let det i en forstand er at kontrollere vores tanker, i hvert fald, når vi er bevidste om, at vi skal styre dem. Ofte er problemet, at med mindre vi gør en bevidst indsats for at dvæle ved det, der er rigtigt, ”det, som er i himlen, og ikke på det jordiske,“ vil vores sind, syndigt som det er, have en naturlig tendens til at dvæle ved det jordiske. Vi må derfor, som Paulus opfordrer til, bevidst vælge og bruge vores frihed til at vælge at dvæle ved det, som er i himlen.

`Til eftertanke. ”I øvrigt, brødre, alt, hvad der er sandt, hvad der er ædelt, hvad der er ret, hvad der er rent, hvad der er værd at elske, hvad der er værd at tale godt om, kort sagt: det gode og det rosværdige, det skal I lægge jer på sinde“ (Fil 4,8). Hvordan kan vi lære at gøre det, som Paulus formaner os til her?`