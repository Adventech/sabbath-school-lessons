---
title:  Sejrvinderne i Johannes’ Åbenbaring
date:  20/04/2023
---

”Her kræves der udholdenhed af de hellige, dem som holder fast ved Guds bud og troen på Jesus“ (Åb 14,12). Dette er beskrivelsen af Guds trofaste folk i de sidste tider. Men den eneste måde, hvorpå man kan holde Guds bud, både dengang og nu, er ved Jesu tro. [Det udtryk, som i de danske oversættelser gengives med ”troen på Jesus“, kan også oversættes med ”Jesu tro“, dvs. den tro, som Jesus har eller ejer.] At tro på Jesus er naturligvis meget vigtigt, men ”Jesu tro“ er mere end det. Det er den tro, som gjorde Kristus i stand til at vinde sejr over Satans voldsomste fristelser. Tro er en gave, som gives til hver enkelt troende. Når vi udøver den tro, som Helligånden lægger i vores hjerter, vokser den. Vi sejrer, ikke ved vores egen viljestyrke, men ved den kraft, som den levende Kristus udøver gennem os. Vi sejrer ikke på grund af, hvem vi er, men på grund af, hvem han er.

Vi kan vinde sejr, fordi han vandt sejr. Vi kan overvinde fristelser, fordi han gjorde det.

`Læs Hebr 4,14-16 Hebr 7,25. Hvordan sejrer vi, og hvordan lever vi et liv, hvor vi frygter Gud og giver ham ære?`

Jesus, Guds egen søn, har sejret over djævelens list. Han mødte fristelser ved at stole på Guds løfter, overgive sin vilje til Faderens vilje og stole på Faderens kraft. Ved at stole på ham, se hen til ham og tro på ham kan vi også vinde sejr. Jesus er vores ”alt og i alle“ (Kol 3,11), og de tre engles budskaber handler om ham. Budskabet i Johannes’ Åbenbaring handler om sejr, ikke nederlag. Det taler om et folk, som ved hans nåde og hans kraft vinder sejr.

Ordet ”sejre“ bruges i en eller anden form 11 gange i Johannes’ Åbenbaring. I synet om de syv menigheder, som repræsenterer den kristne kirke fra det første århundrede frem til i dag, er der troende i hver generation, som ifølge Johannes ”sejrer“. I de sidste dage skal de, som ”sejrer“, arve alt (Åb 21,7). Dette er ikke lovtrældom. Det er sejr ved Jesus Kristus og ham alene. Hans fuldkomne liv, levet i fuldkommen retfærdighed, er grundlaget for løftet om evigt liv. Det er tro i handling. Det er forvandlende, livsændrende, mirakuløs nåde i den troendes liv.

`Til eftertanke. Er der noget i dit liv, du ønsker at vinde sejr over? Hvordan kan vi ændre vores ønsker til handling? Hvilke praktiske skridt kan vi tage for at blive en af sejrvinderne i Johannes’ Åbenbaring?`