---
title:  Frygt Gud og adlyd ham
date:  17/04/2023
---

Hvad mere siger Bibelen om, hvad det vil sige at frygte Gud?

`Læs 5 Mos 6,2. Hvad viser disse tekster om resultatet af at frygte Gud?`

Disse tekster viser forbindelsen mellem at frygte Gud og holde hans bud. At frygte Gud er en ærbødig respekt, som leder os til lydighed. Himlens indtrængende appel til lydighed mod Guds bud gælder dem, der er frelst af nåde (Ef 2,8-10). Nåde fritager os ikke fra at adlyde Guds bud. Evangeliet befrier os fra lovens fordømmelse, ikke fra vores ansvar for at adlyde den.

Nåde befrier os ikke alene fra fortidens skyld, men den giver os kraft til at leve et gudfrygtigt liv i lydighed her og nu. Apostlen Paulus siger: ”Af ham har vi fået nåde og apostelkald til at føre mennesker i alle folkeslag til troslydighed“ (Rom 1,5).

Der findes nogle, som har den sære opfattelse, at frelse af nåde på en eller anden måde afskaffer Guds lov eller fjerner nødvendigheden af lydighed. De tror, at enhver tale om lydighed er lovtrældom. De siger: Det eneste, jeg ønsker, er Jesus. Men spørgsmålet er: ”Hvilken Jesus?“ En Jesus, som vi selv opfinder, eller Bibelens Jesus? Bibelens Jesus leder os aldrig til at nedgøre Guds lov, som er udtrykket for hans karakter. Bibelens Jesus leder os aldrig til at minimere Bibelens lære, som tydeligt åbenbarer hans identitet og hans plan for denne verden. Bibelens Jesus leder os aldrig til at reducere hans lære til fromme ligegyldigheder, som er uden betydning. Kristus er legemliggørelsen af al doktrinær sandhed. Jesus er sandheden personificeret. Han er læresætningerne virkeliggjort.

Åbenbaringsbogens sidste appel kalder os til gennem tro på Jesus at tage imod alt det, han tilbyder. Den kalder os til at ”frygte Gud“, og denne ”frygt“ kommer til udtryk i tro på hans frelsende kraft, der giver os styrke til at leve gudfrygtigt i lydighed.

`Læs Sl 119,73-74. Jesus sagde: ”Frygt ikke dem, der slår legemet ihjel, men ikke kan slå sjælen ihjel, men frygt derimod ham, der kan lade både sjæl og legeme gå fortabt i Helvede“ (Matt 10,28). Hvordan kan det hjælpe os til bedre at forstå, hvad det vil sige at frygte Gud?`