---
title:  Giv Gud ære
date:  19/04/2023
---

Et studium i Det Gamle Testamente af udtrykket ”giv Gud ære“ (Åb 14,7) viser, at det ofte, men ikke kun, forekommer i forbindelse med guddommelig dom (Jos 7,19; 1 Sam 6,5; Jer 13,15-16; Mal 2,2), ligesom det gør i den første engels budskab (Åb 14,7). Vi ser også denne sammenhæng i Åb 19,1-2: ”Halleluja! Frelsen og æren og magten er vor Guds, sande og retfærdige er hans domme.“

`Læs 1 Kor 3,16-17. Hvordan hjælper disse tekster os til at forstå én måde, vi kan ære Gud på?`

Ifølge apostlen Paulus er vores legeme et tempel, hvor Guds ånd bor, et tempel der er helligt på grund af Guds tilstedeværelse. Bibelen giver os et tydeligt kald til at ære Gud på alle områder af vores tilværelse. Når Gud er centrum i vores liv, vil vores højeste ønske være at give ham ære. Det gælder også med hensyn til, hvad vi spiser, hvordan vi klæder os, hvilken underholdning, vi vælger og i vores omgang med andre mennesker. Vi giver Gud ære, når vi ved vores beslutning om at gøre hans vilje åbenbarer for verden, at Gud er kærlighed. I lyset af, at jorden skal dømmes i endens tid, har dette stor betydning.

`Læs 1 Kor 6,19-20 1 Kor 10,31. Hvilken appel giver Paulus mht. alle vores valg i tilværelsen?`

Det nytestamentlige græske ord for legeme i denne tekst er soma, som bedre kan oversættes med den kollektive sum af, hvem du er: krop, sind og følelser. Når du tager en beslutning om at ”frygte Gud“ og ”give ham ære“ med alt, du gør, og giver dit sind, din krop og dine følelser til ham, er det en bevidst tilbedelseshandling. I lyset af Guds dom er det altid en god ide at være lydig.

`Læs Rom 12,1-2. Tænk over, hvad du gør med din krop. Hvad kan du gøre for at sikre dig, at du ærer Gud med den?`