---
title:  To modstridende systemer
date:  21/05/2023
---

`Læs Åb 12,17 Åb 17,14. Hvordan beskrives Guds menighed, og hvordan er Satans reaktion på den beskrivelse?`

Ned igennem århundrederne har Gud altid haft et folk, som har været trofast mod ham. Åb 12,17 beskriver deres trofasthed, når de omtales som mennesker, ”som holder fast ved Guds bud“. En anden tekst beskriver dem som ”de kaldede og udvalgte og trofaste“ (Åb 17,14).

`Læs Åb 14,8 Åb 17,1-2. Hvilken alvorlig bekendtgørelse giver englen, og hvad havde Babylon gjort, som fremkaldte en sådan udtalelse?`

Johannes skrev sin bog Johannes’ Åbenbaring i slutningen af det første århundrede e.Kr. På det tidspunkt var byen Babylon en stendynge. Da Johannes skrev budskaberne i Johannes’ Åbenbaring, havde det bogstavelige Babylon været ødelagt i flere århundreder. I profetierne i Johannes’ Åbenbaring repræsenterer Babylon et falsk religiøst system, som vil have lignende egenskaber som Babylon i Det Gamle Testamente. De principper, som styrede det gamle Babylon, vil være den underliggende struktur i det moderne, åndelige Babylon.

I Åb 17,1-6 sidder en kvinde klædt i purpur og skarlagen og rider gennem tidernes landskab. Denne kvinde rider på et skarlagenrødt dyr. Bibelen omtaler hende som en skøge. Hun har forladt sin sande elskede, Jesus Kristus. Så giver apostlen Johannes en udpenslet beskrivelse af et frafaldent religionssystem, som har stor magt og indflydelse på verden. Læg mærke til ordvalget: denne magt var en magt, som ”jordens konger drev utugt med, og i hendes utugts vin har de, der bor på jorden, beruset sig“ (Åb 17,2). Beruset? Det er altid noget negativt i Bibelen. Og utugt? Et symbol på falsk lære, falske doktriner og skikke.

`Til eftertanke. Både ledere og almindelige mennesker er blevet negativt påvirket af denne magt. Hvori ligger vores eneste beskyttelse? Læs Ef 6,10-18.`