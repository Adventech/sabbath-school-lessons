---
title:  Vredens vin
date:  22/05/2023
---

`Læs Åb 17,1-2.15 Åb 18,1-4. Hvor omfattende er Babylons indflydelse?`

Den faldne kirkes system har en international rækkevidde og indflydelse på mennesker i hele verden med sine bedrag. Satan er rasende over, at evangeliet vil blive forkyndt ”for alle folkeslag og stammer, tungemål og folk,“ og at dette ”evangelium om Riget skal prædikes i hele verden,“ så han benytter ethvert muligt bedrag for at fange de menneskers sind, ”der bor på jorden“ (Åb 14,6; Matt 24,14; Åb 17,2).

Åb 17,2 fortsætter sin forklaring på det store Babylons mysterium ved at erklære, at hun har drevet utugt med jordens konger. Hvad er utugt? Det er en utilladelig forbindelse. I det faldne kirkelige system betyder det en forbindelse med statsmagten. I det sande kirkelige system er kirken forbundet med Jesus Kristus. Den faldne kirke henvender sig til politiske ledere om magt og autoritet. Den forsøger at få staten til at gennemføre dens dekreter. I stedet for at få sin styrke fra Jesus som dens sande hoved, søger den sin støtte fra statsmagten.

Åb 17,2 går videre med den dramatiske beskrivelse. ”I hendes utugts vin har de, der bor på jorden, beruset sig.“ Symbolikken med druernes rene saft bruges mange steder i Det Nye Testamente til at repræsentere Kristi rene blod, som blev udgydt på korset for vores frelse (Matt 26,27-29). I Luk 22,20 siger Jesus: ”Dette bæger er den nye pagt ved mit blod, som udgydes for jer.“ Når evangeliets rene nye vin bliver forvrænget, og Guds ords lære bliver udskiftet med religiøse menneskelige lederes lære, bliver det til ”Babylons vin“. (Se Matt 15,9.)

Bemærk også, at Gud kalder sit folk ud af Babylon. Uanset hvor korrupt og ondt systemet er, er dets rækkevidde så stor, at det i hvert fald for en tid også indbefatter Guds trofaste, eller ”mit folk“ (Åb 18,4), som han kalder dem. Men der kommer en tid, hvor Gud vil kalde dem ud af et system, der kommer til at falde på grund dets korrupte og onde natur, og som ”er blevet bolig for dæmoner, skjul for alle urene ånder, skjul for alle urene fugle og skjul for alle urene og afskyelige dyr“ (Åb 18,2).

`Til eftertanke. Hvilken rolle spiller de mennesker, som forkynder de tre engles budskaber, når Gud kalder sit ”folk“ ud af Babylon?`