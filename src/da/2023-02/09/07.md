---
title:  Til videre studium
date:  26/05/2023
---

”Budskabet i Åb 14, der forkynder Babylons fald, må være møntet på de trossamfund, der engang var rene, men er blevet fordærvede. Da budskabet følger efter advarslen om dommen, må det forkyndes i de sidste dage. Derfor kan det ikke udelukkende gælde romerkirken, for den har været falden i mange århundreder“ (Ellen White, Mod en bedre fremtid, s. 308).

Daniel 3, beretningen om de tre hebraiske mænd i det gamle Babylon, som var blevet beordret til at ”tilbede guldstøtten, som kong Nebukadnesar har opstillet“ (Dan 3,5), er et symbol på eller en model af, hvad der vil ske, når det åndelige Babylon i de sidste dage også vil påbyde tilbedelse af et falsk ”billede“ (se Åb 13,15; Åb 14,9.11; Åb 16,2; Åb 19,20; Åb 20,4). Det er interessant, at det bud, som de tre hebræere ville have overtrådt, det andet bud (2 Mos 20,4-5), var et af de to bud, som denne magt, der et andet sted beskrives som en magt, der ”tragter efter at ændre tider og lov“ (Dan 7,25), havde forandret.

Hvilket bud havde denne magt også forandret? Det var det fjerde bud. Som vi har set og vil se igen, står det i centrum af hele spørgsmålet om tilbedelse. Det vil stå centralt i den afgørende krise, når vi møder spørgsmålet om, hvorvidt vi vil tilbede ham, som skabte ”himlen og jorden og havet med alt, hvad de rummer; men på den syvende dag hvilede han“ (2 Mos 20,11; se også Åb 14,7), eller dyret og dets billede.

**Spørgsmål til drøftelse**:

`1.	Hvilken forbindelse er der mellem Babelstårnet og det moderne åndelige Babylon? Hvilke ligheder er der mellem de to?`

`2.	Hvordan harmoniserer man to modstridende ideer? Jesus har givet autoritet til sin kirke, men det er farligt at lægge vores religiøse erfaring i en åndelig leders hænder. Hvilke begrænsninger er der for en kirkes autoritet?`

`3.	Hvordan kan vi lære, at afgudsdyrkelse, som var en af Babylons synder, ikke kun handler om at bøje sig for statuer? På hvilke måder kan også protestanter komme til at ”dyrke“ afguder?`

`4.	Hvilke andre paralleller kan du finde mellem Daniel 3 og den påtvungne tilbedelse dér, og det, vi bliver advaret om i de sidste tider?`