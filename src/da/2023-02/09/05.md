---
title:  Et kald til overgivelse
date:  24/05/2023
---

Johannes’ Åbenbarings appel er et indtrængende kald til overgivelse. Det opsummeres i symbolerne med de to kvinder i bogen. Selv om det til tider ser ud til, at Guds folk vil blive besejret i den kosmiske strid mellem sandhed og løgn, lover Gud, at hans menighed vil sejre til sidst.

`Læs Matt 16,18. Sammenlign teksterne. Hvilket løfte gav Jesus til sine disciple mht. sin kirke?`

Kristus er den faste grundvold, som hans kirke er bygget på. Hans kirke er baseret på læren i hans ord og vejledt af Helligånden. Babylon derimod er bygget på menneskeskabte lærdomme og traditioner. Enhver religiøs leder, som sætter menneskelige meninger eller traditioner i stedet for eller over Guds vilje, som den er åbenbaret i Skriften, er med til at fremme Babylons forvirring.

På det gamle Babylons tid var kirke og stat en og samme ting. Når kong Nebukadnezar sad i sit tempel på sin trone, regnede man med, at han talte på gudernes vegne. Ved en anledning udstedte den babyloniske konge, som en provokerende handling mod den sande Gud, et universelt dekret, der påbød tilbedelse, og han befalede alle sine undersåtter at bøje sig for sin befaling. Beretningen er et stærkt billede på, hvad Guds trofaste folk, som nægter at tilbede det falske billede, vil blive udsat for i de sidste tider (se Dan 3).

I de sidste dage af jordens historie vil der opstå et kirke-stat system, et åndeligt Babylon, med en åndelig leder, der hævder at tale som Gud. Hans ord vil blive anerkendt som Guds egne ord, og hans befalinger som Guds befalinger. Ned igennem århundrederne har de romersk-katolske paver sagt, at de er Guds stedfortrædere på jorden. I sit hyrdebrev den 20. juni 1894 fastslog pave Leo XIII: ”Vi besidder på denne jord den almægtige Guds plads.“ Ferraris Ecclesiastical Dictionary tilføjer: ”Paven har en så stor værdighed og er så højt ophøjet, at han ikke kun er et menneske, men så at sige er Gud og Guds stedfortræder.“ Apostlen Paulus har følgende udtalelse, som afslører denne magt: ”… der ophøjer sig over alt, hvad der hedder Gud og helligdom, så at han sætter sig i Guds tempel og udgiver sig selv for at være Gud“ (2 Thess 2,4).

`Læs Åb 17,14. Vi har allerede set, at Gud har trofaste mennesker i ”Babylon“. Hvorfor må vi være forsigtige med, hvordan vi taler om det, og ikke dømme mennesker individuelt i modsætning til systemet?`