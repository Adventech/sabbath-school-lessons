---
title:  'En hemmelighed: Det store Babylon'
date:  23/05/2023
---

`Læs Åb 17,4-6. Hvad lærer disse vers os om, hvordan dette onde system er?`

Som vi har set, beskriver Åb 17 et frafaldent religiøst system, der introducerer mange af Det Gamle Testamentes Babylons principper i kristendommen.

”For at kunne søge efter en forståelse af Babylons natur må vi gå tilbage til dets første omtale i den bibelske tekst i Første Mosebog. Det hele begyndte på sletten i landet Sinear, et område i den sydlige del af Mesopotamien, det nuværende Irak, som kaldtes Babylon. Det var her, Babelstårnet blev bygget, et symbol på menneskelig selvtilstrækkelighed, selvopholdelse og uafhængighed af Gud (1 Mos 11,1-4)“ (Àngel Manuel Rodriguez, The Closing for the Cosmic Conflict: Role of the Three Angels’ Messages s. 43).

Dette system er så ondt, at det beskrives som ”beruset af de helliges blod og af Jesu vidners blod“ (Åb 17,6). Dette er skrækkelige billeder på, hvor korrupt Babylon er (se også Es 49,26).

Det åndelige Babylon repræsenterer i virkeligheden en religion, som er baseret på menneskelige læresætninger, grundlagt på menneskelige ideer og støttet af menneskelige traditioner. Det er en form for menneskeskabt religion, som er opbygget af de måske dygtigste religiøse ledere, men den står i modsætning til evangeliets kraft og til den kirke, Jesus oprettede, en kirke, som bygger på kærlighed, ikke vold.

Johannes’ Åbenbaring beskriver disse to religionssystemer. Det første åbenbarer total tillid til Jesus og afhængighed af hans ord. Det andet afslører tillid til menneskelig autoritet og afhængighed af menneskelige religiøse lærere. Det ene er en Kristus-centreret tro med fuldstændig afhængighed af Kristi nåde, offer og forsoning for frelse. Det andet er en humanistisk tilgang til tro, som erstatter den totale afhængighed af Kristus for frelse med en afhængighed af kirkens traditioner.

`Til eftertanke. Hvordan kan vi beskytte os mod Babylons sofistikerede ind-flydelse som fx tendensen til at stole på os selv og ikke helt på Gud?`