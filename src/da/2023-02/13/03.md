---
title:  At kende sandheden
date:  19/06/2023
---

`Læs Joh 8,32 Joh 7,17 Joh 17,17. Hvilke løfter giver Jesus mht. at kende sandheden? Hvor finder vi den?`

Guds sidste appel til sit folk er, at de skal flygte fra Babylons fejltagelser og vandre i lyset af den evige sandhed, som findes i hans ord. Nøglen til det hele er Bibelen. Så længe man holder sig til Bibelen og følger det, den lærer, vil man ikke blive bedraget i den sidste krise, især når det gælder sabbatten.

Den anden engels budskab appellerer til os om at holde fast ved sandhed fremfor løgn, Skriften fremfor tradition og Guds ords lære fremfor de falske doktriners vildfarelse.

Den tredje engels budskab, som følger efter de to første engle, giver en advarsel mod dyrets mærke. I de bibelske profetier symboliserer et dyr en politisk eller religiøs magt. Dyret fra havet i Åb 13 og 14 udspringer fra Rom som et verdensomspændende tilbedelsessystem. Til sidst vil denne romerske magt udøve sin indflydelse over hele verden og tage ledelsen i en bevægelse, som skal forene kirke og stat. Målet vil være at opnå enhed i verden i en tid med økonomiske omvæltninger, naturkatastrofer, social uro, internationale politiske kriser og global strid.

USA vil med tiden overtage ledelsen af dette globale forbund. ”Ved hjælp af de to store vildfarelser: sjælens udødelighed og søndagens hellighed, vil Satan vildlede menneskene. Mens den første danner grundlaget for spiritismen, skaber den anden sympati for romerkirken. Protestanterne i De forenede Stater vil være de første til at række hånden over afgrunden mod spiritismen; de vil række ud over det dybe svælg for at trykke den romerske magt i hånden, og dette land vil følge i Roms fodspor under påvirkning af det tredobbelte forbund og træde samvittighedens rettighed under fode“ (Ellen White, Mod en bedre fremtid, s. 475).

Disse budskaber afsluttes med en indtrængende appel til Kristi efterfølgere om at holde Guds bud og lade Jesu levende tro bo i deres hjerter (Åb 14,12).

`Til eftertanke. Hvordan opfatter du Jesu ord om, at ”sandheden skal gøre jer frie“? Hvad betyder det? På hvilken måde har sandheden gjort dig fri? Hvad vil det i denne sammenhæng sige at være fri?`