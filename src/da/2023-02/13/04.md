---
title:  Reformationen fortsætter
date:  20/06/2023
---

Gud har kaldet et folk i de sidste tider til at stå på fortidens store reformatorers skuldre med Bibelen som deres eneste trosbekendelse, Kristus som den eneste kilde til frelse, Helligånden som deres eneste kilde til styrke, og Jesu genkomst som opfyldelsen af alle deres håb. Sandheder, deriblandt den sande bibelske sabbat, som længe har været skjult i falskhedens og traditioners mørke, vil blive forkyndt til verden, lige før vores Herre kommer igen.

De tre engles budskaber førte til, at denne bevægelse opstod i de sidste tider. Den skal fuldende reformationen og sammen med Kristus deltage i at afslutte hans værk her på jorden. De store profetier i Bibelens sidste bog viser, at en bevægelse opstår fra en stor skuffelse for at forkynde Guds sidste budskab til verden. Åb 14 beskriver en verdensomspændende kirke, som når hele jorden med de gode nyheder om det evige evangelium.

De tre engle i Åb 14 får følge af en fjerde engel i Åb 18. Denne engel giver kraft til forkyndelsen af de tre engles budskaber, så jorden oplyses af dens glans (Åb 18,1). Kapitel 18 fokuserer på de store begivenheder, der leder frem til den menneskelige histories klimaks og evangeliets sidste og endelige sejr.

`Læs Åb 18,1. Hvilke tre ting fortæller Johannes os om denne engel? Se også Hab 2,14.`

Englen, som kommer fra Guds herlige nærhed i helligdommens tronsal, havde fået til opgave at forkynde Guds sidste nådesbudskab og advare jordens indbyggere om det, der skal komme over jorden.

Teksten siger, at englen kom ”med stor magt“. Det græske ord for ”magt“ er her exousia. Jesus bruger dette ord i Matthæusevangeliet i forbindelse med udsendelsen af sine disciple. I Matt 10,1 gav Jesus sine disciple ”magt over urene ånder“. Han sendte dem ud med guddommelig kraft til at vinde sejr i kampen mellem godt og ondt. I Matt 28,18-19 sender han dem igen ud, men denne gang med ”al magt i himlen og på jorden“ for at ”gøre alle folkeslagene til … disciple“.

`Til eftertanke. Hvordan kommer det altid, også i de sidste tider, til at handle om magt og autoritet? Hvis autoritet følger vi? Guds? Vores egen? Dyrets magt? Eller en anden? Hvis autoritet følger du i dag?`