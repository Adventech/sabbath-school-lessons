---
title:  Forberedelse til den sidste krise
date:  18/06/2023
---

`Læs 1 Thess 5,1-6. Hvilken formaning giver apostlen Paulus med hensyn til de sidste dage af menneskenes historie?`

Paulus opfordrer de troende i Thessaloniki til at være ”vågne“ og ”ædru“ i forhold til Kristi andet komme. Og hvis Paulus ville sige det til de troende dengang, hvad ville han mon sige til os i dag?

Han sagde også, at de var ”lysets børn“ (1 Thess 5,5), og at de ikke var ”i mørke, så dagen“ [Jesu genkomst] skulle overraske dem ”som en tyv“ (1 Thess 5,4). Jesus brugte udtrykket ”våg“ i forbindelse med inderlig, oprigtig bøn (Matt 24,42; Matt 26,40-41). At våge er at være åndelig opmærksom. At være åndeligt ædru er at tage den tid, vi lever i, alvorligt, og være fokuseret på det, som virkelig tæller.

Ellen White tilføjer: ”Vi, som kender sandheden, bør være forberedt på det, som snart skal ramme verden som en overvældende overraskelse“(Testimonies for the Church, 8. bd., s. 28).

Det vil komme som en overraskelse for verden, men det bør det ikke gøre for os. Selv om vi ikke ved, hvornår det vil ske, kan vi se nok til at vide, at det vil ske, og at det er nu, i dag, vi skal være rede.

`Læs Dan 2. Læg mærke til rækken af verdensriger, som kom og forsvandt, nøjagtigt som det var blevet forudsagt. Overvej, hvad Gud gør for at vise mennesker, at vi kan stole på ham, uanset hvad der sker.`

Kristus har givet os disse budskaber om de sidste tider, så vi ved, hvad der skal ske og kan forberede os på det. Profetierne i Daniels Bog og Johannes’ Åbenbaring giver os sammen med moderne tiders profetiske gave guddommelig indsigt i, hvad der skal ramme denne verden. Guds profetiske ord giver på forhånd en oversigt over frelseshistorien, og Daniel 2 giver os stærke og fornuftige beviser for, at vi kan stole på Gud.

`Til eftertanke. Paulus siger, at vi ikke skal ”sove som de andre“. Hvad betyder det, og hvordan kan vi vide, om vi ”sover“? Og hvis vi sover, hvad skal der til for at vække os?`