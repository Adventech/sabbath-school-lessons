---
title:  Guds herlighed opfylder jorden
date:  21/06/2023
---

`Læs Åb 4,11 Åb 5,12 Åb 19,1 Åb 21,26. Hvilke ord har forbindelse til Guds herlighed, som opfylder jorden, som det beskrives i Åb 18,1?`

Den store strid i universet mellem godt og ondt handler også om Guds ære og omdømme. Satan, en oprørsk engel, har påstået, at Gud er uretfærdig, at han forlanger tilbedelse, men giver meget lidt til gengæld. Den onde påstår, at Guds lov begrænser vores frihed og indskrænker vores glæde.

Jesu liv, død og opstandelse modbeviste den myte. Han, som skabte os, kastede sig ned i denne ormegård af en verden for at frelse os. På korset modbeviste han Satans anklager og viste, at Gud er både kærlig og retfærdig. Overvældet af Guds kærlighed og bekymret for hans ære vil hans folk i endens tid åbenbare hans herlighed, hans kærlige, selvopofrende karakter, til en selvoptaget, gudløs verden, og jorden vil blive oplyst af Guds karakters herlighed.

`Læs 2 Mos 33,18-19. Hvordan viste Gud sin herlighed for Moses? Hvori består Guds herlighed?`

Guds herlighed er hans karakter. Jorden vil blive opfyldt af Guds herlighed, når vi bliver opfyldt af Guds kærlighed, og vores karakter forvandles ved hans frelsende nåde.

Når hans kærlighed åbenbares i vores personlige liv, bliver hans herlighed, hans karakter, åbenbaret for verden. Det sidste budskab, som bliver forkyndt til en verden, der er opslugt af åndeligt mørke, bringes af tre engle midt oppe under himlen, og lyder: ”Frygt Gud og giv ham ære“ (Åb 14,7).

Der er ingen herlighed for os i vores gode gerninger eller vores retfærdighed eller vores godhed.

”Budskabet om Kristi retfærdighed skal lyde fra den ene ende af jorden til den anden … Dette er Guds herlighed, som afslutter den tredje engels arbejde“ (Ellen White, Testimonies for the Church, 6. bd., s. 19).

Ellen White skriver også: ”Hvad er retfærdiggørelse ved tro? Det er Guds gerning, hvor han lægger menneskets herlighed i støvet og gør det for mennesket, som det ikke selv er i stand til at gøre for sig selv“ (Testimonies to Ministers and Gospel Workers, s. 456.