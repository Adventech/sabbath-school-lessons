---
title:  Sabbatten og en evig hvile
date:  18/05/2023
---

Sabbatten er et tilflugtssted i en travl verden. Hver uge vender vi os fra denne verdens bekymringer og søger ind i Guds tilflugtscenter, sabbatten. Den berømte jødiske forfatter Abraham Heschel kalder sabbatten ”et slot i tid“. Hver syvende dag kommer Guds palads ned fra himlen til jorden, og Herren inviterer os ind i sin herligheds nærvær i denne periode på 24 timer for at tilbringe tid i et intimt samvær med ham.

I sin bog om sabbattens skønhed og højtidelighed skriver Heschel om sabbattens betydning på følgende måde: ”Sabbatten er et billede på Paradiset og et vidnesbyrd om Guds nærværelse; i vores bønner forventer vi en messiansk tidsalder, som skal være en sabbat, og hver sabbat forbereder os på den oplevelse: Medmindre man lærer, hvordan man kan nyde sabbatten … vil man ikke blive i stand til at nyde den kommende evighed.“

Ved skabelsen byggede Jesus en helt særlig bolig for os. Der kan vi finde tilflugt. Der kan vi være trygge. Hans gerning er fuldendt. Det er fuldbragt. Når vi hviler på sabbatten, hviler vi i hans kærlige omsorg. Vi hviler i forventning om vores evige hvile i den nye himmel og den nye jord, som snart skal komme.

`Læs Es 65,17 Es 66,22 2 Pet 3,13 Åb 21,1. Hvordan er sabbatshelligholdelse med til at pege frem til evigheden?`

Den samme Gud, som skabte jorden første gang, vil skabe den igen, og sabbatten forbliver et evigt symbol på ham som skaber (se Es 66,23). Jøderne havde faktisk set sabbatten som et symbol, en forsmag på, hvad der på hebraisk blev kaldt olam haba, den kommende verden.

Budskabet fra de tre engle, som flyver højt under himlen, og som appellerer til os om at tilbede himlens og jordens skaber, er himlens svar på den håbløse desperation, som mange oplever i det 21. århundrede. Det viser os hen til vores frelser, som efter dommen, efter at synden er tilintetgjort, vil gøre alting nyt. ”Og han, der sidder på tronen, sagde: ‘Se, jeg gør alting nyt!’ Og han sagde: ‘Skriv! For disse ord er troværdige og sande’“ (Åb 21,5).

`Til eftertanke. Hvordan kan du personligt i dit eget liv og for din familie gøre sabbatten til en forsmag på himlen?`