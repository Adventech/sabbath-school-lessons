---
title:  Dommen, skabelsen og ansvarlighed
date:  14/05/2023
---

Hvis vi kun er en samling tilfældigt udformede celler, kun et resultat af tilfældighed og en veludviklet afrikansk abe, og ikke mere end det, så har livet ikke ret stor mening. Hvis vi kun er en ud af de ca. otte milliarder mennesker, som kæmper med hinanden for plads på den planet, vi kalder Jorden, mister tilværelsen sin mening bortset fra det at overleve. Som en modsætning giver Bibelens skabelsesberetning en mening med at leve og et moralsk bud for livet. Vi er blevet skabt af Gud og skal stå til regnskab over for ham for vores handlinger. Han, som skabte os, gør os ansvarlige. Han har fastsat visse absolutte regler selv i en verden med ”moralsk relativisme“.

`Læs Åb 14,7 Rom 14,10 Jak 2,8-13. Hvad siger en dom om emner som ansvarlighed og ansvar? Hvilken forbindelse er der mellem dom, Guds bud og tilbedelse?`

Budskabet fra de tre engle i Åb 14 siger, at ”timen er kommet, da han dømmer“ (Åb 14,7). Da vi er skabt af Gud med evnen til at foretage moralske valg, er vi ansvarlige for de valg, vi tager. Hvis vi kun var en tilfældig samling af celler, et produkt af vores arv og miljø, ville vores handlinger i høj grad bestemmes af kræfter, som vi ikke havde nogen kontrol over.

Men en dom forudsætter ansvarlighed. I denne afgørende time af jordens historie, dommens time, kalder Gud os til at træffe beslutninger i forhold til evigheden. Den første engels appel: ”Tilbed ham, som har skabt himmel og jord og hav og kilder“ (Åb 14,7), bekræfter, at grundlaget for al tilbedelse er det faktum, at vi er skabt af Gud.

Vores overholdelse af den syvende dag som sabbat viser, at vi tror, at Jesus er værdig til at blive tilbedt som vores skaber. Det viser vores anerkendelse af, at hans tibudslov er guddommeligt inspirerede principper for, hvordan vi lever livet på bedste måde. Loven er grundlaget for Guds styre og en åbenbaring af hans karakter. Derfor bliver den dommens målestok. Vores trofasthed mod sabbatsbuddet er en erkendelse af vores beslutning om at leve et liv i lydighed.

`Til eftertanke. Hvordan påvirker vores opfattelse af skabelsen vores opførsel? Hvilken forbindelse er der mellem arv og miljø og de valg, vi dagligt træffer? Hvordan kan vi med Guds hjælp sejre over karakterbrist, som vi ikke selv har valgt?`