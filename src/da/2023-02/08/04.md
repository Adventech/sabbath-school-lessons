---
title:  Et let gennemskueligt bedrag
date:  16/05/2023
---

I et forsøg på at ødelægge det enestående ved vores skabelse har djævelen introduceret en let gennemskuelig forfalskning. Denne forfalskning siger følgende: Gud er den primære årsag til skabelse, men han brugte lang tid på at få liv til at opstå. Udvikling var den proces, han brugte. Denne tilgang forsøger at harmonisere ”videnskabelige data“ med skabelsesberetningen i Første Mosebog. Den hævder, at skabelsesdagene er lange, uafgrænsede tidsperioder, og at liv på jorden er milliarder af år gammelt. Denne teori kaldes for teistisk evolution.

`Læs Sl 33,6.9 Hebr 11,3. Hvad siger disse tydelige tekster om, hvordan Guds skabte verden?`

Bibelens gengivelse er tydelig. Gud ”talte, og det skete, han befalede, og det stod der“ (Sl 33,9). ”I tro fatter vi, at verden blev skabt ved Guds ord“ (Hebr 11,3). Det første kapitel i Første Mosebog bekræfter, at Gud skabte verden på seks bogstavelige dage på 24 timer, og at han hvilede på den syvende dag. Den litterære opbygning af 1 Mos 1 og 2 giver ikke plads til andre muligheder. Selv forskere, som ikke tror på en bogstavelig seks dages skabelse, erkender, at forfatterens hensigt var at fremhæve en skabelse på seks dage.

Hvis Gud ikke skabte verden på seks bogstavelige dage, hvilken betydning ville sabbatten da have? Hvorfor befalede Gud så, at den skulle holdes hellig? Det ville slet ikke give nogen mening at give sabbatten som et evigt tegn på en seks dages skabelsesuge, hvis den seks dages skabelsesuge slet ikke fandtes til at begynde med. At acceptere lange tidsperioder med skabelse er at sætte spørgsmålstegn ved selve behovet for den syvende dags sabbat. Det rejser også alvorlige spørgsmål mht. Skriftens sandfærdighed.

Ved at angribe sabbatten udfordrer Satan selve kernen i Guds autoritet. Hvad ville være mere effektivt i ødelæggelsen af mindesmærket for skabelsen på seks dage end at benægte, at skabelsen skete på seks dage? Det er ikke mærkeligt, at så mange mennesker, også kristne, ignorerer den syvende dag som sabbat. Denne teori er en forberedelse for det sidste og afgørende bedrag.