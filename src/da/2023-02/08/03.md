---
title:  Sabbatten og skabelsen
date:  15/05/2023
---

På grund af vores verdens desperate behov for skabelsens bekræftende budskab gav Gud os sabbatten. I midten af 1800-tallet, da udviklingsteorien tog den intellektuelle verden med storm, sendte Gud et fantastisk budskab om håb. Vi har studeret dette budskab, som vi finder i Åb 14,6-7.

Satan har gjort alt, han kan, for at forvrænge ideen om skabelse, for han hader Jesus og ønsker ikke, at han skal modtage den tilbedelse, han er værdig til at få som skaber og frelser. Sabbatten står midt i centrum af den store strid om Kristi værdighed til at modtage tilbedelse som vores skaber. Guds budskab i de sidste dage kalder menneskene til atter at tilbede Kristus som himlens og jordens skaber. Grundlaget for al tilbedelse er det faktum, at han skabte os.

`Læs 1 Mos 2,1-3 2 Mos 20,8-11. Hvordan kan vi i sabbatsbuddet se forbindelsen mellem skabelse og frelse?`

Sabbatten er et evigt symbol på vores hvile i Gud. Den er et særligt tegn på loyalitet over for skaberen (Ez 20,12.20). Fremfor at være et barskt legalistisk krav åbenbarer den, at sand hvile fra retfærdiggørelse ved gerninger findes i Gud. Sabbatten taler om en Gud, som har udført det for os, som vi aldrig selv kunne gøre.

Skriften kalder os til hver sabbat at hvile i hans kærlighed og omsorg. Sabbatten er et symbol på hvile, ikke arbejde; på nåde, ikke legalisme; på vished, ikke fordømmelse; på at stole på ham, ikke på os selv. Hver sabbat glæder vi os over hans godhed og priser ham for den frelse, som kun kan findes i Jesus Kristus.

Sabbatten er også en evig forbindelse mellem fuldkommenheden i Edens have i fortiden og himlens og den nye jords herlighed i fremtiden (Es 65,17; Åb 21,1).

Sabbatten kalder os tilbage til vores rødder. Den er en forbindelse til vores oprindelige familie. Sabbatten er blevet fejret uafbrudt siden tidernes morgen. Den danner en ubrudt forbindelse ned igennem tiden tilbage til menneskenes skabelse. Den hjælper os til at fokusere på den herlige sandhed, at vi er Guds børn. Den kalder os til et intimt, nært forhold til ham.

`Læs 5 Mos 5,12-15 Åb 14,6-7. Hvordan ser vi hentydninger til sabbatsbuddet i Åb 14,6-7, og hvorfor er det vigtigt for vores budskab i endetiden? Se 2 Mos 20,8-11.`