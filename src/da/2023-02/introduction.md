### De tre engles budskaber

Den 15. oktober 1844, en uge før den store skuffelse, var en dreng blevet født ind i en gudfrygtig luthersk familie i Tyskland. Hans navn var Friedrich Nietzsche, og han blev en af moderne tids mest indflydelsesrige ateister. Han troede, at ”den kristne Gud var død“ i den vestlige civilisation, og han rettede en voldsom kritik mod den kristne religions fortsatte moralske indflydelse. Han latterliggjorde dens ”slavementalitet“, de svages moral, som i et forsøg på at beskytte sig mod dem, der var stærkere, opfandt sådanne tåbelige ideer som ”elsk dine fjender“. For Nietzsche var det nødvendigt for den moderne verden at løfte sig ud over forældede opfattelser som ”godt og ondt“. I en af hans bøger (Således talte Zarathustra) udtalte en af personerne: ”Knus de gamle lovtavler!“ Det var selvfølgelig en henvisning til De Ti Bud.

Året 1844 var også vigtigt for Karl Marx, kommunismens grundlægger. I det år skrev han et værk, som blev kaldt Economic and Philosophic Manuscripts of 1844, men det blev først udgivet i 1932 i Sovjetunionen. Manuskripterne viser den tidlige udvikling af Marx’s idelologi, hvor han argumenterede for en totalt materialistisk virkelighed, som bevægede sig gennem forskellige økonomiske faser, indtil arbejdere i hele verden ville forene sig, omstyrte deres kapitalistiske undertrykkere og skabe en utopi på jorden.

Året 1844 havde også været et vigtigt år for Charles Darwin. I det, der er blevet kendt som Essay of 1844, skrev Darwin en af de første formuleringer af sin udviklingsteori, selv om den ikke blev offentliggjort. Først i 1859, da han udgav On the Origin of Species, offentliggjorde Darwin sit synspunkt om, at alt liv på jorden opstod fra en fælles stamfar og kun udviklede sig gennem naturlige og tilfældige processer.

Men året 1844 var også opfyldelsen af profetien om de 2300 dage i Dan 8,14, og det år, hvor frø blev sået fra resterne af den store skuffelse. Disse frø ville vokse til en verdensomspændende bevægelse, hvis hovedbudskab tog afstand fra både Marxs, Nietzches og Darwins ideologier.

I modsætning til Marx forkyndte Syvende Dags Adventistbevægelsen, at den store strid mellem Kristus og Satan, ikke en materialistisk historisk udvikling, forklarede verdenshistorien, som ikke ville ende i en menneskeskabt kommunistisk utopi, men i den overnaturlige oprettelse af Guds evige rige.

I modsætning til Darwin lærte syvendedags adventistbevægelsen, at liv opstod, ikke ved en naturlig og tilfældig proces af mutationer og naturlig udvælgelse, men gennem Guds, Skaberens, kraft. På seks dage skabte han livet på jorden, og han hvilede på den syvende.

Og i modsætning til Nietzsche forkyndte syvendedags adventistbevægelsen ikke alene, at Gud er til, men også, at hans universelle morallov (”de gamle lovtavler“), de ti bud, stadigvæk er Guds overordnede standard for ret og retfærdighed og gælder for alle mennesker.

Er det en tilfældighed, at alle disse begivenheder fandt sted i 1844? Det er svært at tro.

Marx, Niezsche og Darwin var tre indflydelsesrige personer, hvis påvirkning har forårsaget uoprettelig skade for menneskeheden. Men midt i alle disse falske filosofier lod Gud ikke verden være uden et vidnesbyrd om hans sandhed. Derfor oprejste han midt blandt disse ødelæggende ideologier en bevægelse, som med tiden ville blive til Syvende Dags Adventistkirken, og som for hele verden ville forkynde Guds sandhed for de sidste dage – de tre engles budskaber. Det er budskaber, som grundlæggende tilbageviser de bedrageriske fejl og vildfarelser, som blev fremholdt af de tre kendte tænkere, der er omtalt ovenfor.

De tre engles budskaber er på en måde Syvende Dags Adventistkirkens marchordre. Det centrale i disse budskaber er ganske enkelt evangeliet, men det er evangeliet forkyndt i forbindelse med ”nærværende sandhed“ (2 Pet 1,12).

I dette kvartal skal vi studere de tre engles budskaber.

_Mark Finley, som kommer fra Connecticut, USA, er en internationalt kendt evangelist. Han var næstformand i Generalkonferensen i perioden 2005-2010. Efter at han ophørte med fuldtidsansættelse, blev han assistent for Generalkonferensens formand. Pastor Finley og hans hustru Ernestine har tre børn og fem børnebørn._