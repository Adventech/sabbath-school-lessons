---
title:  Sejrherrens krone
date:  05/04/2023
---

Johannes beskriver Jesus som ”en, der så ud som en menneskesøn, med guldkrone på hovedet og en skarp segl i hånden“ (Åb 14,14). Det græske ord for ”guldkrone“ er stefanos. Det er en sejrherres krone. Når en atlet vandt en vigtig konkurrence, fik han en stefanos, en æreskrone, en krone, som symboliserede herlighed og sejr.

Engang bar Jesus en tornekrone, som symboliserede skam og hån. Han blev dengang foragtet og opgivet af mennesker. Han blev ringeagtet, spottet, spyttet på, slået og pisket. Men nu bærer han en herligheds krone og kommer igen som kongernes Konge og herrernes Herre.

`Læs Åb 14,15 Mark 4,26-29. Hvilke ligheder finder du mellem disse to tekster? Hvad taler de om?`

Englen kommer fra Guds nærhed og herlighed i templet. Gud ser på englen og siger: ”Tiden er inde. Høsten er moden.“ Englen flyver fra templet hen til Jesus og siger med høj røst: ”Tiden er inde. Høsten er moden.“ Gå, hent dine børn og bring dem hjem.

I Det Nye Testamente bruger Jesus mange gange illustrationer fra landbruget. Mere end én gang bruger han den modnende høst som symbol på evangeliets vækst i sit folks liv.

”Sædens spiring fremstiller begyndelsen til åndeligt liv, og plantens udvikling er et smukt billede på kristenlivets vækst. Det er med nåden, som det er i naturen: der kan ikke være liv uden vækst. Planten må enten vokse elle dø. Ligesom planten hele tiden vokser stille, uden at man lægger mærke til det, foregår også udviklingen i kristenlivet. Vort liv kan være fuldkomment på hvert trin i udviklingen, men hvis Guds hensigt med os skal opfyldes, må vi stadig gøre fremgang. Helliggørelsen varer hele livet. Efterhånden som vi får flere anledninger, vil vi høste erfaringer og forøge vore kundskaber“ (Ellen White, Lys over Hverdagen, 1. bd., s. 52-53).

Det gyldne korns modning symboliserer alle dem, der er blevet forvandlet af Guds nåde, motiveret af kærlighed, og som lever i lydighed til Kristi navns ære. Deres hjerter er et med Jesu hjerte, og alt, de ønsker, er det, han ønsker.

`Til eftertanke. Hvordan opfatter du Ellen Whites udtalelse om, at ”vort liv kan være fuldkomment på hvert trin i udviklingen“? Hvad betyder det, især når vi nu kan se vores fejl og mangelfulde karakter?`