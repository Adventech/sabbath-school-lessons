---
title:  Menneskesønnen kommer igen
date:  03/04/2023
---

Johannes’ Åbenbaring 14 indeholder nøgleteksterne i forhold til Guds budskab til sit folk og til verden i de sidste tider. Centralt står budskabet om Jesu genkomst. Det er opfyldelsen af hans løfte om, at ”I skal se Menneskesønnen sidde ved den Almægtiges højre hånd og komme med himlens skyer“ (Mark 14,62).

`Læs Åb 14,14. Hvilken titel bruges til at beskrive Jesus, når han kommer igen til jorden? Hvorfor tror du, Johannes brugte denne titel om Jesus?`

Jesus brugte udtrykket ”Menneskesønnen“ om sig selv 82 gange i evangelierne. Det var en af hans yndlingstitler. Han brugte den som et kærlighedsudtryk for at identificere sig med os. Han er en frelser, som forstår os. Han har erfaret de samme fristelser og udholdt de samme prøvelser som os. Han er Menneskesønnen, som kommer igen for at bringe os hjem. Den Jesus, som kommer for at hente os, er den samme Jesus, som levede iblandt os. Han er værdig til at løskøbe os, for han blev en af os. Og som en af os blev han udsat for Satans vrede og fristelser og vandt sejr.

`Til eftertanke. Hvad kan vi lære af følgende bibelvers fra Matthæusevangeliet om Jesus, Menneskesønnen?`

`Matt 16,27`

`Matt 24,27.30`

`Matt 25,31-32`

Læg mærke til nogle af elementerne i disse vers: (1) Jesus, Menneskesønnen, kommer i sin herlighed med sine engle. (2) Han vil skille fårene fra bukkene. Dette er grundlæggende en domshandling. (3) Nationernes og hele menneskehedens skæbne vil blive afgjort for evigt.

`Tænk over udtrykket ”Menneskesøn“, og hvad det siger om Jesu menneskelighed. Han, som var Gud, blev en af os, blev ligesom os, men i modsætning til os syndede han aldrig. Det giver os et fantastisk håb mht. (1) at kende Guds kærlighed til os; (2) at vide, at han kender til, hvad vi kæmper med, og han kan give os sejr.`