---
title:  Den himmelske dom
date:  04/04/2023
---

`Læs Åb 14,14. Hvilke ligheder finder du mellem disse to tekster?`

Johannes siger: ”Og jeg så: Se, der var en hvid sky, og på skyen sad der en, der så ud som en menneskesøn“ (Åb 14,14). Lukas skriver i ApG 1,9, at da Jesus for op til himlen, stod disciplene og stirrede mod himlen. Han blev ”løftet op, mens de så på det, og en sky tog ham bort fra deres øjne“ (ApG 1,9). Jesus for op i en sky af engle og vil komme igen med en sky af engle. I ApG 1,11 sagde englene til de forbløffede disciple: ”Den Jesus, som er blevet taget fra jer op til himlen, skal komme igen på samme måde, som I har set ham fare op til himlen.“ Der ligger en guddommelig sandhed i dette afsnit, som måske ikke er helt tydelig. ”Den Jesus“, ”Menneskesønnen“, han, som vandrede på de støvede veje i Nazaret, som hjalp mennesker på de overfyldte gader i Jerusalem, som helbredte de syge i landsbyerne i Israel og prædikede på de græsklædte bakker i Galilæa, kommer igen.

Menneskesønnen omtales også i lyset af dommen i Daniel 7.

`Læs ApG 1,9-11. Hvorfor omtalte Daniel Jesus som ”Menneskesøn“ i forbindelse med noget så alvorligt som dommen? I lyset af det, vi allerede har set på, hvorfor bør det være en trøst for os at vide, at ”Menneskesønnen“ har en så central rolle i dommen?`

I Dan 7,9-10 ser Daniel, hvordan den himmelske domstol tager sæde med ti tusinde gange ti tusinde engle og himmelske væsener samles omkring tronen. Retten bliver sat og bøgerne – de himmelske optegnelser over vores liv – bliver åbnet for hele universet. I Dan 7,13-14 træder Menneskesønnen frem for den gamle af dage, Faderen, og modtager sit evige rige. Dommen afslører over for hele universet, at Faderen, Sønnen og Helligånden har gjort alt, der var muligt, for at frelse hele menneskeheden. Denne dom frikender ikke alene de hellige, men også Guds karakter mod Satans falske anklager (se Job 1-2; Sl 51,3-6).

`Læs Dan 7,9-10.13-14. Tænk over, at hele dit liv vil blive vurderet af Gud. Hvad er dit eneste håb, når det sker? (Se Rom 8,1).`