---
title:  Hvert frø giver en høst
date:  06/04/2023
---

I Åb 14 er der to indhøstninger. Høsten af det gyldne korn repræsenterer de retfærdige, og høsten af de modne druer repræsenterer de uretfærdige eller de fortabte. Al afgrøde er moden.

`Læs Åb 14,17-20. Hvad betyder udtrykket ”Guds harmes store perse“? Se også Åb 14,10; 15,1; 16,1.`

”Og endnu en engel kom fra alteret, og den havde magt over ilden“ Åb 14,18. Dette er englen, som styrer ilden i Guds endelige dom. Høsten er moden. Synden har nået sin grænse. Oprøret har overtrådt Guds nådes grænse. Hvor ondt og frygteligt alt har været, vil det blive endnu værre, før det hele er overstået. En kærlig Gud har gjort alt, han kan for os. Det indbefatter, at han ofrede sig selv på korset som et offer for vores synd. ”Ham, der ikke kendte til synd, har han gjort til synd for os, for at vi kunne blive Guds retfærdighed i ham“ (2 Kor 5,21; se også Gal 3,13).

Hvad mere kunne Gud have gjort end korset? Der er ikke mere, Guds nåde kan gøre for at frelse dem, som igen og igen har afvist Helligånden.

Dette er det indtrængende budskab i Åb 14. Ethvert frø er rede til at blive høstet. Kornet er modent. Det samme er druerne. Guds folk åbenbarer for universet et billede af Guds nåde, omsorg, barmhjertighed og kærlighed. Den ondes børn åbenbarer griskhed, begær, misundelse og had. Jesu karakter viser sig i den ene gruppe, Satans karakter i den anden.

Universet vil i Guds folk se en åbenbaring af retfærdighed, som måske ingen anden generation nogen sinde har været vidne til. I modsætning til Kristi retfærdighed, som åbenbares i hans folk, vil universet se alle følgerne af Satans oprør mod Gud. Ondskab, synd og lovløshed vil være stillet til skue for både mennesker og engle. Kontrasten mellem godt og ondt, ret og forkert, lydighed og ulydighed vil blive tydelig for hele universet, både for mennesker og engle.

`Til eftertanke. Hvordan kan du kende forskel på godt og ondt? Hvorfor er det vigtigt, at vi kan det? Se Hebr 5,4.`