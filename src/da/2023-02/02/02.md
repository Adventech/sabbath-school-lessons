---
title:  Evige valg
date:  02/04/2023
---

Åb 14 er Jesu sidste budskab om nåde og barmhjertighed til en syndig og oprørsk verden. Det er en verden, som i ca. seks tusinde år har været fyldt med synd og ondskab. Men der kommer en dag, hvor hvert eneste menneske på vores planet skal foretage deres sidste uigenkaldelige valg enten for eller imod Jesus. Budskabet i Johannes’ Åbenbaring om Kristi retfærdighed, som befrier os fra syndens fordømmelse og syndens herredømme i vores liv, vil blive hørt igen og igen på hele vores jord.

`Læs Matt 24,14. Sammenlign teksterne. Hvilket løfte giver Jesus sine disciple med hensyn til evangeliets udbredelse til hele verden lige før sin genkomst?`

Jesu løfte om, at ”dette evangelium om Riget skal prædikes i hele verden“ (Matt 24,14) får sin endelige opfyldelse i Kristi budskab for de sidste dage i Åb 14,6, som siger, at evangeliet bliver forkyndt ”for alle folkeslag og stammer, tungemål og folk“.

Tre gange i Åb 22 siger Jesus, at han kommer snart (Åb 22,7.12.20). I forbindelse med, at han snart kommer igen, tilføjer Jesus: ”Lad den, der øver uret, stadig øve uret, den, der er tilsølet, stadig søle sig til, den retfærdige stadig øve retfærdighed, og den, der er hellig, stadig helliges“ (Åb 22,11). Johannes’ Åbenbaring bevæger sig hen imod et herligt klimaks, hvor hvert eneste menneske bliver ledt til at vælge for eller imod Kristus.

Men vi tager selvfølgelig et valg for eller imod Kristus hver dag i de såkaldte ”små ting“. Det er ikke sandsynligt, at en person, som hele tiden foretager de forkerte valg i deres liv nu, pludseligt i den sidste krise vil vælge at stå på Jesu side, især når hele den onde verden er imod dem. Nu, i dag, og hver dag må vi vælge at være tro mod Kristus og hans bud. ”For dette er kærligheden til Gud: at vi holder hans bud; og hans bud er ikke tunge“ (1 Joh 5,3). Ellen White har sagt: ”Jesus ændrer ikke vores karakter ved sin genkomst. Forvandlingens værk må ske nu. Vores liv i hverdagen afgør vores evige skæbne“ (Last Day Events, s. 295).

`Læs Åb 14,6. Hvordan forandrer Gud vores karakter? Hvilke redskaber bruger han, så vi kan vokse i nåde? Hvad kan vi gøre for i større grad at tillade Helligånden at forvandle os, så vi kommer til at ligne Jesus mere?`