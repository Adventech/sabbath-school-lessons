---
title:  En mands færd kan være retskaffen i hans egne øjne
date:  28/05/2023
---

I forbindelse med de sidste tider kom Jesus med en kraftig advarsel: ”For der skal fremstå falske kristus’er og falske profeter, og de skal gøre tegn og undere for om muligt at føre de udvalgte vild“ (Mark 13,22). Hvem er ”de udvalgte“? Senere siger han: ”Og han skal sende sine engle ud med høj basunklang, og de skal samle hans udvalgte fra de fire verdenshjørner, fra den ene ende af himlen til den anden“ (Matt 24,31). Det er lidt skræmmende, at de sidste dages bedrag bliver så stort, at selv de trofaste står i fare for at blive ført vild.

`Læs Åb 12,9. Hvem bliver bedraget af Satan? Hvordan skal det forstås?`

Det er tydeligt, at Gud kommer til at have nogle trofaste mennesker i de sidste dage, ligesom han har haft til alle tider. Men ordlyden i denne tekst viser, hvor omfattende Satans bedrag virkelig er.

`Læs Ordsp 14,12 ’. Hvilken advarsel gives her?`

Folk får ofte at vide, at de skal lytte efter deres egen samvittighed for at afgøre, hvad der er ret eller forkert, godt eller ondt, og så følge det. Men Skriften siger, at vi alle er syndere, alle er korrupte (Jer 17,9; Rom 3,9-18). At stole på vores egne følelser vil næsten med garanti før eller senere lede os ad en forkert vej og måske også til forkerte handlinger. Meget ondt er begået ned igennem tiderne af mennesker, som var totalt overbeviste om, at det, de gjorde, var ret. Det vil sige, de fulgte den vej, der syntes ret i deres egne øjne.

Vi må i stedet fordybe os i Guds ord. Fra hans ord og overgivet til Helligånden vil vi lære at skelne sandhed fra løgn, ret fra forkert, godt fra ondt. Overladt til os selv og vores egne sanser kan vi let blive et bytte for Satans bedrag.

`Til eftertanke. Tænk over eksempler på mennesker, som har handlet på baggrund af det, de selv mente var rigtigt, eller til og med det, de troede var Guds vilje, men som var frygteligt og ondt. Hvad kan vi lære af sådanne tragiske hændelser?`