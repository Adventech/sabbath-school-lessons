---
title:  Nåde til at være lydig
date:  01/06/2023
---

Kvinden i purpur og skarlagen, som rider på det skarlagenrøde dyr, har budt sit vinbæger til alle, og verden er blevet beruset af Babylons falske læresætninger. Idet Ellen White taler om Babylons vin, kommer hun med denne tydelige udtalelse: ”Hvad er denne vin? Hendes falske læresætninger. Hun har givet verden en falsk sabbat i stedet for sabbatten i det fjerde bud og har gentaget den løgn, som Satan til at begynde med sagde til Eva i Edens have - sjælens iboende udødelighed“ (Ellen White, Review and Herald, 6. dec. 1892). Disse forkerte læresætninger har forført millioner. Derfor giver Gud sit folk, som stadigvæk er fanget i falskhed, en sidste endetidsappel.

`Læs Åb 18,4-5. Hvori består Guds appel til de skarer af mennesker, som stadig befinder sig i faldne religiøse organisationer?`

Som vi allerede har set, befinder mange af Guds folk sig i religiøse organisationer, som har kompromitteret bibelsk lære. De forstår ikke Bibelens sandheder. Guds kærlige appel til dem er enkel: ”Drag ud fra hende, mit folk, for ikke at deltage i hendes synder og blive ramt af hendes plager“ (Åb 18,4).

`Læs 1 Joh 3,4. Sammenlign de to tekster. Hvordan definerer Bibelen synd? Hvordan harmonerer disse to tekster med hinanden?`

Synd er overtrædelse af eller brud på Guds lov. Den eneste måde nogen kan adlyde loven er ved tro på den levende Kristi kraft. Vi er svage, skrøbelige, snublende, syndige mennesker. Når vi i tro tager imod Kristus, soner hans nåde for vores fortid og giver os kraft for nutiden. Han giver os ”nåde og apostelkald … til troslydighed“ (Rom 1,5). Himlens appel til Guds folk i kirker, som ikke respekterer og adlyder Guds lov, er i tro at forlade dem. Hans appel til adventister i sabbatsholdende menigheder er at forsage alle selvoptagne, menneskelige forsøg på lydighed og at leve gudfrygtige liv i tro på Kristi nåde, som befrier os fra syndens dominans og fordømmelse. Og ligesom Israels trofasthed mod loven (5 Mos 4,6) ville have været et mægtigt vidnesbyrd for verden, sådan kan vores trofasthed også blive et mægtigt vidnesbyrd og en hjælp til at lede mennesker ud af Babylon.