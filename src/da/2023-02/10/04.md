---
title:  Babylon, centrum for soltilbedelse
date:  30/05/2023
---

Soltilbedelse var vidt udbredt i Egypten, Assyrien, Persien og også i Babylon. I sin bog The Worship of Nature [Tilbedelse af naturen] gør James G. Frazer følgende iagttagelse: ”I det gamle Babylon var solen blevet tilbedt fra umindelige tider“ (1. bd., s. 529). Det kan virke overraskende, men på flere tidspunkter havde babylonisk soltilbedelse stor indflydelse på Guds folks tilbedelse i Det Gamle Testamente.

`Læs Ez 8,16 2 Kong 23,5.11. Hvad sagde profeterne om soltilbedelsens indflydelse i Israel og Juda? Se også Rom 1,25.`

Profeten Ezekiel, som var samtidig med Daniel, beskrev nogle af Guds folk med ryggen vendt mod Guds tempel i tilbedelse af solen i øst. I stedet for at tilbede solens skaber tilbad de solen.

I Åb 17 beskriver Johannes en tid, hvor Babylons principper, også soltilbedelse, ville komme ind i den kristne kirke i en tidsalder med mange kompromiser. Konstantins overfladiske omvendelse i begyndelsen af det fjerde århundrede skabte stor glæde i Romerriget. Konstantin havde en stærk samhørighedsfølelse med soltilbedelse. Edward Gibbon, den kendte historiker, skriver: ”Solen blev universelt fejret som Konstantins uovervindelige vejleder og beskytter“ (The History of the Decline and Fall of the Roman Empire, kap. 20).

I år 321 e.Kr. udstedte Konstantin også den første ”søndagslov“. Denne befaling sagde: ”Lad lederne og de folk, der bor i byerne hvile på solens ærværdige dag, og lad alle forretninger være lukket.“ Dette er ikke en lov, der påbyder søndagshelligholdelse for alle Konstantins undersåtter, men det styrkede søndagshelligholdelsen i de romerske borgeres sind.

I de efterfølgende årtier fortsatte kejsere og paver gennem statslige befalinger og kirkelige råd stadfæstelsen af søndagen som den eneste dag for tilbedelse. Og det er den for de fleste kristne også i dag. Dette er et mægtigt eksempel på, at noget ikke bliver rigtigt, blot fordi de fleste tror det eller praktiserer det.

`Til eftertanke. Læg mærke til, hvor fremherskende søndagshelligholdelse er i de kristne kirker. Hvad kan de vise os om Satans metoder, og hvad er vores eneste beskyttelse?`