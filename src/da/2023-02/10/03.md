---
title:  Den gamle løgn om udødelighed
date:  29/05/2023
---

`Læs Åb 16,13-14 Åb 18,2.23. Hvilke hentydninger til spiritualisme finder vi i disse vers?`

Udtryk som ”bolig for dæmoner“, ”dæmonånder“ og ”trolddom“ indikerer dæmoniske aktiviteter. Det er ikke underligt, at vi er blevet advaret om, at en af de to store bedrag i de sidste tider vil være ”sjælens udødelighed“ (se Ellen White, Mod en bedre fremtid, s. 475).

Det er selvfølgelig let at se i dag. Selv i den kristne verden er ideen om en udødelig sjæl blevet en anerkendt doktrin. Mange kristne tror, at når man dør, farer de frelste til himlen og de fortabte til helvede. Efter den store evangelist Billy Grahams død er det ofte blevet sagt: ”Nu er Billy Graham tryg i himlen i Jesu kærlige arme“, eller noget lignende. Dette bliver undervist til stadighed fra prædikestole, i klasseværelser og især ved begravelser.

`Læs Præd 9,5 Job 19,25-27 1 Thess 4,16-17 Åb 14,13. Hvilken tydelig instruktion gav Gud sit folk med hensyn til liv efter døden, og hvor vi kan finde håb?`

En af søjlerne i Babylons bedrag er en falsk opfattelse af døden. Når der fokuseres på tanken om sjælens udødelighed, beredes vejen for spiritualismens forførende indflydelse. Hvis du tror, at de døde i en eller anden form lever videre og til og med kan kommunikere med os, hvilken beskyttelse har du da mod alle de andre bedrag, som Satan fremsætter? Hvis en, som du mente var din døde mor eller dit døde barn eller en anden, du har holdt af, pludselig viste sig for dig og talte til dig, ville dine sanser da ikke let kunne narre dig? Det er sket tidligere, det sker i dag, og det kommer med sikkerhed til at ske igen, idet vi nærmer os verdens afsluttende dage. Vores eneste beskyttelse er at stå fast forankret i, hvad Bibelen lærer, og holde fast ved, at Bibelen siger, at døden er som en søvn og varer til Jesu genkomst.

`Til eftertanke. Hvilke former for moderne spiritualisme findes i din kultur i dag? Hvorfor er en fast overholdelse af Guds ord vores eneste beskyttelse?`