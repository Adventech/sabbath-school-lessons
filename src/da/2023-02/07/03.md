---
title:  Tilbed Skaberen
date:  08/05/2023
---

`Læs Åb 14,7. Hvordan ender den første engels budskab? Hvilken afsluttende appel indeholder dette budskab om dommens time? Se også Es 40,26; Joh 1,1-3; Rom 1,20.`

Åb 14,7 ender med et klart kald til at tilbede Skaberen. Dette kald har især stor betydning i vores tid, hvor det meste af både den videnskabelige og den kristne verden har accepteret udviklingsteorien, som angriber selve kernen i alt, der er bibelsk og kristent. Hvis udviklingsteorien var sand, ville vores tro nødvendigvis være en løgn. Så alvorlig er sagen.

Den sidste appel i Johannes’ Åbenbaring er baseret på Bibelens første bog. Det er umuligt helt at forstå, hvad der står på spil i denne kosmiske strid om tilbedelse, medmindre vi forstår betydningen af skabelsen. ”I begyndelsen skabte Gud himlen og jorden“ (1 Mos 1,1). Dette vers danner grundlaget for hele Bibelen. ”I begyndelsen skabte Gud“. Det hebraiske ord for ”skabte“ i dette vers er bara, et udsagnsord, som ene og alene bruges med Gud selv som grundled.

For at få i det mindste en lille ide om, hvor uendelig Guds magt og kraft er, lad os se på en af de ting, han skabte, nemlig solen. Solen producerer mere energi på et sekund, end menneskene totalt har produceret ved hjælp af olie, gas, kul eller ild siden tidernes begyndelse. Den har en diameter på ca. 1.392.700 km og kunne indeholde en million planeter af jordens størrelse. Men solen er kun en af mindst 100 milliarder stjerner i vores galakse Mælkevejen. En stjerne, som kaldes Pistolstjernen, afgiver over ti millioner gange så meget energi som vores sol. En million stjerner på størrelse med vores sol kan let få plads inden for Pistolstjernens sfære. Hvordan kan vi bare begynde at fatte skabelsen?

Skabelsen åbenbarer en Gud med frygtindgydende magt og ubegrænset kraft. Hans kraft frembragte ikke alene himlene og jorden, men har også arbejdet for hans folk ned igennem århundrederne. Han er den Gud, som begyndte denne verden, som altid er til stede i denne verden, og som aldrig vil svigte sit folk i denne verden.

`Til eftertanke. Hvordan forstærker skaberværkets overvældende størrelse din følelse af, at Guds kærlighed er virkelig? Den understreger, at på trods af, hvor små vi er i forhold til hele skaberværket, døde Kristus alligevel for os.`