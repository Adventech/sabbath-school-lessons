---
title:  En Gud, som er nær
date:  09/05/2023
---

Skabelsens Gud, som frembragte solen, månen og stjernerne, og hvis store magt skabte vores planet og fyldte den med levende ting, er også en Gud, som er interesseret i hver eneste af os. Han er den Gud, som befriede sit folk fra Egyptens slaveri, som ledte dem igennem ørkenvandringen, som lod manna regne ned fra himlen, som fik Jerikos mure til at falde, og som besejrede Israels fjender. Den samme Gud, som brugte sin evige kraft til at skabe universet, bruger den samme evige kraft til at besejre de onde magter, som kæmper om herredømmet i vores liv.

`Læs 2 Kor 5,17 Sl 139,15-18 ApG 17,27 Kol 1,17.. Hvad fortæller disse tekster os om Guds nærhed?`

Teologer taler om Guds transcendens. Det er tanken om, at Gud eksisterer uden for og hævet over hele skaberværket. Men de taler også om Guds immanens. Det er tanken om, at Gud også på en eller anden måde eksisterer inden for vores verden, og som Bibelens historie viser, også på en indviklet og intim måde er involveret i den. Selv om Herren ”bor i det høje og hellige“, er han også ”hos den, der er knust, hvis ånd er nedbøjet“ (Es 57,15). Jesus selv sagde, idet han talte om sine trofaste efterfølgere: ”Jeg i dem og du i mig, for at de fuldt ud skal blive ét, for at verden skal forstå, at du har udsendt mig og har elsket dem, som du har elsket mig“ (Joh 17,23). Mere intimt og nært kan det ikke blive.

Den enestående nyhed om vores Gud er, at hans magt er så stor, at den når over universet og ned til vores liv. Han lover at genskabe os, forme os og forvandle os efter sit billede. Tænk over, hvad det vil sige? Den Gud, som skabte og opretholder milliarder af galakser, er også den Gud, om hvem det siges: ”i ham lever vi, ånder vi og er vi“ (ApG 17,28). Han arbejder også med vores hjerter for at give os et nyt hjerte, rense os fra al synd og gøre os til nye skabninger i Kristus. Hvilken mægtig og trøsterig tanke det er, at vores Gud, en Gud med så stor magt og kraft, elsker os og har omsorg for os.

`Til eftertanke. Hvordan kan vi lære at finde håb og trøst i forståelsen af Guds immanens? Eller skræmmer det dig, at Gud kender alle dine mørkeste hemmeligheder? Hvordan kan evangeliet give dig fred i den sammenhæng?`