---
title:  Til videre studium
date:  12/05/2023
---

Tilbedelse af Gud står centralt i Skriften og har altid været et stridspunkt for mennesker og for Guds folk. I Det Gamle Testamente irettesatte profeterne Guds folk for at tilbede andre guder eller for at tilbede Gud på måder, der tilhørte den hedenske verden. Konflikten mellem at tilbede Gud eller andre guder står i centrum i den kosmiske strid. Og sammen med tilbedelsen af andre guder følger tilsidesættelse af Guds lov.

”Tilbedelse handler om den mest grundlæggende side af menneskenes eksistens. Det har nemlig at gøre med, hvad mennesker som levende skabninger bør gøre, når de møder Skaberen … Kun de, som er i live, kan tilbede Herren; de døde kan ikke lovprise og tilbede ham … Han, som skabte os, inviterer os til i tilbedelse at overgive vores liv til ham for at få dem berigede tilbage og bruge dem til gavn for andre. Tilbedelse har at gøre med vores eksistens, natur og hensigt, og med behovet for at have et centrum uden for os selv, som frigør os fra selviskhed. Ikke at tilbede Gud er at miste hensigten med vores eksistens. Det er at eksistere i en tilstand af forvirring og derfor at dø og havne i total udryddelse, fordi vi ikke har forbindelse med selve livets kilde“ (Ángel Manuel Rodriguez, The Closing of the Cosmic Conflict: Role of the Three Angels’ Messages, s. 42).

**Spørgsmål til drøftelse**:

`1.	Tænk over, hvorfor det i en syndig verden ikke er nok at være skabt af Gud. Hvorfor har vi også brug for løftet om frelse?`

`2.	Tænk på situationer i dit liv, hvor du tydeligt har set Guds kraft udfolde sig – hvordan du har oplevet Guds kærlighed til dig personligt. Tænk over, at det er den samme Gud, som skabte hele universet! Denne Gud elsker dig så højt, at han har omsorg for dit liv. Hvordan kan dette både være en trøst og få os til at føle os ydmyge?`

`3.	Tænk over teorien om teistisk evolution. Ifølge denne teori har Gud ledt udviklingen i overensstemmelse med det, som udviklingsteorien normalt antager skete i fortiden. Hvis det var sandt, ville vi blive bedt om at tilbede en skaber, som har brugt milliarder af år med død, voldsomhed, ødelæggelse, lidelse og masseudryddelse for at skabe os. Samtidigt har han så givet os en helt anden historie om verdens skabelse i Første Mosebog. Skal vi virkelig tilbede en sådan Gud? Tilbede ham for hvad? For at have løjet for os i tusinder af år om, hvordan vi blev til?`