---
title:  Skaberen på korset
date:  11/05/2023
---

Vi kan forundres over og tilbede Herren som vores skaber. Og som vi allerede har set det, men som det er værd at se på igen, er vores skaber også vores frelser. Den Gud, som skabte os, er den samme Gud, som frelste os. Den Gud, som sagde: ”Lad os skabe mennesker i vort billede, så de ligner os“ (1 Mos 1,26), er den samme, som på korset råbte: ”Min Gud, min Gud, hvorfor har du forladt mig?“ (Matt 27,46). Her finder vi grund nok til at frygte Gud og endnu mere til at give ham ære og tilbede ham.

Hvordan kan vi som syndige mennesker tilstrækkeligt svare på en så fantastisk sandhed som denne? Hvad kan vi i det hele taget gøre som svar? I den første engels budskab får vi at vide, hvad vi skal gøre: ”Frygt Gud og giv ham ære, for timen er kommet, da han dømmer. Tilbed ham, som har skabt himmel og jord og hav og kilder“ (Åb 14,7).

`Læs Joh 19,16-30. Læs Johannes’ beretning om Jesus på korset. Tænk over det, mens du læser de bibeltekster, vi har set på om Jesus som skaber. ”I ham blev alting skabt i himlene og på jorden, det synlige og det usynlige, troner og herskere, magter og myndigheder. Ved ham og til ham er alting skabt“ (Kol 1,16). Hvordan kan vi svare på et så fantastisk udtryk for Guds kærlighed?`

Den første engels budskab om at tilbede Skaberen blev givet efter korset, efter at det var blevet kendt for hele universet og for Kristi efterfølgere, at han, ”som har skabt himmel og jord og hav og kilder,“ er den samme, som selv om han var Gud, ”gav afkald på det, tog en tjeners skikkelse på og blev mennesker lig; og da han var trådt frem som et menneske, ydmygede han sig og blev lydig indtil døden, ja, døden på et kors“ (Fil 2,7-8).

Hvilket fantastisk syn det må have været for dem, som kendte Jesus, før han kom til jorden som et menneske. Det er intet under, at himmelske væsener også tilbeder ham. Og kan vi, som er løskøbt ved hans blod, gøre andet end at tilbede vores skaber og vores frelser?

`Til eftertanke. I lyset af korset, hvorfor er tanken om, at syndige mennesker kan tilføje noget til det, Kristus gjorde for os på korset, så kættersk? Hvilke af vores gerninger kan tilføje noget til det, som Skaberen allerede har gjort for os?`