---
title:  En ven i nøden
date:  07/05/2023
---

Efter Jesu himmelfart (ApG 1,9) besøgte han den sidste af apostlene, som endnu var i live, Johannes. Han åbenbarede sig for ham på øen Patmos, hvor Johannes var sendt i landflygtighed af den onde romerske kejser Domitian.

`Læs Åb 1,9. Hvilket budskab er der i disse tekster for alle, som ønsker at følge Jesus i denne verden?`

Adskilt fra sin familie, sine venner og menigheden sad Johannes alene i forfølgelse og vanskeligheder, fordi han fulgte Jesus. Hans opgave var ikke endt. Hans vidnesbyrd var ikke afsluttet. Et strålende himmelsk væsen besøgte Johannes på den ensomme ø med et budskab direkte fra Guds trone. Dette budskab fra Jesus skulle genlyde ned igennem århundrederne. Det var et budskab om håb for hver eneste generation, men især et budskab, som skulle forberede Guds folk i endetiden for Jesu komme. Det er både et alvorligt advarselsbudskab og et opmuntrende endetidsbudskab for os, mens vi gør os rede til at møde de sidste tiders prøvelser – eller en hvilken som helst prøvelse, du udsættes for her og nu.

Hvis du i dag besøger den hule, hvor det siges, at Johannes fik besøg af en engel fra himlen med Johannes’ Åbenbarings profetiske syn, vil du med det samme bemærke disse ord på en tavle ved indgangen, hvor hele Johannes’ Åbenbaring opsummeres i en tekst: ”Frygt Gud og giv ham ære, for timen er kommet, da han dømmer. Tilbed ham, som har skabt himmel og jord og hav og kilder“ (Åb 14,7).

Det centrale tema i Johannes’ Åbenbaring er tilbedelse. Vi blev skabt som tilbedende væsener. Vi tilbeder alle et eller andet eller en eller anden. Sand tilbedelse, tilbedelse af Skaberen, gør os i stand til at opdage livets sande mening. Det giver os en begrundelse for at leve. Det giver os ikke alene noget at dø for, men endnu vigtigere noget at leve for og om nødvendigt udholde prøvelser. Og når den sidste krise opstår, vil vi bedre forstå ordet om, at ”igennem mange trængsler skal vi gå ind i Guds rige“ (ApG 14,22).

`Læs Matt 13,21 ApG 14,22 Joh 16,33. Hvis en trofast Guds tjener som Johannes mødte lidelse og prøvelser, hvorfor skulle vi da tro, at vi ikke også skal møde vanskeligheder? Se 1 Pet 4,12-15.`