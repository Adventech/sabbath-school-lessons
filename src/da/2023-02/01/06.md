---
title:  Guds rest i endens tid
date:  30/03/2023
---

Djævelen har ført krig mod Kristus siden hans oprør i himlen (Åb 12,7). Satans hensigt dengang som nu er at overtage magten i universet (se Es 14,12-14). Det, han fokuserer på i de sidste dage af jordens historie, er Guds folk. Åb 12,17 siger udtrykkeligt, at dragen (Satan) var vred (rasede) på kvinden (menigheden) og ”gik hen for at føre krig mod hendes øvrige børn“. Udtrykket ”hendes øvrige børn“ oversættes også med ”resten“ i nogle oversættelser. Guds rest forbliver trofast mod Kristus, lydige mod hans sandhed og tro mod hans opgave.

`Læs Åb 12,17. Hvilke egenskaber beskriver Guds rest, hans menighed i de sidste dage, i dette vers?`

I Åb 12,17 er Satan (dragen) vred på kvinden, Guds menighed. Djævelen er rasende over de mennesker, som holder Guds bud, og han vil gøre alt, hvad han kan, for at ødelægge dem.

Til sidst får han udstedt en befaling, så de ikke kan købe eller sælge og vil blive dræbt, hvis de ikke tilbeder dyrets billede (se Åb 13,14-17). Hvis Satan ikke kan ødelægge Kristus, vil han forsøge at ødelægge dem, der har Kristi allerdybeste hengivenhed – Kristi menighed. Jordens sidste krig handler ikke om Mellemøsten og de forskellige konflikter der. Den handler om Guds folk, som er spredt ud over hele verden; den drejer sig om deres indstilling. Det er en kamp mellem to modsatte kræfter, Kristus og Satan. Og igen kan ingen forholde sig neutral.

Det afgørende spørgsmål i denne afsluttende krig er: ”Hvem er vi loyale over for? Hvem er vi tro imod?“ Himlen kalder troende, som er så fortryllet af Kristi kærlighed, frelst ved hans nåde, overgivet til hans opgave, styrket af hans Ånd, og så lydige mod hans bud, at de er villige til at møde døden for hans skyld.

Vores verden er på vej mod en enorm krise. Men i Jesus, ved Jesus, gennem Jesus, og på grund af Jesus er vores sejr sikret, så længe vi har forbindelse med ham. Det gør vi i tro; en tro, som fører til lydighed. I sidste ende handler det om vores eget valg.

`Til eftertanke. Hvordan oplever du sandheden i Åb 12,17 i dit eget liv, i din egen kristne erfaring? Hvordan ser du den store strid komme til syne i dit eget liv?`