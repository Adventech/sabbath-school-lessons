---
title:  Til videre studium
date:  31/03/2023
---

På en måde kan man sige, at Gud ikke havde noget valg: hvis han ønskede væsener, som kunne elske ham og elske andre, var han nødt til at skabe dem med frihed. Hvis de ikke havde frihed, kunne de ikke elske, og hvordan ville vores univers være uden kærlighed? Det ville være, som nogle har påstået: intet andet end en meningsløs maskine, som fungerer i overensstemmelse med skrappe love om årsag og virkning, og hvor vi ikke har en fri vilje, friheden til at vælge. Vi vil være bundter af kød og blod bestående af subatomare partikler, som kun følger fysikkens love. Det er ikke et særligt flatterende billede, og det svarer heller ikke til det, vi i os selv ved, er sandt. For hvem iblandt os mener fx, at vores kærlighed til vores forældre, vores børn, vores ægtefælle ikke er andet end kemi?

”Da kærlighedens lov er grundvolden for Guds regering, afhænger alle fornuftsvæseners lykke af deres fuldstændige overensstemmelse med dens store retfærdighedsprincipper. Gud ønsker kærlighedens tjeneste af alle sine skabninger – en tjeneste, der udspringer af en korrekt vurdering af hans karakter. Han finder ingen glæde i tvungen lydighed, men han giver alle en fri vilje, så de kan tjene ham frivilligt.

Så længe alle skabte væsener anerkendte kærligheden som lydighedens grundvold, var der fuldkommen harmoni i hele Guds univers. Det var de himmelske hærskarer en glæde at opfylde deres skabers hensigt. De frydede sig ved at genspejle hans herlighed og forkynde hans pris. Og så længe kærligheden havde førstepladsen, var kærligheden til næsten tillidsfuld og uegennyttig. Ingen mislyd kunne forstyrre den himmelske harmoni“ (Ellen White, Patriarker og profeter, s. 11-12).

**Spørgsmål til drøftelse**:

`1.	Hvorfor er Åb 12 en passende introduktion til de tre engles budskaber, især i lyset af den kommende konflikt i endens tid?`

`2.	Hvordan er Åb 12 en opmuntring for dig personligt i de fristelser og prøvelser, du dagligt møder?`

`3.	Nogle tror, at vores handlinger stort set bestemmes af vores arv og miljø. Er du enig eller uenig? Drøft forholdet mellem vores baggrund, vores valg og Guds kraft i vores liv.`