---
title:  Striden i himlen
date:  26/03/2023
---

Åb 12 præsenterer en række dramatiske episoder, glimt fra den årelange konflikt mellem godt og ondt, som begyndte i himlen, men vil ende her på jorden. Disse episoder leder os ned gennem tiden fra åbningsscenen med Satans oprør i himlen til hans ondskabsfulde angreb på Guds folk i de sidste dage.

`Læs Åb 12,7-9. Her beskrives den kosmiske strid mellem godt og ondt. Hvordan var det muligt, at noget sådan kunne ske i himlen? Hvad viser disse vers om, at skabninger har en fri vilje, friheden til at vælge?`

Friheden til at vælge er et grundlæggende princip i Guds styre, både i himlen og på jorden. Skabt i Guds billede kan vi som mennesker foretage moralske valg.

Friheden til at vælge er nært knyttet til evnen til at elske. Hvis man fjerner friheden til at vælge, ødelægger man evnen til at elske, for kærlighed kan aldrig tvinges. Kærlighed er et udtryk for fri vilje. Hver eneste engel i himlen skulle vælge enten at svare positivt på Guds kærlighed eller vende sig bort i selviskhed, arrogance og stolthed. På samme måde, som himlens engle blev stillet over for kærlighed med et evigt valg, præsenterer Johannes’ Åbenbaring hver eneste af os med evige valg i jordens sidste strid.

I den store strid har der aldrig været neutral grund (se Luk 11,23), og der vil heller ikke være det i jordens afsluttende kamp. På samme måde som hver eneste engel valgte enten Jesu side eller Lucifers side, vil hele menneskeheden blive ført til deres afsluttende, uigenkaldelige valg ved tidernes ende. Hvem vil vi være tro imod, hvem vil vi tilbede, hvem vil vi adlyde? Dette har altid været menneskenes spørgsmål, og det vil det også være, omend mere dramatisk, i den sidste krise i jordens historie.

Men her kommer de fantastisk gode nyheder: Åb 12 beskriver Kristi sejr i striden, og det eneste, vi skal gøre, er at bruge vores frie vilje og vælge at stå på hans side, den sejrende side. Hvor er det stort at kunne vælge en side i kampen, som vi på forhånd ved vil blive den vindende side.

`Til eftertanke. Tænk over, hvor meget fri vilje og frihed til at vælge må betyde for Jesus, som, selv om han vidste, at det ville føre ham til korset (se 2 Tim 1,9), alligevel gav os frihed til at vælge. Hvad siger det om, hvor forsigtige vi bør være, når vi bruger denne gudgivne gave?`