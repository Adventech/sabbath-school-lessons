---
title:  Kvinden i ørkenen
date:  29/03/2023
---

`Læs Åb 12,6. Sammenlign de to tekster. Læg specielt mærke til tidsperioden, Satans angreb på ”kvinden“ (Guds menighed), og hvordan Gud sørger for sit folk. Hvad taler disse vers om?`

De 1260 dage i Åb 12,6 står parallelt med perioden på én tid og to tider og en halv tid i Åb 12,14. Denne tidsprofeti beskriver den samme tidsperiode, som vi finder i Dan 7,25; Åb 11,2-3 og Åb 13,5. Dette er profetiske symboler; det var jo ikke en bogstavelig kvinde med vinger, der flygtede ud i ørkenen. Derfor anvender vi profetisk tidsregning, år-dag princippet (se fx 4 Mos 14,34 og Ez 4,4-6) på disse profetier. Det betyder ganske enkelt, at en profetisk dag svarer til et år. I en kommentar til denne samme profetiske tidsperiode i Åb 11,2 siger Andrews University Study Bible: ”Historicistiske fortolkere har derfor generelt opfattet perioden på 1260 profetiske dage som 1260 bogstavelige år, som strakte sig fra 538 e.Kr. til 1798 e.Kr.“ (s. 1673 kommentar til Åb 11,2). En korrupt kirke sammen med en korrupt stat forfulgte og nedslagtede til tider Guds trofaste folk.

Denne voldsomme sataniske forfølgelse af bibeltroende kristne var en udløber af den store strid mellem godt og ondt. På reformationens tid, hvor man kom ud af Middelalderens mørke, blev mænd og kvinder stillet over for et valg. Ville de være trofaste mod Gud Ord, eller ville de acceptere præsternes og prælaternes lære? Igen sejrede sandheden, og Gud havde et folk, som var tro imod ham, selv om de mødte stor modstand.

Disse vers indeholder nogle fascinerende og meget opmuntrende udtryk om Guds omsorg. Åb 12,6 bruger udtrykket ”et sted, som Gud har gjort rede“. Åb 12,14 siger, at kvinden ”fik … sin føde“ i ørkenen, og Åb 12,16 siger: ”jorden kom kvinden til hjælp“. På tidspunkter med alvorlig forfølgelse sørger Gud for sin menighed. Som han gjorde dengang, vil han også gøre for sin rest i endens tid.

`Læs Åb 12,14-16. Beskriv en periode med prøvelse eller vanskeligheder i dit eget liv, hvor du let kunne være blevet modløs, men hvor Gud sørgede for et sted til dig og gav dig føde i dine udfordringer. På hvilken måde sørgede Gud for dig, da du havde allermest brug for det?`