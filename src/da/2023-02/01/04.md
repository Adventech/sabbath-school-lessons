---
title:  Tag imod Jesu sejr
date:  28/03/2023
---

Bibelen beskriver, at Jesus aldrig har tabt en kamp mod Satan. Han er den mægtige vinder, sejrherren over de onde magter. Men ét er at tro, at Jesus vandt over Satans fristelser; det er noget helt andet at tro, at Kristi sejr også er vores sejr.

`Læs Åb 12,10. Hvilken opmuntring er det for os, at vores anklager ”er styrtet“?`

Selv om kampen stadigvæk raser på jorden, har Satan tabt. Dette gælder ikke kun med hensyn til Kristi endelige sejr ved det endelige klimaks i menneskehedens historie, men det er også sandt i vores kamp mod det ondes magter og myndigheder i vores personlige liv. Nogle kristne lever i frustreret nederlag. De håber på sejr over en eller anden holdning eller vane, men forstår aldrig, hvad Kristi sejr betyder for dem i deres personlige liv.

`Læs Åb 12,11. Hvilken forsikring om sejr giver Kristus os i dette vers?`

Syv gange i budskaberne til de syv menigheder i Johannes’ Åbenbaring finder vi udtrykket: ”Den, der sejrer“. Her i Åb 12,11 møder vi igen tanken om at sejre. Ordet ”sejre“ på tekstens originalsprog er nikao. Det kan oversættes med ”besejre“, ”vinde over“, ”sejre“ eller ”triumfere“. Læg mærke til, hvordan det er muligt for os at være sejrvindere. Åb 12,11 bekræfter, at det kun er ”ved Lammets blod“.

I Åb 5,6, mens Johannes har et profetisk syn, ser han ”et lam … det så ud som slagtet“. Hele himlens opmærksomhed er fokuseret på Kristi offer. Der findes ikke noget mere storslået end korset til at vise Guds evige, ufattelige kærlighed.

Når vi i tro tager imod, hvad Kristus har gjort for os, bliver vores skyld fjernet, og Gud ser os som fuldkomne. Vores synder er tilgivet (Kol 1,14; Ef 1,7; Kol 2,14), og ”vore brødres anklager er styrtet“ (Åb 12,10). Vi er genløst, sejrvindere og frelst, ikke på grund af vores egen fortjeneste, men på grund af Kristi sejr for os.