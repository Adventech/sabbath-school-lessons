---
title:  Kristi budskab til Smyrna og Pergamon
date:  13/01/2019
---

Smyrna var en smuk og rig by, men også et center for tvungen kejsertilbedelse. Hvis man nægtede, kunne det føre til tab af ens lovmæssige status, forfølgelse og til og med martyrdøden.

`Læs Åb 2,8-11. Hvordan hænger den måde, Jesus præsenterer sig på for denne menighed, sammen med menighedens situation? Hvilken advarsel giver Jesus menigheden om det, der skulle komme?`

Budskabet til menigheden i Smyrna henvender sig profetisk til menigheden i tiden efter apostlene, hvor de kristne blev brutalt forfulgt af det romerske imperium. De ”ti dage“, som omtales i Åb 2,10 henviser til ti år med forfølgelse, der begyndte under Diokletian i år 303 e.Kr., og fortsatte til år 313, da Konstantin den Store udstedte Milano-dekretet, som gav de kristne religionsfrihed.

Pergamon var centrum for forskellige hedenske kulter, bl.a. for Asklepios, den græske gud for helbredelse. Han blev kaldt ”frelseren“ og havde en slange som symbol. Folk kom langvejs fra til hans tempel for at blive helbredt. Pergamon havde som Smyrna en førende rolle i kejserdyrkelsen. Det er ikke mærkeligt, at teksten siger, at Pergamon er den by, ”hvor Satans trone står.“

`Læs Åb 2,12-15. Hvordan præsenterer Jesus sig for denne menighed? Hvordan bedømte han deres åndelige situation?`

De kristne i Pergamon mødte fristelser både uden for og inden for menigheden. De fleste forblev trofaste; men nogle, nikolaitterne, indgik et kompromis med hedenskaben for at undgå forfølgelse. Ligesom Bileam, som fik israelitterne til at synde mod Gud på vej til det lovede land (4 Mos 31,16), fandt nikolaitterne det lettere at gå på kompromis. Apostelmødet i Jerusalem havde forbudt ”kød, der ofres til afguder“ og ”utugt“ (ApG 15,29), men Bileams lære afviste denne beslutning. Jesus siger til Pergamon: ”Omvend dig!“ (Åb 2,16).

Menigheden i Pergamon er et profetisk billede af menigheden i perioden fra ca. 313 til 538 e.Kr. Selv om mange i menigheden forblev trofaste, bredte åndelig nedgang og frafald sig hurtigt.

`Til at tænke over. Hvad kan vi gøre for at styrke vores tro, så vi ikke går på kompromis, men forbliver ”tro til døden“ (se Åb 2,13 og Åb 14,12)?`