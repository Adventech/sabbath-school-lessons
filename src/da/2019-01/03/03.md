---
title:  Kristi budskab til Thyatira
date:  14/01/2019
---

Sammenlignet med andre byer havde Thyatira, så vidt vi ved, ingen politisk eller kulturel betydning i oldtidens historie, og menigheden var forholdsvis ukendt. For at kunne drive en forretning eller have et arbejde, var mennesker i Romerriget nødt til at tilhøre et fagligt lav. Thyatira var især kendt for at gennemtvinge denne regel. Medlemmer af et lav skulle deltage i lavets fejringer og tempelritualer, som ofte indbefattede umoralske handlinger. De, som ikke deltog, risikerede udvisning fra lavet og økonomiske sanktioner. For de kristne på denne tid betød det, at de var nødt til at vælge mellem at gå på kompromis eller forblive tro mod evangeliet.

`Læs Åb 2,18-29 Dan 10,6. Hvordan præsenterer Jesus sig for denne menighed? Hvilke ting roste han den for, og hvad var dens problemer?`

På samme måde som menigheden i Pergamon blev menigheden i Thyatira presset til at gå på kompromis med deres hedenske omgivelser. Navnet Jezabel henviser til kong Akabs hustru, som ledte Israel til frafald (1 Kong 16,31-33). Jesus fremstiller hende som en åndelig skøge. De, som gik på kompromis med sandheden og overtog ”urene“ hedenske tanker og skikke, begik åndelig utugt med hende.

Menigheden i Thyatira symboliserer forholdene i kristenheden fra 538-1565 e.Kr. Farerne kom ikke udefra, men indefra. Bibelen blev erstattet med tradition; et menneskeligt præstedømme og hellige relikvier erstattede Kristi præstedømme; og gerninger blev betragtet som et middel til frelse. De, som stod imod denne ødelæggende indflydelse, oplevede forfølgelse og død. I århundreder fandt den sande kirke tilflugt i øde områder (se Åb 12,6.13-14). Men Jesus roser også menigheden i Thyatira for dens tro og kærlighed, gode gerninger og tjeneste. Dette peger frem mod reformationen, hvor man igen vendte tilbage til Bibelen.

`Til at tænke over. Tænk over ordene i Åb 2,25: ”Hold fast ved det, I har, indtil jeg kommer“. Hvilken betydning har disse ord for os, både som menighed og som enkeltpersoner? Hvad har vi fået fra Jesus, som vi skal holde fast ved?`