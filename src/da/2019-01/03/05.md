---
title:  Kristi budskab til Filadelfia
date:  16/01/2019
---

Den sjette menighed, som Jesus henvendte sig til, var Filadelfia, der betyder broderkærlighed. Byen lå ved en af Romerrigets handelsruter og var en port, en ”åben dør“, til en stor frugtbar højslette. Udgravninger antyder, at den var et centrum, hvortil folk kom for at finde sundhed og helbredelse. Efter at være blevet ramt af mange jordskælv flyttede byens indbyggere ud på landet og boede i enkle hytter.

`Læs Åb 3,7-9. Hvad er forbindelsen mellem den måde, Jesus præsenterer sig på, og denne menigheds situation? Hvad fortæller Jesu udtalelse ”Du har kun svage kræfter“ (Åb 3,8) om tilstanden i denne menighed?`

Budskabet til denne menighed henviser profetisk til de store vækkelser inden for protestantismen, der fandt sted i Storbritannien og USA fra ca. 1740-1844. Med det lys, de havde, stræbte Guds folk i denne periode efter at holde fast ved ”Mit ord“ (Åb 3,8). Man lagde mere og mere vægt på lydighed mod Guds bud og en ren livsførelse. Den ”åbne dør“ er tilsyneladende vejen ind til den himmelske helligdom; for ”min Guds tempel“ omtales også (Åb 3,12; sml. med Åb 4,1-2). At en dør lukkes og en anden åbnes peger på den ændring, der ville ske i Kristi ypperstepræstelige tjeneste i 1844.

`Læs Åb 3,10-13. Hvad viser, at tiden er kort, og at Jesu genkomst nærmer sig? Hvad betyder det, at Guds navn bliver skrevet på Guds folk (2 Tim 2,19)? Hvis et navn repræsenterer en persons karakter, hvad fortæller 2 Mos 34,6 om dem, der bærer Guds navn?`

Store vækkelser fandt sted på begge sider af Atlanten. I årene op til 1844 blev budskabet om Kristi nært forestående komme forkyndt i mange dele af verden. Løftet om at skrive Guds navn på dem, der sejrer, betyder, at Guds karakter vil vise sig i hans folks liv. Ligeså vigtigt som budskabet om, at Kristus snart kommer igen, er budskabet om, at Kristus lover at gøre sit folk rede til denne store begivenhed ved at tilgive deres synd og skrive sin lov i deres hjerter (se Fil 1,6; Hebr 10,16-17).

`Til at tænke over. Hvad betyder det for dig, at Jesus snart kommer igen? Hvilken forsikring giver det os, at Kristus har lovet at fuldende den gerning, han har begyndt i os?`