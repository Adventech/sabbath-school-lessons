---
title:  Kristi budskab til Sardes
date:  15/01/2019
---

Sardes havde en ærefuld historie. Men på Romerrigets tid havde byen mistet sin anseelse. Den var fremdeles en velstående by; men dens ære hørte mere til i fortiden end i nutiden. Den gamle by var blevet bygget på toppen af et stejlt højdedrag og var derfor nærmest uindtagelig. Fordi beboerne følte sig så sikre, blev byens mure meget dårligt bevogtet.

`Læs Åb 3,1-6 Matt 24,42-44 1 Thess 5,1-8. Hvilke tre ting råder Jesus de kristne i Sardes til at gøre for at rette op på deres åndelige tilstand? Hvordan hænger Jesu advarsel om at våge sammen med byens historie?`

Jesus anerkendte, at der var nogle få trofaste kristne i Sardes; men de fleste var åndeligt døde. Menigheden kritiseres ikke for åben synd eller frafald (som Pergamon og Thyatira), men for åndelig sløvhed.

Budskabet til menigheden i Sardes passer profetisk på de protestantiske kristnes åndelige tilstand i tiden efter reformationen, fra ca. 1565-1740, hvor kirken gradvist forfaldt til død formalisme og åndelig selvtilfredshed. Påvirket af rationalismens og sekularismens fremstød blev der lagt mindre vægt på evangeliets frelsende nåde og overgivelse til Kristus. Formelle trosbekendelser og tørre filosofiske argumenter fik i stedet grobund. Kirken, som i denne periode så ud til at være levende, var åndelig død.

Jesu budskab henvender sig også til alle generationer af kristne. Der er kristne, som altid taler med store ord om deres tidligere trofasthed mod Kristus. Men desværre har de samme mennesker ikke ret meget at fortælle om deres nuværende erfaringer med Kristus. De er kun kristne af navn; men mangler hjertets sande religion og en ægte overgivelse til evangeliet.

`Til at tænke over. Hvordan kan vi, mens vi holder fast ved den store sandhed om frelse ved tro på Jesus Kristus alene, samtidig sige, at vores gerninger er blevet fundet ”fyldestgørende“ over for Gud? Hvad betyder det, og hvordan kan vi gøre vores gerninger mere ”fyldestgørende“ over for ham? Se Matt 5,44-48.`