---
title:  De kristne i Laodikea
date:  17/01/2019
---

Laodikea var en velstående by, der lå ved en af de største handelsruter. Den var berømt for sin uldproduktion, sine banker med en enorm guldbeholdning og en medicinsk skole, som producerede øjensalve. Selvtilstrækkelighed kendetegnede indbyggerne. Da et jordskælv omkring år 60 e.Kr. ødelagde byen, afslog man at modtage hjælp fra Rom. Der var ingen vandkilder i byen, men en akvædukt førte vand til byen fra de varme kilder i Hierapolis. På grund af afstanden var vandet dog lunkent, når det nåede frem til Laodikea.

`Læs Åb 3,14-47 Hos 12,8. Hvordan havde byens selvtilstrækkelige holdning også gennemsyret de kristne i Laodikea?`

Jesus irettesatte ikke de kristne i Laodikea pga alvorlig synd, vranglære eller frafald. Deres problem var selvtilfredshed, som førte til åndelig sløvhed. Ligesom vandet var de lunkne. De hævdede at være rige, men i åndelig forstand var de fattige, nøgne og blinde.

Menigheden i Laodikea symboliserer den åndelige tilstand i Guds menighed lige før afslutningen af jordens historie. Det ser vi ud fra andre tekster i Åbenbaringsbogen, fx i Åb 16,15, som henviser til Kristi retfærdigheds ”hvide klæder“, som er nødvendige for at skjule den åndelige nøgenhed (se Åb 3,18). Advarslen om at passe på ikke at gå nøgen, findes midt i en omtale af det åndelige slag ved Harmagedon. Ved første øjekast kan det se ud som om, advarslen kommer på et mærkeligt tidspunkt, for det er ikke længere muligt at få klæderne. På det tidspunkt er nådedøren lukket for alle. Men advarslen kommer på dette tidspunkt, fordi Jesus på forhånd ønsker at minde Laodikea om at være parat til den frygtelige kamp. Hvis de ikke lytter til Jesu råd, vil de forblive nøgne (Åb 3,17-18), de vil blive skamfulde og gå fortabt, når han kommer (se 1 Joh 2,28-3,3).

Jesus forsikrer menigheden i Laodikea om, at han elsker dem. Han appellerer til dem om at omvende sig (Åb 3,19) og afslutter med at fremstille sig som elskeren i Højsangen 5,2-6, som står udenfor og trygler om at komme ind (Åb 3,20). Alle, som lukker op for ham, lover han at holde måltid med, og de vil komme til at regere sammen med ham (se Åb 20,4).

`Til at tænke over. Læs Åb 3,18-22. Hvilket råd giver Jesus menigheden i Laodikea? Hvad symboliserer guldet, de hvide klæder og øjensalven? (Se 1 Pet 1,7; Es 61,10; Ef 1,17-18.) Hvad siger dette til os, som opfatter os selv som menigheden i Laodikea?`