---
title:  Bogens titel
date:  30/12/2018
---

`Læs Åb 1,1-2. Hvilken betydning har bogens fulde titel? Hvad siger det om, hvem bogen egentlig handler om?`

Åb 1,1 fastslår bogens titel som ”Jesu Kristi åbenbaring“. Ordet åbenbaring kommer fra det græske ord apokalupsis, som betyder afsløring eller at afdække. Åbenbaringens Bog afdækker altså Jesus Kristus; den er både fra Jesus og om Jesus. Åbenbaringen kom fra Gud gennem Jesus Kristus (se Åb 22,16), og den erklærer også, at Jesus er indholdets fokus. I Åbenbaringens Bog åbenbarer Jesus sig selv for sit folk og viser, at han har omsorg for dem.

Jesus er den centrale person i Åbenbaringens Bog. Bogen begynder med ham (Åb 1,5-8) og afsluttes med ham (Åb 22,12-16). ”Lad Daniel tale, lad Åbenbaringen tale og fortæl, hvad der er sandt. Men ligegyldigt hvilket emne, der fremstilles, skal Jesus fremhæves som målet for alt håb, som ’Davids rodskud og ætling, den lysende morgenstjerne’ (Åb 22,16)“ (Ellen White, Testimonies to Ministers and Gospel Workers, s. 118).

Jesus er i Åbenbaringens Bog den samme som i de fire evangelier. Åbenbaringen fortsætter beskrivelsen af Jesus og hans frelsesgerning for sit folk, som den først beskrives i evangelierne. Åbenbaringens Bog fokuserer på andre sider ved hans eksistens og tjeneste. Den begynder i virkeligheden, hvor evangelierne slutter, nemlig med Jesu opstandelse og himmelfart.

Sammen med Hebræerbrevet understreger Åbenbaringens Bog Jesu himmelske tjeneste. Den viser, at Jesus efter sin himmelfart blev indsat til sin konge- og præstetjeneste i den himmelske helligdom. Uden Åbenbaringens Bog eller Hebræerbrevet ville vores kundskab om Kristi ypperstepræstelige tjeneste i himlen for sit folk være meget begrænset. Men sammen med Hebræerbrevet giver Åbenbaringens Bog os et enestående glimt af Jesu gerning for os.

`Til at tænke over. Læs Joh 14,1-3. Hvordan kan dette meget brede løfte hjælpe os til at forstå, hvad Jesus gør for os i himlen lige nu? Tænk over håbet, som dette løfte indeholder.`