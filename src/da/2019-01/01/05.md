---
title:  Guddommen
date:  02/01/2019
---

Åbenbaringens Bog begynder med en hilsen, der ligner den, vi finder i Paulus’ breve. Bogen blev på Johannes’ tid angiveligt sendt som et brev til de syv menigheder i Lilleasien (se Åb 1,11). Men Åbenbaringens Bog blev ikke kun skrevet til dem, men til alle kristne i de kommende generationer ned igennem historien.

`Læs Åb 1,4-5 Rom 1,7. Hvilken lignende hilsen finder vi i begge tekster, og hvem kommer den fra?`

Begge tekster indeholder en brevhilsen: ”Nåde og fred være med jer.“ Denne sætning består af den græske hilsen charis (nåde) og den hebraiske hilsen shalom (fred). Som vi kan se, ud fra disse tekster, er giverne af nåde og fred de tre personer i Guddommen.

Gud Fader identificeres som ”Han som er og som var og som kommer“ (se Åb 1,8; 4,8). Dette henviser til det guddommelige navn Jahve, ”Jeg er den, jeg er“ (2 Mos 3,14) og til Guds evige eksistens.

Helligånden omtales som ”de syv ånder“ (sml. med Åb 4,5 og 5,6). Syv er fuldkommenhedens tal. Syvtallet i ”de syv ånder“ betyder, at Helligånden arbejder i alle de syv menigheder. Dette billede henviser til Helligåndens allestedsnærværelse og konstante gerning blandt Guds folk ned igennem historien, der gør dem i stand til at opfylde deres kald.

Jesus Kristus identificeres ved tre titler: ”vidnet, den troværdige, den førstefødte af de døde og herskeren over jordens konger“ (Åb 1,5). De henviser til hans død på korset, hans opstandelse og hans himmelske herredømme. Derefter skriver Johannes, hvad Jesus har gjort: han ”elsker os og har løst os fra vore synder med sit blod og … gjort os til et kongeligt folk, til præster for Gud, sin fader“ (Åb 1,5-6).

På originalsproget græsk henviser ”han elsker os“ til Kristi vedvarende kærlighed, som omfatter fortid, nutid og fremtid. Han, som elsker os, har løst os fra vore synder med sit blod. På græsk henviser dette til en fuldendt handling i fortiden: da Jesus døde på korset, var det et fuldkomment og tilstrækkeligt offer for vores synder.

`Til at tænke over. Ef 2,6 og Fil 3,20 beskriver de frelste som oprejst sammen med ham og sat med ham i himlen. Hvad betyder det, og hvordan kan vi her og nu glæde os over denne herlige status i Kristus som ”konger og præster“ (Åb 1,6), mens vi endnu er i denne syndige verden? Hvilken indflydelse bør dette have på vores liv?`