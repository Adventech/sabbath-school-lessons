---
title:  Bogens hensigt
date:  31/12/2018
---

Åb 1,1 fortæller os også, at bogens hensigt er at vise fremtidige begivenheder, der begyndte, da bogen blev til. Enhver, der kender Åbenbaringens Bog, vil bemærke, at forudsigelsen af begivenheder, både dem, der fra vores synspunkt allerede er gået i opfyldelse, og dem, der endnu ikke har fundet sted, udgør det meste af bogens indhold.

Hovedhensigten med bibelske profetier er at forsikre os om, at uanset, hvad fremtiden vil bringe, er alt under Guds kontrol. Og det er lige, hvad Åbenbaringens Bog gør. Den forsikrer os om, at Jesus Kristus er med sit folk gennem hele verdens historie og dens skræmmende afsluttende begivenheder.

Åbenbaringens profetier har derfor to praktiske hensigter. De skal både lære os at leve i dag og at forberede os på fremtiden.

`Læs 5 Mos 29,28. Hvordan hjælper denne tekst os til at forstå, hvorfor visse ting ikke bliver åbenbaret for os? Hvad er ifølge dette vers hensigten med de ting, der bliver åbenbaret for os? Hvorfor får vi dem at vide? Se også Åb 22,7.`

Endetidsprofetierne i Åbenbaringens Bog er ikke åbenbaret os for at tilfredsstille en sygelig nysgerrighed om fremtiden. Bogen åbenbarer kun de sider ved fremtiden, det er vigtigt for os at kende til. De gives for at indskærpe alvoren i det, der skal ske, så vi indser vores afhængighed af Gud og i denne afhængighed adlyder ham.

I mange århundreder har der været en masse spekulationer og endnu mere sensationalisme omkring endetidens begivenheder. Mange er blevet rige ved at forudsige, at enden er nær. De har udnyttet deres forsamlinger og skræmt dem til at give penge; for enden var jo nær. Men enden kom ikke, og mennesker blev desillusionerede og modløse. Som med alt andet godt, Gud har givet os, kan profetier også blive misbrugt.

`Til at tænke over. Læs Joh 14,29. Hvilket yderst vigtigt princip for hensigten med profetier gives i dette vers?`