---
title:  Åbenbaringsbogens symbolske sprog
date:  01/01/2019
---

`Læs Åb 13,1 Dan 7,1-3 Ez 1,1-14. Hvad er den ene ting, alle disse vers har fælles?`

Åb 1,1 siger desuden: ”som han kundgjorde og sendte med sin engel til sin tjener Johannes.“ Vi finder her et meget vigtigt ord i bogen. Ordet ”kundgjorde“ er en oversættelse af det græske semainō, som betyder ”at vise ved symbolske tegn“. Ordet bruges også i den græske oversættelse af Det Gamle Testamente (Septuaginta), hvor Daniel forklarer for kong Nebukadnesar, at med statuen af guld, sølv, kobber og jern ”har Gud kundgjort kongen, hvad der skal ske i fremtiden“ (Dan 2,45). Ved at benytte det samme ord fortæller Johannes, at scenerne og begivenhederne i Åbenbaringens Bog blev vist ham i syner gennem symbolske præsentationer. Ledt af Helligånden nedskrev Johannes trofast disse symbolske fremstillinger, som han havde set dem i synerne (Åb 1,2).

Det sprog, hvormed profetierne i Åbenbaringens Bog for det meste blev beskrevet, må altså ikke fortolkes bogstaveligt. Mens læsning af Bibelen generelt forudsætter en bogstavelig forståelse af teksten (med mindre teksten selv tilkendegiver en tilsigtet symbolisme), skal vi ved læsning af Åbenbaringens Bog forstå teksten symbolsk, med mindre teksten peger på en bogstavelig betydning. Scenerne og begivenhederne, der forudsiges, er i sig selv virkelige; men de bliver ofte udtrykt gennem symboler.

Ved at fastholde, at Åbenbaringens Bog i høj grad er symbolsk, vil vi blive beskyttet mod en forvrængning af det profetiske budskab. Når vi forsøger at afgøre betydningen af de symboler, der benyttes i bogen, må vi være varsomme, så vi ikke pålægger teksten en betydning, der stammer fra menneskelige fantasier eller en nutidig betydning af disse symboler. I stedet må vi gå til Bibelen og de symboler, vi finder på dens sider, for at forstå symbolerne i Åbenbaringens Bog.

I vores forsøg på at forstå betydningen af symbolerne i Åbenbaringens Bog må vi huske, at de fleste af dem blev hentet fra Det Gamle Testamente. Ved at beskrive fremtiden med fortidens sprog ønskede Gud at gøre det klart for os, at hans frelseshandlinger i fremtiden i høj grad vil ligne hans frelseshandlinger i fortiden. Hvad han gjorde for sit folk i fortiden, vil han gøre for dem også i fremtiden. I vores forsøg på at tyde Åbenbaringens Bogs symboler og billeder må vi først rette vores opmærksomhed på Det Gamle Testamente.