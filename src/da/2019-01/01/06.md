---
title:  Åbenbaringens hovedtanke
date:  03/01/2019
---

Indledningen i Åbenbaringens Bog konkluderer hele bogens egentlige fokus: Jesu genkomst i magt og herlighed. Løftet om at komme igen understreges tre gange i slutningen af bogen (Åb 22,7.12.20).

`Læs Åb 1,7-8 Dan 7,13-14 Zak 12,20 Matt 24,30. Ordlyden i Åbenbaringens Bog er hentet fra flere forskellige profetiske tekster. Hvad fortæller disse tekster om, at Jesu genkomst virkelig vil ske?`

I Åbenbaringens Bog er Jesu genkomst det endepunkt, vi bevæger os imod – afslutningen på denne verdens historie og begyndelsen på Guds evige rige uden ondskab, smerte, pine og død.

Ligesom resten af Det Nye Testamente peger Åb 1,7 på Jesu bogstavelige og personlige komme i herlighed og ære. Hvert menneske, ”også de, som har gennemboret ham,“ skal se hans komme. Dette peger på en særlig opstandelse kort før Jesu genkomst, blandt andet for dem, som korsfæstede ham. Mens Jesus ved sit komme vil befri dem, der venter på ham, kommer han med dom over dem, der har afvist hans nåde og kærlighed.

Jesu genkomst står fast. Det bekræftes med ordene ”Ja, amen“ (Åb 1,7). Ordet ”ja“ er det græske nai, og amen er en hebraisk bekræftelse. Sammen udtrykker disse to ord vished. Den samme bekræftelse afslutter også bogen (se Åb 22,20).

”Der er gået mere end atten hundrede år, siden vor frelser gav løftet om sin genkomst. Ned igennem århundrederne har hans ord fyldt hans trofaste efterfølgeres hjerter med mod. Løftet er endnu ikke gået i opfyldelse. Livgiverens røst har endnu ikke kaldt de hensovede hellige op fra deres grave; men det gør ikke løftet mindre sikkert. Gud vil opfylde det på sit eget tidspunkt. Bør det gøre os trætte nu? Skal vi miste vores tro, når vi er så tæt på den evige verden? Skal nogen sige, at den evige stad er langt borte? Nej, nej. Kun en ganske kort tid, så skal vi se kongen i hans skønhed. Kun en ganske kort tid, så vil han tørre alle tårer af vore øjne. Kun en ganske kort tid, så vil han ‘stille [os] over for sin herlighed, uden fejl og fulde af jubel’ (Jud 24)“ (Ellen White, The Advent Review and Sabbath Herald, 13. nov. 1913).

`Til at tænke over. Et løfte er kun så stærkt som giverens pålidelighed og evne til at opfylde det. Hvilken betydning har det, at løftet om Jesu genkomst er givet af Gud, som i fortiden har holdt alle sine løfter? Giver det dig vished om, at Kristus vil komme igen, som han har lovet?`