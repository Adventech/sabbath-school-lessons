---
title:  Guds beseglede folk
date:  04/02/2019
---

`Læs Åb 7,4-8. Hvad er tallet på Guds beseglede folk? Hvad betyder dette specifikke tal?`

Bekendtgørelsen af tallet på dem, der er beseglet, markerer afslutningen af beseglingen. Johannes hører, at tallet på dem er 144.000 fra Israels 12 stammer. Henvisningen her er ikke til et bogstaveligt tal, men til hvad det betyder. Tallet 144.000 består af 12 gange 12 gange 1.000. Tolv er et symbol på Guds folk: Israels 12 stammer samt menigheden, der bygger på de 12 apostles grundvold (Ef 2,20). Tallet 144.000 angiver altså alle, der tilhører Guds folk i endetiden, ”hele Israel“ (jøder og hedninger), som er rede til Jesu genkomst, og som vil blive forvandlet uden at smage døden (Rom 11,26; 1 Kor 15,51-53).

Det er indlysende, at omtalen af de 12 stammer i Åb 7 ikke skal forstås bogstaveligt; for Israels 12 stammer, som indbefattede både det nordlige og det sydlige rige, eksisterer ikke i dag. De 10 stammer fra det nordlige rige blev ført i fangenskab af assyrerne (2 Kong 17,6-23), hvor de blev blandet med andre folkeslag. De 12 stammer udgør altså ikke jødedommen i dag.

Desuden er listen over de 12 stammer i Åb 7 ikke som de andre, der findes i Skriften (sml. med 4 Mos 1,5-15; Ez 48,1-29). Juda nævnes som den første stamme (Åb 7,5)i stedet for Ruben (sml. med 4 Mos 1,5). Desuden er Dans og Efraims stammer, som er med i listerne i 4 Mos 1 og Ez 48, udelukket, og i stedet er Josef og Levi inkluderet (Åb 7,7-8). Den mest indlysende begrundelse til, at Efraim og tilsyneladende også Dan ikke er med på listen i Åb 7 er, at i Det Gamle Testamente var dette to frafaldne stammer, der dyrkede afguder (1 Kong 12,29-30; Hos 4,17).

Listen over stammerne i Åb 7 er ikke historisk, men åndelig. Den fortæller os, at Dan og Efraims stammers utroskab ikke har en plads blandt Guds beseglede folk. Desuden omtales menigheden i Det Nye Testamente også som Israels 12 stammer (Jak 1,1). De 12 stammer i Åb 7 betyder hele Guds folk, både jøder og hedninger, som holder ud indtil enden.

`Til at tænke over. Hvilken forsikring giver Gud i Bibelen til dem, der kommer til at opleve den sidste store trængsel?`