---
title:  Den store skare
date:  05/02/2019
---

`Læs Åb 7,9-10. Hvilken gruppe af hellige ser Johannes på dette tidspunkt? Hvordan beskrives de, og hvor kommer de fra? Hvad råber de foran Guds trone?`

Johannes ser ”en stor skare, som ingen kunne tælle.“ ”Det er dem, som kommer fra den store trængsel, og som har vasket deres klæder og gjort dem hvide i Lammets blod“ (Åb 7,14). Her er en særlig gruppe mennesker, som på trods af den trængsel, de har måttet gennemgå, er forblevet tro. Deres trofasthed symboliseres ved, at de er dækket med Jesu retfærdigheds fuldkomne klæder. Ordet ”trængsel“ bruges mange gange i Bibelen til at betegne det, de troende må lide for deres tro (se fx 2 Mos 4,31: Sl 9,9; Matt 24,9; Joh 16,33; Rom 5,3). Selv om nogle adventister fortolker denne gruppe som de 144.000, kan man også forstå ”den store skare“ som en henvisning til alle de frelste, som ned igennem historien har lidt for deres tro.

Som overalt i Bibelen finder vi også her i Johannes’ beskrivelse af ”den store skare, som ingen kunne tælle“ det store tema om frelse ved nåde. De frelstes eneste grundlag for frelse, evigt liv og en ny himmel og en ny jord er Kristi retfærdighed, der gives dem udelukkende af nåde.

”Nærmest ved tronen står de, som engang var nidkære i Satans tjeneste, men blev reddet brændende ud af ilden, og har fulgt deres frelser med dyb, inderlig hengivenhed. Dernæst kommer de, der har udviklet en ægte kristen karakter omgivet af falskhed og utroskab, de, der holdt Guds bud i ære, selv om den kristne verden erklærede dem for ugyldige, og de millioner fra alle tider, som led martyrdøden for deres tro. Og endelig er der ‘en stor skare, som ingen kunne tælle, af alle folkeslag og stammer, folk og tungemål … foran tronen og foran Lammet, klædt i hvide klæder og med palmegrene i hænderne.’ Deres strid er endt, deres sejr vundet. De har fuldendt løbet og vundet sejrskransen. Palmegrenene i deres hænder er symbolet på deres sejr, og den hvide klædning er tegnet på Kristi uplettede retfærdighed, som nu er deres“ (Ellen White, Mod en bedre fremtid, s. 538-539).

`Til at tænke over. Det er sandt, at vi er dækket af Kristi retfærdighed, en troens gave. Men hvordan kan vi opretholde denne tro og forblive trofaste midt i vanskeligheder og prøvelser? Og måske et lige så vigtigt spørgsmål: hvordan opretholder vi denne tro og forbliver trofaste, når tilværelsen er let og fremgangsrig? Se 5 Mos 8,11-17.`