---
title:  Jordens vinde holdes tilbage
date:  03/02/2019
---

`Læs Åb 7,1-3 2 Pet 3,9-14. Hvad ser Johannes? Hvor længe skal englene holde vindene tilbage? Hvad vil der ske, når beseglingen er overstået?`

I Det Gamle Testamente er vinde ødelæggende kræfter, som Gud benytter for at eksekvere dom over de onde (Jer 23,19-20; Dan 7,2). ”Når Guds engle holder op med at styre de voldsomme, menneskelige lidenskaber, vil alle stridens elementer blive sluppet løs“ (Ellen White, Mod en bedre fremtid, s. 497). Disse ødelæggende kræfter holdes tilbage ved en guddommelig indgriben, mens beseglingen af Guds folk finder sted.

I oldtiden var hovedhensigten, med at besegle, at tilkendegive ejerskab. Meningen med den symbolske besegling i Det Nye Testamente er, at ”Herren kender dem, der hører ham til“ (2 Tim 2,19). Gud kender sit eget folk og besegler dem med Helligånden (Ef 1,13-14; 4,30). I endens tid gives seglet på panden til Guds trofaste folk, som holder hans bud (Åb 14,1.12). Guds segl er ikke et synligt mærke på panden, men som Ellen White skriver, betyder det: ”en hengivelse til sandheden, både intellektuelt og åndeligt, så de [Guds folk] ikke kan rokkes“ (Last Day Events, s. 220). De, som i sidste ende vælger at stå på dyrets side, modtager dyrets mærke (Åb 13,16-17).

Guds beseglede folks trofasthed er blevet prøvet i enhver generation. Men prøven på troskab i den sidste krise vil blive overholdelsen af Guds bud (se Åb 12,17; 14,12). Det fjerde bud vil på en særlig måde blive en test på lydighed mod Gud (Åb 14,7). Ligesom sabbatten har været et tegn på Guds folk på Bibelens tid (Ez 20,12.20; Hebr 4,9-10), vil den også i den sidste krise blive et tegn på loyalitet mod Gud.

I endens tid fungerer seglet også som en beskyttelse mod de ødelæggende kræfter i de syv sidste plager (se Ez 9,1-11 for baggrunden for billedet i Åb 7,1-3). Det spørgsmål, der blev stillet i Åb 6,17, modtager det endelige svar: de, som vil være i stand til at stå og være beskyttet på Guds vredes dag, er Guds beseglede folk.

`Til at tænke over. Paulus advarer os imod at bedrøve Helligånden, som vi er blevet beseglet med (Ef 4,30). Hvad betyder det? Hvordan bedrøver man Helligånden? Når du har svaret, hvilke valg kan du foretage, som vil hjælpe dig til ikke at bedrøve Ånden?`