---
title:  Krig mod kvindens øvrige børn
date:  20/02/2019
---

`Læs Åb 12,17. Hvem fører Satan krig mod i endens tid?`

Det græske ord, som på dansk er oversat med ”øvrige“ børn, beskriver dem, som forbliver trofaste mod Gud, mens hovedparten falder fra. Den græske oversættelse af 1 Kong 19,18 bruger udtrykket om dem, der bliver ”tilbage“; Åb 2,24 siger ”de andre“. Rom 9,27 kalder det samme begreb ”en rest“. I endens tid, når de fleste af jordens mennesker vælger Satans side, vil der være en gruppe mennesker, kaldet af Gud efter 1798, som forbliver trofaste mod Kristus, når de udsættes for hele Satans vrede.

`Læs Åb 12,17. Hvilke to egenskaber kendetegner ”resten“ i dette vers? Hvordan kan man vide, om man tilhører Guds rest i endens tid?`

Guds rest i endens tid holder Guds bud. Åb 13 viser, at den første tavle af De Ti Bud bliver central i kampen i endens tid. De fire første bud handler først og fremmest om tilbedelse. Hovedspørgsmålet i den afgørende krise handler om, hvem der skal tilbedes. Mens verdens mennesker vil vælge at tilbede dyrets billede, vil Guds rest tilbede Gud Skaberen (Åb 14,7). Det fjerde bud, sabbatsbuddet, peger specifikt på Gud som vores skaber. Det er en af begrundelserne for, at dette bud vil spille en afgørende rolle i den sidste krise i endens tid.

Den anden egenskab hos ”resten“ i endens tid er, at de ”holder fast ved Jesu vidnesbyrd,“ som Åb 19,10 forklarer som ”profetiens ånd“. Ved at sammenligne dette vers med Åb 22,9 ser vi, at Johannes’ ”brødre“, som holder fast ved Jesu vidnesbyrd, er profeter. Udtrykket ”Jesu vidnesbyrd“ henviser derfor til, at Jesus vidner om sandheden gennem sine profeter, ligesom han gjorde gennem Johannes (Åb 1,2). Åbenbaringsbogen viser, at Guds folk i endens tid vil have ”profetiens ånd“, som vil vejlede dem gennem de vanskelige tider, når Satan vil gøre alt, hvad han kan for at forføre og ødelægge dem. Vi adventister har fået denne gave af profetisk indsigt i Ellen Whites gerning og skrifter.

`Til at tænke over. Hvad oplever du som noget af det mest utrolige, vi har fået åbenbaret gennem ”profetiens ånd“? Hvilken forpligtelse lægger denne gave på os som enkeltmennesker og som menighed?`