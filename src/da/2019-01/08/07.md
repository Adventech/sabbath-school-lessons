---
title:  Til videre studium
date:  22/02/2019
---

Ellen White, Mod en bedre fremtid, ”Fejlagtige fortolkninger“ s. 418-427

Hensigten med Åb 12 er først og fremmest at fortælle Guds folk, at endetidens begivenheder er en del af den store strid mellem Kristus og Satan og hans dæmoniske kræfter. Bogen advarer Guds folk om, hvad de står over for i dag, og hvad de kommer til at møde i endnu større grad i fremtiden fra en erfaren og rasende fjende. Paulus advarer i 2 Thess 2,9-10 om Satans aktiviteter i endens tid: ”Den lovløses komme er Satans værk og sker med al kraft og med løgnetegn og løgneundere og med al uretfærdighedens bedrag over for dem, der fortabes, fordi de ikke har taget imod kærlighed til sandheden, så de kunne blive frelst.“

Åbenbaringsbogen formaner os til at tage fremtiden alvorligt og gøre vores afhængighed af Gud til vores første prioritet. Bogen forsikrer os også om, at selv om Satan er en stærk og erfaren fjende, er han ikke stærk nok til at vinde over Kristus (se Åb 12,8). Det eneste håb, som Guds folk har, finder de i Jesus, som i fortiden har besejret Satan og hans dæmoniske kræfter. Og han har lovet sine trofaste efterfølgere at være med dem ”alle dage indtil verdens ende“ (Matt 28,20).

**Spørgsmål til drøftelse**:

`1.	Vi syvendedags adventister ser os selv som en opfyldelse af beskrivelsen af Guds ”rest“ i endens tid. Denne opgave indebærer både privilegier og ansvar (se Luk 12,48). Hvorfor må vi være forsigtige med at tro, at den garanterer vores egen personlige frelse?`

`2.	”Vi taler alt for meget om Satans magt. Det er rigtigt, at Satan er en mægtig skabning: men jeg takker Gud for en mægtig Frelser, som kastede Den Onde ud af himlen. Vi taler om vores modstander, vi beder om ham, vi tænker på ham; og han bliver mere og mere truende i vores fantasi. Men hvorfor ikke tale om Jesus? Hvorfor ikke tænke på hans magt og kærlighed? Satan glæder sig, når vi fremstiller hans magt. Løft Jesus op, tænk på ham, og ved at se på ham vil du blive forvandlet efter hans billede“ (Ellen White, Advent Review and Sabbath Herald, 19. marts 1889). Hvordan er kristne med til at forstærke Satans magt? Hvilke farer er der på den anden side i at fornægte ikke alene Satans magt, men også hans virkelighed?`