---
title:  Kvinden og dragen
date:  17/02/2019
---

`Læs Åb 12,1-5. I synet ser Johannes to store tegn: en kvinde, der er ved at føde og en drage. Hvem er denne kvinde, og hvad lærer disse vers os?`

I Bibelen er en kvinde et symbol på Guds folk (2 Kor 11,2); en ærbar kvinde symboliserer Guds trofaste folk, mens en skøge symboliserer Guds frafaldne folk. Kvinden i Åb 12 er først et symbol på Israel, som Messias kom til (Åb 12,1-5); i versene 13-17 symboliserer hun den sande kirke, der føder endetidens rest.

Kvinden i synet er klædt i solen og har månen under sine fødder. I Bibelen repræsenterer solen Kristi karakters herlighed, hans retfærdighed (Mal 4,2). Han er ”verdens lys“ (Joh 8,12), og hans folk skal genspejle Guds kærlighed over for verden (Matt 5,14-16). Månen, som er ”det mindste“ lys (1 Mos 1,16), peger på løfterne i Det Gamle Testamente, der pegede frem til Kristi gerning på Det Nye Testamentes tid.

Det næste symbolske tegn i synet var en ”rød frygtelig drage med syv hoveder og ti horn og syv kroner på sine hoveder“ (Åb 12,3). Dragen identificeres senere som Djævelen og Satan, den gamle slange (Åb 12,9). Teksten siger, at dens hale fejede en tredjedel af himlens stjerner bort og styrtede dem ned på jorden (Åb 12,4). Halen er et symbolsk instrument til at bedrage med (Es 9,14-15; Åb 9,10). Efter Satans fald fra sin ophøjede stilling i himlen (Es 14,12-15) var han i stand til at forføre en tredjedel af de himmelske engle. Disse faldne engle er de onde ånder, som er Satans medarbejdere i kampen mod Gud og hans arbejde for at frelse menneskene (se 1 Tim 4,1). Dragen med ”syv hoveder og ti horn“, bruges også som et symbol på de kræfter i verden, som lader sig bruge af Satan: det hedenske Rom (Åb 12,4) og spiritisme (Åb 16,13). ”Det var ham [Satan], der tilskyndede Herodes til at stræbe Frelseren efter livet. Men Satans bedste våben i den kamp mod Kristus og hans tilhængere, som blev ført i de første århundreder af den kristne tidsalder, var det hedenske Romerrige. Dragen er først og fremmest et symbol på Satan, men den er også et symbol på det hedenske Romerrige“ (Ellen White, Mod en bedre fremtid, s. 354).

`Læs Åb 12,1-5 1 Mos 3,15. Hvilken forbindelse er der mellem de to tekster?`

Lige fra begyndelsen ventede Satan på Messias – barnet, som skulle fødes for at ødelægge ham. Satan benyttede det hedenske Romerrige (dragen i Åb 12,4) i sin modstand (se Matt 2,13-16), men barnet blev ”bortrykket til Gud og hans trone“ (Åb 12,5).