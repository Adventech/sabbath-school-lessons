---
title:  Satans strategi i endens tid
date:  21/02/2019
---

Vi ser her en ændring i Satans strategi i sit forsøg på at forføre Kristi trofaste efterfølgere. Ned igennem historien har han benyttet sig af umærkelige kompromiser inden for kirken og gennem tvang og forfølgelse udefra. Denne strategi lykkedes i mange århundreder, men blev modvirket af Reformationen og den gradvise genopdagelse af bibelske sandheder blandt Guds folk. Men Satans tid er ved at udløbe, og derfor intensiverer han sin indsats. Han går hen ”for at føre krig“ mod Guds restmenighed (Åb 12,17) og bruger alle kneb. Der vil nu være dæmoner, der udfører mirakler, og spiritualistiske manifestationer (Åb 16,14).

Det er værd at bemærke, at ordet ”forføre“ benyttes regelmæssigt i Åb 12-20 til at beskrive Satans aktiviteter i endens tid. Ordet ”forføre“ indleder (Åb 12,9) og afslutter (Åb 20,7-10) Åbenbaringsbogens beskrivelse af Satans aktivitet i endens tid.

`Læs Åb 12,17. Hvori består Satans forførelser i endens tid?`

Åbenbaringsbogen 12-20 beskriver Satan, som forsøger at opnå verdens loyalitet. Han benytter en religiøs/politisk magt i tillæg til politiske magter for at udføre sit arbejde: det hedenske Rom, symboliseret ved dragen (Åb 12,4-5), efterfulgt af en magt, der symboliseres ved dyret fra havet (Åb 12,6.15), og til sidst en magt, der symboliseres ved dyret fra jorden (Åb 13,11). I resten af Åbenbaringsbogen er medlemmerne af det sataniske triumvirat – hedenskab/spiritisme symboliseret ved dragen, Romerkirken, symboliseret ved dyret fra havet, og den frafaldne protestantisme, symboliseret ved dyret fra jorden, der lignede et lam − uadskillelige i deres modstand mod Guds aktiviteter i verden. De arbejder sammen om at forføre menneskene og få dem til at stille sig på Satans side i ”krigen på Gud den Almægtiges store dag“ (Åb 16,13-14). Disse falske systemer vil alle blive tilintetgjort ved Jesu genkomst (Åb 9,20), mens dragen, som symboliserer Djævelen, som udførte sit arbejde gennem disse jordiske magter (Åb 12,9), tilintetgøres efter de tusind år (Åb 20,10). Åbenbaringsbogen viser, at forførelsen i endens tid vil være så stor, at de fleste mennesker vil blive forledt til at vælge fortabelsens vej (Matt 7,13).

`Læs 2 Thess 2,8-12 Åb 13,13-14; 19,20. To gange gives der et kald i Åbenbaringsbogen om visdom og åndelig dømmekraft for at genkende og modstå Satans forførende aktiviteter i endens tid (Åb 13,18; 17,9). Hvilken slags visdom tales der om? Hvordan kan vi ifølge Jak 1,5 opnå denne visdom?`