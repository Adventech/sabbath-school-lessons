---
title:  Aktiviteter og dialog
date:  22/02/2019
---

**Guds Ord**

* Åbenbaringen 12,1-6 og 7-9 indeholder symbolske syner med to kampe. Først forsøger dragen at dræbe/opsluge kvindens drengebarn, som tydeligt nok symboliserer Jesus Kristus. Kvinden og dragen er blevet præsenteret som himmeltegn i 12,1 og 3. Dernæst følger en kamp i himlen mellem Mikael og dragen, som identificeres med Satan. Tænk over følgende spørgsmål til tekstens mening:
	*	Hvem eller hvad tror du, at kvinden symboliserer? (Sml. med brugen af et tilsvarende billede i fx Es 37,3; Hos 2,22; Jer 2,1-2).
	* Foregår de to kampe historisk efter hinanden? Altså, er de kronologiske?
	* Hvilken betydning har det mon, at de ses i himlen?
	* Hvilke udtryk i 12,7-12 viser, at denne strid har et juridisk element?

` `

**Uddybende spørgsmål**

* Hvordan viser den store strid mellem godt og ondt sig i dit og mit liv? Tal sammen om områder og situationer, hvor I i denne uge har måttet vælge side!

` `

* Bibelen taler om åndemagter og dæmoner. Oplever vi kun den store strid, hvis vi direkte møder onde ånder?
	* Hvordan kan det være, at denne side af striden opleves meget stærkere i andre dele af verden? Eller gør den?

` `

**Ord og udtryk**

* Det bliver ofte bemærket, at adventister i forhold til andre kristne generelt har et lidt andet syn på, hvem Mikael er. Vi ser ham som Jesus, mens den kirkelige tradition har opbygget et billede af Mikael som ”kun“ en engel, en af de syv ærkeengle sammen med Gabriel, Rafael osv. Af de mange engle, som traditionen kender til, er kun Mikael og Gabriel nævnt ved navn i Bibelen, og Mikael er i Judas 9 kaldt for ”ærkeenglen Mikael“.

* Er han derfor en skabning, siden han er kaldt for engel? Dertil er svaret ”nej“. De bibelske ord for engel betyder ganske enkelt sendebud. De kunne være skabninger, både himmelske væsener og mennesker (ordet bruges om disciplene i Luk 9,52-53); men Gud selv er i fx 1 Mosebog også flere gange identificeret med ”Herrens engel“ (se 1 Mos 16,7-13; 22,11-15; jf. 2 Mos 3,2).

* Første gang, Mikael er omtalt i Skriften, er i Daniels syn i kapitel 10-12. Her præsenteres Mikael først som ”en af de fornemste fyrster“ (Dan 10,13). Det kan først give det indtryk, at Mikael kun er en blandt mange; men udtrykket kan også oversættes med ”den øverste af fyrsterne“, jf. Åb 19,16: ”kongernes Konge og herrernes Herre.“ Og lidt senere fremgår det klart af Dan 10,21 og 12,1, at Mikael er fyrsten over Guds folk (jf. Dan 8,11) og vores forsvarer i striden med den Onde (jf. Åb 12,7-9).

* Vi må da spørge os selv om, hvem vores himmelske forsvarer er, hvis det ikke er Jesus? I Judas 9 bliver vi fortalt, at Satan forsøgte at forhindre Moses’ opstandelse; men Mikael overvandt ham. Hvem er det, som overvinder den Onde og sikrer opstandelse og sejr over død, hvis det ikke er Jesus?

* I kirkelig tradition bliver engle ofte fremstillet som himmelske væsener, som vi må gå igennem for at komme til Gud. Men når vi tror, at den person, som Bibelen benævner Mikael (ikke traditionens Mikael) er Jesus selv, skyldes det netop, at vi ikke tror, at der er nogen anden mellemmand mellem Gud og mennesker end Jesus selv. Han kan forene Gud med os, fordi han ikke er skabt og er ét med Gud. Han kan forene os med Gud, fordi han er fuldt og helt menneske. Frelser, ven og eksempel, forsvarer og sendebud fra Gud selv.

` `

**Til at tænke over**

På sin generalforsamling i 2005 tilføjede Syvende Dags Adventistkirken et nyt punkt til sine grundlæggende trospunkter. Det fik nummer 11 og handler om Kristi sejr over de onde magter. Især fra den tredje verden havde mange adventister ønsket, at kirken klarere udtrykte, hvad vi alle er enige om, nemlig at Jesus på korset overvandt dødens og dødsriget magter. Vi behøver derfor ikke at frygte for de onde magter, når vi hviler i tillid til Jesu fuldbragte værk, og når vi gør det ved at fastholde vores kontakt med frelseren gennem bibelstudium og bøn.

**Noter**

` `
