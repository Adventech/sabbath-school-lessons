---
title:  Satans styrtes til jorden
date:  18/02/2019
---

`Læs Åb 12,7-9. Denne tekst taler om en krig i himlen. Hvori bestod denne krig, som førte til Satans bortvisning fra himlen?`

Satan blev bortvist fra himlen ved begyndelsen af den store strid. Han ønskede at tilrane sig himlens trone og gøre sig ”lige med den Højeste“ (Es 14,12-15). Han var i åbent oprør mod Gud, men blev besejret og forvist til jorden. Med ved at bedrage Adam og Eva, det første menneskepar, tilranede Satan sig Adams rolle som hersker over denne verden (Luk 4,6). Som denne verdens selvudråbte hersker (Joh 12,31) krævede han adgang til himlen for at deltage i himlens råd som jordens repræsentant (Job 1,6-12). Men efter Satans nederlag, da Jesus døde på korset, har han og hans faldne engle været bundet til jorden som et fængsel, indtil de får deres straf (2 Pet 2,4; Jud 6).

Ved sin død løskøbte Jesus det, der var gået tabt, og Satans sande karakter blev åbenbaret for hele universet. ”Satan så, at hans be-drag var afsløret. Hans væsen var nu blevet åbenbaret for de syndfri engle og hele det himmelske univers. Han havde afsløret sig selv som morder. Ved at udgyde Guds Søns blod havde han afskåret sig selv fra enhver form for sympati fra de himmelske magter. Herefter var hans virkefelt indskrænket“ (Ellen White, Jesu liv, s. 555). Over for hele universet blev jordens herredømme overført fra Satan til Jesus, og han blev erklæret som jordens retmæssige hersker (Ef 1,20-22; Fil 2,9-11).

Jesus forudsagde denne begivenhed, da han sagde: ”Nu fældes der dom over denne verden, nu skal denne verdens fyrste jages ud“ (Joh 12,31).

Med denne dom over Satan ”er frelsen og magten og Riget vor Guds og herredømmet hans salvedes“ (Åb 12,10). Satan har stadigvæk en begrænset magt til at skade Guds folk på jorden, men det er med en viden om, at ”hans tid er kort“ (Åb 12,12). Og fordi hans tid er kort, gør han alt, hvad han kan, for at forårsage så meget smerte, lidelse og ødelæggelse her på jorden som muligt.

`Til at tænke over. Hvad lærer Åb 12,11 om, hvordan vi kan forsvare os mod Djævelen? Se også Ef 6,10-18.`