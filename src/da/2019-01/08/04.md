---
title:  Krig på jorden
date:  19/02/2019
---

`Læs Åb 12,13-14. Efter at Satan blev bortvist fra himlen, fortsatte han sit angreb på menigheden i de 1260 profetiske dage/år. Hvordan var Gud involveret med sin menighed i denne periode?`

”Satans nedstyrtning som brødrenes anklager i himlen blev opnået gennem Kristi store gerning, da han gav sit liv. Til trods for Satans vedvarende modstand blev frelsesplanen gennemført… Da Satan vidste, at det herredømme, han havde tilranet sig, til sidst ville blive taget fra ham, besluttede han sig for hæmningsløst at ødelægge så mange som muligt af de skabninger, som Gud havde skabt i sit billede. Han hadede menneskene, fordi Kristus havde vist dem så stor tilgivende kærlighed og medfølelse, og nu gjorde han sig klar til at benytte enhver form for bedrag mod dem, så de om muligt kunne gå fortabt. Han gjorde sin indsats endnu mere intens på grund af sin egen håbløse tilstand“ (Ellen White, The Spirit of Prophecy, 3. bind s. 194-195).

Der er ingen tvivl om, at Satan fortsætter sine aktiviteter på jorden ved at rette sin vrede mod menigheden, som er genstand for Kristi store kærlighed på jorden. Men den finder guddommelig beskyttelse i ørkenen i en profetisk tidsperiode på 1260 dage/år.

Tidsperioden for Satans forfølgelse af kvinden omtales to gange i Åb 12 som 1260 dage/år (Åb 12,6) og ”én tid og to tider og en halv tid“ (Åb 12,14). Begge henviser til tidsrammen for det lille horns forfølgende aktiviteter, som omtales i Dan 7,23-25. Profetiske dage symboliserer år i Bibelen. Den tid i historien, der passer på denne periode, er 538-1798 e. Kr., hvor romerkirken dominerede den vestlige verden, indtil 1798, hvor Napoleons general Berthier satte en stopper for Roms undertrykkende magt, i hvert fald midlertidigt.

I løbet af denne lange periode spyr dragen en flod af vand ud af sin mund for at ødelægge kvinden. Vand symboliserer folk og nationer (Åb 17,15). I denne periode sendte Rom hære og folkeslag imod Guds trofaste folk. Hen imod afslutningen af denne profetiske periode opsluger en venlig jord vandet og redder kvinden, idet den sørger for et fristed til hende. Denne hjælp peger på det tilflugtssted, som Amerika med dets religionsfrihed, gav Guds folk (Åb 12,16).

`Til at tænke over. Tænk over, hvor længe denne forfølgelse varede – 1260 år. Hvad bør det fortælle os om, hvor begrænsede vi er i vores forståelse af, hvorfor ting som fx Jesu genkomst synes at tage så lang tid, i hvert fald fra vores synsvinkel?`