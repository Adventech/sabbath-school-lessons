---
title:  Til videre studium
date:  15/03/2019
---

”... Gud vil have et folk på jorden, der holder fast ved Bibelen og Bibelen alene som rettesnor for alle læresætninger og basis for alle reformer. Lærde mænds synspunkter, videnskabens slutninger, trosbekendelserne eller kirkerådenes beslutninger, som er så mange og så forskellige som de kirker, de repræsenterer, eller flertalsafgørelser – hverken enkeltvis eller samlet bør de betragtes som afgørende vidnesbyrd for eller imod kristen troslære. Før vi accepterer nogen doktrin eller rettesnor, bør vi som støtte kræve et tydeligt ‘Så siger Herren’ …

Som højdepunktet i det store bedrageri vil Satan selv udgive sig for at være Kristus. Kirken har længe bekendt sig til at se hen til Frelserens genkomst som opfyldelsen af sit håb. Nu vil den store bedrager få det til at se ud, som om Kristus er kommet. Forskellige steder i verden vil Satan vise sig blandt mennesker som en majestætisk, strålende skikkelse, der ligner den beskrivelse af Guds søn, som Johannes giver i Åbenbaringen 1,13-15. Den herlighed, der omgiver ham, overgår alt, hvad menneskeøjne hidtil har set. Et triumferende råb lyder overalt: ‘Kristus er kommet! Kristus er kommet!’ Folk kaster sig ned og tilbeder ham, mens han løfter sine hænder og velsigner dem, som Jesus velsignede sine disciple, da han var på jorden. Hans stemme er mild, dæmpet og melodisk. I et blidt, medfølende tonefald fremsætter han nogle af de samme nådige, himmelske sandheder, Frelseren gav udtryk for. Han helbreder de syge. Mennesker antager ham for at være Kristus, og så gør han i sin påtagne skikkelse af Kristus krav på at have ændret sabbatten til søndag og befaler alle at helligholde den dag, han har velsignet. Han erklærer, at de, der bliver ved med at holde den syvende dag hellig, bespotter hans navn ved at nægte at lytte til hans engle, der er sendt dem med lys og sandhed. Dette er det store, næsten uimodståelige bedrag“ (Ellen White, Mod en bedre fremtid, s. 481-482, 504-505).

**Spørgsmål til drøftelse**:

`1.	Læs Jesu formaning i Åb 16,15, som er indskudt i beskrivelsen af forberedelsen til slaget ved Harmagedon. Bemærk, hvordan den ligner formaningen til Laodikea (Åb 3,18). Hvordan understreger det betydningen af budskabet? Hvordan er dette budskab relevant for dig personligt?`

`2.	Hvide klæder i Åbenbaringsbogen symboliserer Kristi retfærdighed (Åb 3,4-5; 19,7-9). Kun de, som ifører sig Kristi retfærdigheds klædning, vil blive i stand til at stå fast i den sidste krise. Hvordan gør man sin klædning hvid og ren (Åb 7,14)?`