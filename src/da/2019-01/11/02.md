---
title:  De syv sidste plager betydning
date:  10/03/2019
---

Mennesker har allerede foretaget deres valg enten for Gud eller for Babylon. Men før Kristus kommer, bliver de ødelæggende vinde af Satans vrede, som er blevet holdt tilbage (Åb 7,1-3), sluppet løs og efterfølges af de syv plager.

`Læs Åb 15,1 2 Mos 7-10. Hvordan kan plagerne over Egypten, der opfattes som baggrund for de syv sidste plager, give os en bedre forståelse af deres hensigt og betydning?`

De syv sidste plager omtales som de ”sidste“ plager, fordi de kommer ved vores jords histories afslutning. Basunernes plager omfatter derimod den tidsperiode, som indbefatter hele den kristne tidsalder, og som er begrænsede i deres omfang. De foregår, mens evangeliet endnu bliver forkyndt (Åb 10,8-11,14) og forbøn for menneskene endnu finder sted (Åb 8,2-5). De er blandet med nåde, og deres hensigt er at bringe Guds folks fjender til omvendelse.

Men de syv sidste plager udøses lige før Jesu genkomst. De hældes ud over dem, der ligesom farao forhærdede deres hjerter over for Guds frelsende nåde og ikke ville omvende sig (se Åb 16,11). Guddommelig vrede er Guds retfærdige dom over de valg, menneskene foretager (se Rom 1,26-28), og de fortabte høster nu følgerne af deres egne valg.

`Læs Åb 15,5-8 2 Mos 40,34-35 1 Kong 8,10-11. Hvad antyder udtrykket ”ingen kunne komme ind i templet“ om tidspunktet for de syv sidste plager?`

Udtrykket ”ingen kunne komme ind i templet“ (Åb 15,8) henviser til nådetidens ophør (Åb 22,11). Når Kristi ypperstepræstelige tjeneste i himlen afsluttes, lukkes der for altid for muligheden til omvendelse. De sidste plager vil ikke få nogen til at omvende sig, men kun vise hjertets hårdhed hos dem, som har valgt at stå på Babylons side og få dem til at hade Gud endnu mere (Åb 16,9. 11).

`Til at tænke over. Se på verden omkring dig. Det kommer kun til at blive værre. Hvad siger det om Guds nåde og tålmodighed, at de sidste plager er blevet holdt tilbage?`