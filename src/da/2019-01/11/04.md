---
title:  Floden Eufrat udtørres
date:  12/03/2019
---

`Læs Åb 16,12; 17,1.15. Hvad symboliserer Eufrat? Hvad betyder udtørringen af Eufrat i forblindelse med de syv sidste plager?`

I Det Gamle Testamente var Eufrat en afgørende færdselsåre for Israels fjender, Assyrien og Babylon. Floden løb gennem Babylon og havde betydning for byen, fordi den vandede deres afgrøder og sørgede for vand til indbyggerne. Babylon kunne ikke overleve uden Eufrat.

Åb 17,1 beskriver endetidens Babylon som en, der sidder ved vældige vande. Det er måske en henvisning til Eufrat (se Jer 51,13). Åb 17,15 forklarer, at vandet, som endetidens Babylon sidder ved, symboliserer de folk, der støtter det: de verdensomspændende civile, verdslige og politiske magter bag systemet. Men disse magter vil til sidst trække deres støtte tilbage.

Den sjette plages scene ligner perserkongen Kyros’ indtagelse af det gamle Babylon (se Dan 5). Ifølge historieskriveren Herodot holdt kong Belshazzar og hans gæster en fest, mens perserne gravede et nyt leje for Eufrat, gik ind i Babylon ad det udtørrede flodleje og indtog byen til indbyggernes store overraskelse.

Den symbolske udtørring af Eufrat i Åb 16,12 fører til Babylons sammenbrud i endens tid. Siden Eufrat i Åbenbaringsbogen repræsenterer verdens civile, verdslige og politiske magter, der giver deres støtte til Babylon, symboliserer udtørringen af Eufrat, at disse magter tilbagekalder deres støtte og efterfølgende angriber Babylon, som dermed falder.

Når jordens mennesker oplever store naturkatastrofer (se Åb 16,3-9), vender de sig til Babylon for at få beskyttelse. Men når den femte plage rammer Babylons autoritet, indser de, hvor nytteløst det er at søge hjælp der. De føler sig snydt og vender sig derfor imod Babylon og forårsager dets fald (se Åb 17,16). Men som vi har set, vil deres hjerter forblive hårde imod Gud og hans folk. Det giver god grobund for det sidste bedrag, som Satan benytter for at få verden til at forene sig imod Guds folk for at udrydde dem fra jordens overflade.

`Til at tænke over. Hvordan har du oplevet, hvor farligt det er at sætte sin lid til mennesker og menneskelige institutioner?`