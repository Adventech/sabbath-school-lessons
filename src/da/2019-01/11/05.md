---
title:  Satans sidste store bedrag
date:  13/03/2019
---

Åb 16,12 fortæller, at hensigten med udtørringen af Eufrat er at bane vej ”for kongerne fra solens opgang“. I Det Gamle Testamente var ”kongerne fra østen“ Kyros og hans hær, som kom nordfra og derefter fra øst imod Babylon (Es 41,25). Deres indtagelse af Babylon gjorde det muligt for Guds folk at vende tilbage til deres hjemland (Es 44,27-28). På samme måde vil den symbolske udtørring af Eufrat forberede vejen for kongerne fra østen, som vil føre til Guds folks befrielse i endens tid.

Kongerne fra østen i Åb 16,12 er Kristus og hans hær af himlens engle. Når Jesus vender tilbage til jorden, vil han vise sig sammen med sin hær af engle, iført ”lysende rene linnedklæder“ (Åb 19,14), som er de syndfri engles dragt (Åb 15,6). Fulgt af himlens hær vil Kristus, som Åb 17,14 beskriver det, sejre over Satans hær, som undertrykker Guds folk (sml. med Matt 24,30-31). Det sidste slag mod Guds folk inden Jesu genkomst er kendt som slaget ved Harmagedon.

`Læs Åb 16,13-14. Hvilken rolle spiller de tre urene ånder i forberedelsen af slaget ved Harmagedon? På hvilken måde er de en satanisk forfalskning af de tre englebudskaber i Åb 14 (se 1 Tim 4,1)?`

Under de sidste begivenheder, som leder frem til nådetidens ophør, vil ethvert menneske skulle vælge, hvilken af de to sider de vil stå på i slaget ved Harmagedon. Som et forspil til denne åndelige kamp ser Johannes tre urene ånder, der ligner frøer. Satans sidste forsøg på at forføre verden indbefatter bedrageriske dæmoniske ånder.

Dragen (hedenskab og spiritisme), dyret fra havet (den romersk-katolske kirke) og den falske profet (den frafaldne protestantisme) forener sig under Satans ledelse (se Åb 13,11-12). Satan gør dyret, der lignede et lam, i stand til at udføre mirakler (se Åb 13,13-17), som også indbefatter spiritualistiske manifestationer. Miraklerne er en del af Satans bedrag i endens tid for at overtale verden til at følge ham i stedet for den sande Gud.

Forblindede af deres had mod Gud og hans sandhed er denne verdens ledere parate til at tro Satans løgne, som er iklædt en behagelig religiøs forklædning (2 Thess 2,9-12). Til sidst slutter de sig sammen i det afsluttende slag, som fører til denne verdens ende.