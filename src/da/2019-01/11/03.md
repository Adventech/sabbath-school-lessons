---
title:  De sidste plager hældes ud
date:  11/03/2019
---

Med afslutningen af Jesu forbønstjeneste i den himmelske helligdom er hvert eneste menneskes evige skæbne afgjort. Tiden er kommet, hvor de, som har afvist evangeliet, må opleve Guds vrede i hele dens omfang.

De syv sidste plager svarer til de plager, der ramte Egypten. På samme måde som de egyptiske plager ramte egypterne mens israelitterne blev skånet, vil Guds folk blive beskyttet i denne trængselstid (Sl 91,3-10; se også Mod en bedre fremtid, s. 508-509). Plagerne over Egypten afslørede faraos hjertes hårdhed og viste egypterne, at deres guder ikke var i stand til at beskytte dem. På samme måde vil de sidste plager i stigende grad forhærde de menneskers hjerter, som tilbeder dyret fra havet og vise dem, at Babylon ikke har magt til at beskytte dem mod guddommelig straf.

`Læs 2 Mos 7-11. Hvordan beskrives det, der sker i disse vers?`

De fire første plager ”falder ikke overalt på jorden, for så ville alle dens beboere omkomme“ (Mod en bedre fremtid, s. 507). Den første fører til lede, ondartede bylder, men kun på dem, der havde dyrets mærke og tilbad dets billede. Den anden og tredje plage rammer havet, floderne og kilderne, som bliver til blod. Uden vand at drikke kan den oprørske menneskehed ikke overleve. Den fjerde plage rammer solen, så den brænder menneskene og påfører dem uudholdelig smerte.

Den uudholdelige smerte, som plagerne forårsager, blødgør ikke de uretfærdige menneskers hjerter så de ændrer deres oprørske holdninger. I stedet forbander og spotter de Gud, som har magt over disse plager. Og ingen af dem omvender sig.

I Åb 16,10-11 (se også 2 Mos 10,21-23) ser vi, at den femte plage rammer dyrets trone. Det var Satan, der gav dyret dets trone (Åb 13,2). Nu kan ikke engang Satans hovedsæde modstå plagernes magt. Mens mennesker lider i stor smerte, indser de, at Babylon ikke er i stand til at beskytte dem. Men de har taget stilling imod Gud, og selv plagernes rædsel ændrer ikke deres hjerter.

`Læs Åb 16,1-11. Hvordan kan vi have en så tæt forbindelse med Gud og kende hans kærlighed så godt, at vi stoler på ham, også når vi rammes af tragedier og lidelser?`