---
title:  Samlet til det sidste slag
date:  14/03/2019
---

`Læs Åb 16,16. Er Satan i stand til at forføre verdens mennesker således, at de samles til slaget ved Harmagedon?`

De forførende dæmoniske mirakler vil have verdensomspændende succes. Ved at have afvist det sande evangelium vil folk tro en løgn (se 2 Thess 2,9-12). De vil forenes i deres hensigt; det symboliseres ved, at de samles på et ”sted“, som på Hebraisk kaldes Harmagedon. Det betyder ”Megiddos bjerg“. Megiddo var ikke et bjerg, men en fæstningsby, der lå på Jizre’elsletten ved foden af Karmelsbjerget. Den var et strategisk sted, kendt for mange afgørende slag i Israels historie (se Dom 5,19; 6,33; 2 Kong 9,27; 2 Kong 23,29-30).

Åbenbaringsbogen benytter denne historiske baggrund til at beskrive den sidste store konflikt mellem Kristus og det ondes magter. Jordens folk beskrives som en forenet hær under ledelse af den sataniske sammenslutning.

”Megiddos bjerg“ er en tydelig henvisning til Karmels bjerg, som knejser over dalen, hvor den gamle by Megiddo lå. Karmels bjerg var stedet for en af de mest afgørende kampe i Israels historie – mellem Guds profet Elias og Ba’als profeter (1 Kong 18). Denne kamp besvarede spørgsmålet om, hvem der er den sande Gud, da ild kom ned fra himlen. Spørgsmålet i slaget ved Harmagedon: ”Vil vi adlyde Gud eller mennesker?“ er afgjort, før plagerne falder; men de, som har valgt at stå på dragens, dyrets og den falske profets side (Åb 16,13), vil nu være helt under Djævelens kontrol. De vil være blandt dem, der råber til bjergene om at skjule dem (Åb 6,16; læs også 2 Thess 1,7-8). Men før plagerne falder, beskriver Åb 13,13-14, hvordan dyret fra jorden får ild til at falde ned fra himlen for at forføre verden til at tro, at Satans bedrag er Guds gerning.

Slaget ved Harmagedon er ikke et militært slag mellem nationer, der skal udkæmpes et eller andet sted i Mellemøsten, men et globalt åndeligt slag, hvor Kristus klart konfronterer mørkets magter (se 2 Kor 10,4).

`Til at tænke over. I mange år har mennesker betragtet politisk og militær uro i Mellemøsten som tegn på verdens ende og slaget ved Harmagedon. På trods af mange forudsigelser og fastsættelse af datoer, er Harmagedon, som de forestiller sig det, endnu ikke sket. Hvordan kan vi beskytte os selv mod at fortolke lokale begivenheder som opfyldelsen af bibelske profetier?`