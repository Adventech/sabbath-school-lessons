---
title:  På Patmos
date:  06/01/2019
---

`Læs Åb 1,9. Hvad fortæller Johannes om, hvor han var og hvorfor, da han fik de syner, som er nedskrevet i Åbenbaringens Bog?`

Patmos er en øde klippeø i Ægæerhavet. Den er 16 km lang og 10 km bred. Romerne benyttede den og andre omkringliggende øer som straffekoloni for politiske fanger. Tidlige kristne forfattere, der levede forholdsvis tæt på den tid, hvor Åbenbaringens Bog blev skrevet, er enige om, at de romerske myndigheder havde forvist Johannes til Patmos på grund af hans trofasthed mod evangeliet. På Patmos blev den aldrende apostel udsat for alle de vanskeligheder, som romersk fangenskab indebar. Han blev sandsynligvis behandlet som en kriminel, bundet med lænker, uden tilstrækkelig føde og tvunget til at udføre hårdt fysisk arbejde under de ubarmhjertige romerske vagters pisk.

”Patmos, en øde klippeø i Ægæerhavet, var af det romerske styre udvalgt som et sted, hvortil man forviste kriminelle. Men for Guds tjener blev dette dystre sted en himlens port. Mens han her var afsondret fra livets travle scener og fra sine tidligere års aktive gerning, havde han fællesskab med Gud og Kristus og himmelske engle, og fra dem modtog han budskaber til menigheden i al fremtid“ (Ellen White, The Acts of the Apostles, s. 570-571).

`Læs Dan 3,16-23 ApG 7,54-60. Hvilke andre bibelske personer udholdt vanskeligheder på trods af eller på grund af deres trofasthed mod Gud?`

Kristi efterfølgere må aldrig glemme, at når de befinder sig i situationer, der ligner Johannes’, er de ikke alene. Den samme Jesus, som kom til Johannes med ord om håb og opmuntring midt i hans vanskeligheder på Patmos, er stadigvæk nær hos sit folk for at hjælpe og støtte dem i deres vanskelige situationer.

`Til at tænke over. Hvad er forskellen mellem at lide for Kristi skyld og lide af andre grunde, deriblandt vores egne forkerte valg? Hvordan skal vi opfatte og reagere på tilsyneladende ubegrundet lidelse? Hvordan kan vi lære at have tillid til Gud under alle forhold?`