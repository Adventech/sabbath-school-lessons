---
title:  Johannes’ syn om Kristus
date:  08/01/2019
---

`Læs Åb 1,12-18. Sammenlign Johannes’ beskrivelse af Kristus med den guddommelige person i Dan 10,5-6. Hvordan ser Jesus ud i det syn, Johannes så? Hvad foretager han sig?`

Johannes ser Jesus som ypperstepræst midt mellem lysestagerne.

Billedet af Jesus mellem lysestagerne peger på Guds løfte til det gamle Israel om, at han ville vandre midt iblandt dem og være deres Gud (3 Mos 26,12). I Åbenbaringens Bog repræsenterer lysestagerne de syv menigheder i Asien, som bogen først blev sendt til (Åb 1,20). Og som vi vil se i onsdagsafsnittet, symboliserer lysestagerne også Guds menighed ned igennem historien. Jesu omsorg for sin menighed på jorden fortsætter gennem Helligåndens gerning. Han vil hele tiden være med sit folk, indtil han fører dem til deres evige hjem.

Billedet af Jesus som ypperstepræst blandt lysestagerne er også hentet fra de ritualer, der foregik i templet i Jerusalem. Det var den daglige opgave, for en udpeget præst, at holde lamperne i Det Hellige klart brændende. Han skulle trimme vægerne og fylde olie på de lamper, der var ved at gå ud, sætte nye væger i de lamper, der var gået ud, påfylde ny olie og tænde dem igen. På den måde kom præsten til at kende hver eneste lampes tilstand. På samme måde kender Jesus personligt sit folks behov og forhold, og går i forbøn for dem.

`Læs Åb 2,2.9.13.19; 3,1.8.15. Hvad fortæller udtrykket ”Jeg kender“ om Jesu viden om Guds folks situation og behov i disse menigheder?`

Jesus præsenterede sig med titler for Gud, som ”den første og den sidste“ (se Es 44,6; 48,12). Det græske ord for ”sidste“ er eskatos, som ordet eskatologi (”læren om de sidste tider“) kommer fra. Det viser, at det centrale i eskatologi er Kristus, som har det sidste ord med hensyn til de afsluttende begivenheder. Han er ”den, som lever“ og ”har nøglerne til døden og dødsriget“ (Åb 1,18). På baggrund af sin død og opstandelse er Jesus blevet givet myndighed til at åbne dødens porte (Sl 9,13; Job 17,16). Alle, der sætter sin lid til ham, vil opstå fra graven og arve evigt liv (1 Kor 15,21-23). Jesu trofaste efterfølgere behøver ikke at frygte; for selv de døde passes af ham. Og hvis det gælder for de døde, hvor meget mere så ikke for de levende (se 1 Thess 4,16-17).