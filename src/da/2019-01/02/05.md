---
title:  Kristi budskab dengang og i dag
date:  09/01/2019
---

`Læs Åb 1,11.19-20. Jesus gav syv præcise budskaber til syv menigheder i provinsen Asien. Hvilken betydning har det for symbolikken, at der faktisk var mere end syv menigheder i denne provins?`

De budskaber, som Jesus bad Johannes om at sende til de syv menigheder, gengives i Åb 2 og 3. Deres betydning gælder for tre områder:

`Til at tænke over. Den historiske anvendelse. Budskaberne blev oprindelig sendt til syv menigheder, som lå i fremgangsrige byer i provinsen Asien i det første århundrede. De kristne i disse byer stod over for store udfordringer. Kejsertilbedelse var påbudt og man forventede desuden, at borgerne skulle deltage i offentlige begivenheder og hedenske religiøse ceremonier. Mange kristne nægtede og blev som følge heraf udsat for prøvelser – til tider martyrdøden. Udvalgt af Kristus skrev Johannes de syv budskaber for at hjælpe dem i disse vanskeligheder.`

`Den profetiske anvendelse. Den kendsgerning, at Åbenbaringens Bog er en profetisk bog, men at kun syv menigheder blev udvalgt til at modtage budskaber, peger også på budskabernes profetiske karakter. Den åndelige tilstand i de syv menigheder svarer til den åndelige tilstand i Guds menighed i forskellige historiske perioder. De syv budskaber giver fra himlens perspektiv en panoramisk oversigt over kristenhedens åndelige tilstand fra det første århundrede ned til verdens ende.`

`Den universelle anvendelse. På samme måde som hele Åbenbaringsbogen blev sendt samlet som ét brev, der skulle læses i alle menighederne (Åb 1,11; 22,16) indeholder de syv budskaber lærdomme, som gælder kristne i alle tidsaldre. På den måde repræsenterer de forskellige slags kristne på forskellige tidspunkter og steder. Mens den generelle beskrivelse af kristendommen i dag for eksempel er Laodikea, kan nogle kristne identificere sig med egenskaber fra nogle af de andre menigheder. Den gode nyhed er, at uanset, hvordan vores åndelige tilstand er, ”møder [Gud] syndige mennesker der, hvor de er“ (Ellen White, Selected Messages, 1. bind s. 22).`

`Forestil dig, at Gud skulle skrive et brev til din lokale menighed, der svarede til de breve, der blev skrevet til de syv menigheder. Hvilke udfordringer står I over for, og hvordan er jeres åndelige tilstand? Hvad mon der ville stå i et sådant brev?`