---
title:  Budskabet til menigheden i Efesos
date:  10/01/2019
---

Efesos var hovedstaden og den største af byerne i provinsen Asien. Den lå ved de store handelsveje. Den var også den vigtigste havneby i provinsen Asien og var derfor et vigtigt handelsmæssigt og religiøst centrum. Byen var fyldt med offentlige bygninger som templer, teatre, idrætsanlæg, bade og bordeller. Den var kendt for trolddomsudøvelse og kunst. Byen var også berygtet for sin umoral og overtro. Alligevel fandt man her den mest indflydelsesrige kristne menighed i hele provinsen.

`Læs Åb 2,1-4. Hvordan præsenterer Jesus sig for denne menighed? Hvilke gode egenskaber roser han menigheden for? Hvilke bekymringer udtrykker han også?`

I deres første tid var de kristne i Efesos kendt for deres troskab og kærlighed (Ef 1,15). Selv om de var udsat for pres både udefra og indefra, forblev de trofaste og standhaftige. De arbejdede hårdt og var tro indtil enden. De tolererede ikke falske apostle. Men deres kærlighed til Kristus og de andre medlemmer begyndte at dale. På trods af, at medlemmerne var standhaftige og trofaste, stod deres egen lampe i fare for at blive slukket, fordi de manglede noget af Kristi kærlighed.

`Læs Åb 2,5-7. Hvilke tre ting formaner Jesus menigheden at gøre for at genoplive deres første kærlighed og hengivenhed til Kristus og deres medtroende? Hvordan hænger rækkefølgen i disse tre ting sammen?`

Profetisk falder situationen i menigheden i Efesos sammen med den generelle situation og åndelige tilstand i menigheden fra 31-100 e.Kr. Den første kristne menighed kendetegnes ved sin kærlighed og trofasthed mod evangeliet. Ved slutningen af det første århundrede begyndte menigheden imidlertid at miste sin første kærligheds iver og varme og bevægede sig dermed bort fra evangeliets enkelhed og renhed.

`Til at tænke over. Forestil dig, at du er medlem af en menighed, hvis kærlighed er ved at blive kold. Medlemmerne begår måske ikke nogen kendt eller åbenlys synd. På en måde gør de, hvad der er rigtigt; men deres indbyrdes forhold er formelt og koldt. Hvordan kan Jesu råd til Efesos befri en sådan menighed fra denne situation?`