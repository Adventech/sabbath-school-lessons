---
title:  Til videre studium
date:  15/02/2019
---

Den syvende basun (Åb 11,15-18) signalerer afslutningen på Jordens historie. Timen er kommet, hvor Gud skal åbenbare sin magt og sit herredømme. Planeten, som har været under Satans herredømme i tusinder af år, skal vende tilbage under Guds herredømme. Efter Jesu død på korset og himmelfart blev Kristus udråbt som jordens retmæssige hersker (Åb 12,10-11). Satan bliver ved med at forårsage så meget ødelæggelse, han kan; for han ved, at hans tid er kort (Åb 12,12).

Den syvende basun giver en oversigt over resten af bogen:

`(1) Folkeslagene rasede: Åb 12-14 beskriver Satan fuld af vrede (Åb 12,17), som sammen med sine to allierede – dyret fra havet og dyret fra jorden – forbereder jordens folkeslag til krig mod Guds folk.`

`(2) Din vrede er kommet: Gud svarer på folkeslagenes raseri med de syv sidste plager, der omtales som Guds vrede (se Åb 15,1).`

`(3) Den time, da de døde skal dømmes, beskrives i Åb 20,11-15.`

`(4) Og give løn til Guds tjenere beskrives i Åb 21-22.`

`(5) Ødelægge dem, der ødelægger jorden: Åb 19,2 siger, at Babylon i endetiden bliver dømt, fordi den fordærvede verden. Tilintetgørelsen af Satan, hans hær og hans to allierede er den allersidste handling i den store strids drama (Åb 19,11-20,15).`

**Spørgsmål til drøftelse**:

`1.	Fra tid til anden oplever vi, at forkyndelsen af evangeliet kan være bitter erfaring (Åb 10,10); vores ord kan blive afvist, latterliggjort og vi selv kan blive afvist og hånet. Hvilke bibelske personer kan du komme i tanker om, som blev udsat for sådanne prøvelser, og hvad kan vi lære af deres erfaringer?`

`2.	Tænk over følgende udtalelse: ”Igen og igen er jeg blevet advaret med hensyn til at fastsætte tidspunkter. Der vil aldrig igen blive et budskab til Guds folk, som er baseret på tid. Vi får ikke det bestemte tidspunkt at vide hverken for udgydelsen af Helligånden eller for Jesu genkomst“ (Ellen White, Selected Messages, 1. bind s. 188). Hvilke problemer ligger der i at opstille detaljerede profetiske oversigter over de sidste begivenheder?`