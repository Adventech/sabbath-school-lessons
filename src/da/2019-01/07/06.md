---
title:  De to vidner
date:  14/02/2019
---

`Læs Åb 11,3-6 Zak 4,2-3. 11-14. På hvilken måde minder de to vidner om Zerubbabel og Josva i deres kongelige og ypperstepræstelige roller?`

Tanken om to vidner kommer fra det jødiske retssystem, som krævede mindst to vidner til at stadfæste, at noget var sandt (Joh 8,17). De to vidner repræsenterer Bibelen, både Det Gamle og Det Nye Testamente. De to kan ikke adskilles. Guds folk er kaldt til at forkynde hele Bibelens budskab for verden – ”alt, hvad der er Guds vilje“ (ApG 20,27).

Det siges om vidnerne i Åb 11, at de profeterer i tolv hundrede og tres dage (538-1798 e.Kr.), iklædt sæk. Sæk er en sørgeklædning (1 Mos 37,34), og det henviser til en vanskelig periode, hvor Bibelens sandheder var begravet og overskygget af menneskelige traditioner.

`Læs Åb 11,7-13. Beskriv med dine egne ord, hvad der skete med de to vidner ved afslutningen af de 1260 profetiske dage/år.`

Dyret, som dræber de to vidner, stiger op af afgrunden, fra selve Satans bolig. Drabet på vidnerne henviser historisk til det ateistiske angreb på Bibelen og afskaffelsen af religion i forbindelse med den franske revolution. Det anti-religiøse system, som blev oprettet i Frankrig, indbefattede Sodomas moralske forfald, Egyptens ateistiske arrogance og Jerusalems oprørstrang. Det, der skete for Jesus i Jerusalem, sker nu med Bibelen under dette anti-religiøse system.

Vidnernes opstandelse henviser til den store vækkelse og interesse i Bibelen efter den franske revolution, som resulterede i adventbevægelsens fremkomst med dens genoplivelse af bibelsk sandhed, og i oprettelsen af bibelselskaber, der havde som mål at sprede Bibelen.

Lige før enden vil verden opleve en sidste verdensomspændende forkyndelse af Bibelen (Åb 18,1-4). Dette sidste budskab vil provokere til modstand, som styrkes af dæmoniske grupper, der udfører mirakler for at forføre verden og lokke mennesker til at tilbede dyret i en afsluttende kamp mod Guds trofaste vidner (se Åb 16,13-16; 14,12).