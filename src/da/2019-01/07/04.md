---
title:  En engel med en åben bogrulle
date:  12/02/2019
---

`Læs Åb 10,1-4. Den sjette basun bringer os til endens tid. Hvad bliver Guds folk kaldet til på dette tidspunkt? Før den syvende basun lyder, er der en pause, hvor det forklares, hvilken opgave Guds folk har til sidst. Hvad sker der her?`

”Den mægtige engel, som instruerede Johannes, var ingen ringere end Jesus Kristus“ (Ellen White Comments, The SDA Bible Commentary, 7. bind, s. 971). Han stiller sine fødder på havet og på land. Det indikerer hans universelle herredømme og at det, han skal til at forkynde, har betydning for hele verden. Han råber med en røst, der lyder som en løves brølen. Det symboliserer Guds stemme (se Hos 11,10; Åb 5,5).

Johannes får ikke lov til at nedskrive, hvad de syv tordener sagde. Gud har ikke åbenbaret hele fremtiden for os.

`Læs Åb 10,5-7 Dan 12,6-7. Sammenlign de to tekster. Hvilke ord og udtryk er fælles?`

Når englen siger, at ”tiden er ude“ (Åb 10,6) viser det græske ord kronos, at han taler om en tidsperiode. I Dan 12,6-7 siger en engel, at forfølgelsen af de hellige vil vare én tid, to tider og en halv tid, eller 1260 år. Adventister forstår denne periode som 538-1798 e.Kr., hvor bibeltro kristne blev forfulgt af pavedømmet (sml. med Dan 7,25). Siden en profetisk ”dag“ både i Daniels Bog og Åbenbaringsbogen symboliserer et år (4 Mos 14,34; Ez 4,6), svarer 360 ”dage“ til 360 år, og tre og en halv tid (eller ”år“) til 1.260 ”dage“ eller år. Efter denne tidsperiode ville enden komme.

Udtalelsen om, at tiden er ude, henviser til tidsprofetierne i Daniels Bog, især de 2300 dage i Dan 8,14 (457 f.Kr. – 1844 e.Kr.). Ellen White skriver: ”Denne tid, som englen med alvorlig stemme udtaler, er … profetisk tid, som skulle komme forud for Herrens komme. Det betyder, at folk ikke vil få et andet budskab om en bestemt tidsperiode. Efter denne periode, som rækker fra 1842 til 1844, kan man ikke finde en bestemt profetisk tidsperiode. Den længste beregning når frem til efteråret 1844“ (Ellen White Comments, The SDA Bible Commentary, 7. bind s. 971).

`Til at tænke over. Hvad siger ovenstående citat fra Ellen White om, at vi må undgå enhver fremtidig tidsangivelse?`