---
title:  Bogrullen spises
date:  13/02/2019
---

Billedet med at spise beskriver indtagelsen af et budskab fra Gud, så det kan forkyndes for folket (se Ez 2,8-3,11; Jer 15,16). Når budskabet modtages, er det gode nyheder; men når det forkyndes, kan det føre til bitterhed, hvis det ikke modtages, men bliver afvist af mange.

Johannes’ bittersøde erfaring ved at spise bogrullen (Daniels Bog) hænger sammen med, at seglene bliver brudt på Daniels endetidsprofetier. Johannes repræsenterer menighedens rest, som skal forkynde det evige evangelium (se Åb 14,6-7) ved afslutningen af de 1260 dage (Dan 7,25).

Sammenhængen antyder, at Johannes’ syn peger på en anden bittersød erfaring ved afslutningen af den profetiske periode på 2300 år. Da milleristerne troede, at Kristus ville komme igen i 1844, var budskabet sødt for dem. Men da Kristus ikke kom som forventet, oplevede de en bitter skuffelse. Johannes’ befaling om igen at skulle profetere for verden, peger på de sabbatsholdende kristne, som blev kaldt til at forkynde budskabet om Jesu genkomst i forbindelse med Daniels og Åbenbaringens profetier.

`Læs Åb 10,8-11. Hvad får Johannes befaling om at gøre?`

Dette afsnit er en fortsættelse af scenen i kapitel 10. Johannes fik befaling om at måle templet, alteret og dem, der tilbeder der. Begrebet om at måle templet i Bibelen er en symbolsk henvisning til dom (se Matt 7,2). Det tempel, som skulle måles, er det himmelske tempel, hvor Jesus gør tjeneste for os. Henvisningen til både templet, alteret og de tilbedende peger på Forsoningsdagen (se 3 Mos 16-16-19). Forsoningsdagen var en dag for ”måling“, idet Gud dømte sit folks synder. Åb 11,1 henviser altså til den dom, der finder sted før Jesu genkomst. Denne dom omfatter udelukkende Guds folk – de, som tilbeder i templet.

Åb 11,1 viser, at den himmelske helligdom står i centrum i den sidste forkyndelse af evangeliet. Begivenhederne i helligdommen indbefatter retfærdiggørelsen af Guds karakter. De åbenbarer evangeliets vidtrækkende dimensioner og understreger, at Kristi forsoningstjeneste og hans retfærdighed er menneskers eneste vej til frelse.

`Læs Åb 11,1-2. På forsoningsdagen fjernede blodet folkets synd (se 3 Mos 16). Hvordan er det med til at give os en positiv opfattelse af dommens dag? Hvorfor er det vigtigt at holde fast ved, at dommen er en god nyhed?`