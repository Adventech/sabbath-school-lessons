---
title:  Aktiviteter og dialog
date:  15/02/2019
---

**Guds Ord**

* Ifølge den danske oversættelse af første sætning i Åb 8,5 er det ilden, ikke røgelseskarret, som kastes på jorden: ”Og englen tog røgelseskarret og fyldte det med ilden fra alteret og hældte den ud over jorden.“ Det bekræftes af de efterfølgende basuner.
	* Prøv at se, hvor ”ild“ er omtalt, direkte eller indirekte, i basunerne (8,7.8.10;9,2.17)

` `

* ”Ild“ anvendes ofte symbolsk i Skriften om en renselses- eller lutringsproces
	* Læs fx Es 10,16-20; 3,10-14; 48,10; Ez 22,19-22; Zak 13,8-9.

` `

**Personligt kristenliv**

* Har du oplevet perioder i dit liv, hvor du føler, at du har måttet ”gå igennem ild“? Er du i dag i stand til at se tilbage og vidne om, at Gud også i den periode hørte dine bønner og har givet dig en større indsigt i livet eller større åndelige værdier?
	* Del evt. din erfaring med klassen.

` `

**Uddybende spørgsmål**

* Hvorfor udsættes mennesker for prøvelser? Hvorfor udsættes specielt kristne eller gode mennesker for vanskelige kår? Ville det ikke være rimeligt, om vi havde det lidt bedre end de ugudelige?

` `

**Forstå det bedre**

* Åb 8,2-6 danner en enkel og smuk litterær struktur, kaldt en kiasme efter det græske bogstav khi:

	* A	8,2:	syv engle med syv basuner

		* B	8,3:	en engel med et røgelseskar

			* C	8,4:	røgelsen og de helliges bønner stiger op til Gud

		* B’	8,5	en engel med et røgelseskar

	* A’	8,6	syv engle med syv basuner

* Det centrale vers er altså 8,4, som forklarer, at røgelsen symboliserer Guds folks bønner. Med andre ord understreger synet hermed, at også i den forfærdelige tid, som basunerne dækker, vil de helliges bønner nå helt op til Guds trone.

` `

**Baggrund**

* De syv basuner og de begivenheder, der beskrives, når de lyder, hører til et af Åbenbaringsbogens, ja, måske hele Bibelens vanskeligste afsnit. Det betyder, at der gennem tiden er givet mange fortolkninger. Syvendedags Adventistkirken har haft nogle traditionelle fortolkninger, som har været mere udbredte end andre; men hverken Ellen White eller kirken selv er dogmatisk mht. meningen med basunerne. Nogle få afgørende hovedpunkter i kirkens generelle syn på basunerne kan opsummeres således:

	* De syv basuner dækker perioder, der mest naturligt ses som historisk parallelle med de syv menigheder og de syv segl. Rekapitulationen af kirkens historie fra forskellige synsvinkler svarer til synerne i Daniels Bog, som også på god hebraisk vis er parallelle.

	* Begivenhederne under basunerne foregår altså, mens der endnu er nådetid. Først med udgydelsen af de syv plager, som er en slags gengældelse for basunerne, er nådetiden ophørt.

	* Indtil den sidste og syvende basun tager begivenhederne udgangspunkt i den hellige afdeling af den himmelske helligdom (se 8,3 og 9,13, guldalteret). Når den syvende basun lyder, ser vi ind i det Allerhelligste, og den store forsoningsdag begynder (11,19).

` `

**Noter**

` `
