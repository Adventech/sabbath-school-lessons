---
title:  Basunernes betydning
date:  11/02/2019
---

Åbenbaringsbogen beskriver Guds indgriben på sit folks vegne med billedet af basuner. På Det Gamle Testamentes tid var basuner en vigtig del af dagligdagen (se 4 Mos 10,8-10 og 2 Krøn 13,14-15). Lyden mindede folket om tilbedelsen i templet; de lød under krig, ved høsttid og under religiøse fester. At blæse i basuner gik hånd i hånd med bøn. Under gudstjenester i templet og under festerne skulle basunerne ”minde“ Gud om hans pagt med folket. De skulle også minde folket om at være rede til ”Herrens dag“ (Joel 2,1). Under krig gav basunlyden information og advarsler og kaldte på Gud om at frelse sit folk.

`Læs Åb 8,13; 9,4.20-21. Hvem bliver ramt af dommen under de syv basuner?`

Mens seglene først og fremmest har at gøre med dem, der bekender sig til at være Guds folk, indvarsler basunerne dom over jordens indbyggere (Åb 8,13) og advarer mennesker for at bringe dem til omvendelse, inden det er for sent.

De syv basuner dækker begivenhedernes gang fra Johannes’ tid til afslutningen af jordens historie (Åb 11,15-18). De lyder, mens forbøn finder sted i himlen (Åb 8,3-6), og evangeliet bliver forkyndt på jorden (Åb 10,8-11,14). Dommen under basunerne er kun delvis; den udøves kun over en tredjedel af skaberværket. Den syvende basun bekendtgør, at timen er kommet, hvor Gud indtager sin retmæssige stilling som verdenshersker. De syv basuner falder nogenlunde sammen med de tidsperioder, der dækkes af de syv menigheder og de syv segl:

a.	De to første indvarsler dom over de nationer, der korsfæstede Jesus og forfulgte den tidlige kirke: Jerusalem og Romerriget.

b.	Den tredje og fjerde basun beskriver himlens dom over frafaldet i den kristne kirke i middelalderen.

c.	Den femte og sjette basun beskriver de krigende fløje i den religiøse verden i senmiddelalderen og efter reformationen. Disse perioder kendetegnes ved en tiltagende dæmonisk aktivitet, som til sidst drager verden ind i slaget ved Harmagedon.

`Til at tænke over. Jordens historie er fuld af blod, smerte og sorg. Kontrasten til Jesu løfter om fremtiden slående!`