---
title:  Dyrets billede
date:  27/02/2019
---

`Læs Åb 13,12-13. Hvordan kan 1 Kong 18,38 og ApG 2,3 hjælpe os til at forstå, hvor forførende de aktiviteter er, som dyret, der ligner et lam, udfører – det får til og med ild til at falde ned fra himlen?`

Ved at udføre mirakler vil dyret, der ligner et lam, overbevise mange om, at dets ord er sande til trods for, at de ikke helt er i overensstemmelse med Bibelen. Helbredelsen af dødssåret som dyret fra havet fik, henviser til genoprettelsen af pavekirken som en religiøs-politisk magt. Dyret, der ligner et lam, vil begynde at tale som en drage og udøve dyret fra havets magt – det vil blive lige så intolerant som de nationer, der repræsenteres ved disse symboler.

”En sådan handling ville være i direkte modstrid med forfatningens principper, med selve frihedsbegrebet og med uafhængighedserklæringens direkte og højtidelige løfter … Men manglen på logik ved en sådan handling er ikke større end den, der fremgår af selve symbolet: et dyr med horn som et lam – der fremtræder rent, blidt og harmløst – men taler som en drage. Det ‘siger til dem, der bor på jorden, at de skal lave et billede af dyret.’

Det er tydeligt, at her er tale om en styreform, hvor den lovgivende magt er hos folket – et slående vidnesbyrd om, at De forenede Stater er den nation, der omtales i profetien. Men hvad betyder ‘et billede af dyret’, og hvordan skal det fremstilles? Billedet laves af dyret med de to horn, og er et billede af det første dyr. For at finde ud af, hvordan det ville se ud, og hvordan det skal udformes, må vi se nærmere på selve dyrets – pavedømmets – særlige kendetegn.

Da den første kirke blev demoraliseret ved at afvige fra evangeliets enkelhed og antage hedenske skikke og ritualer, mistede den Guds ånd og kraft, og den måtte søge den verdslige magts støtte for at herske over folkets samvittighed. Resultatet blev pavedømmet, en kirke der beherskede statsmagten, og benyttede den til at fremme sine egne planer, og ikke mindst til at straffe ‘kætteri’ …

Når det lykkes for De forenede Staters ledende kirker, der har forenet sig om de læresætninger, de er enige om, at få statsmagten til at gennemtvinge deres forordninger og opretholde deres institutioner, vil det protestantiske Amerika have skabt et billede af det romerske præstevælde – og resultatet vil uvægerlig blive, at anderledes tænkende bliver dømt efter straffeloven …

‘Billedet af dyret’ symboliserer den form for frafalden protestantisme, som vil opstå, når de protestantiske kirker søger statens hjælp til at gennemtvinge deres dogmer“ (Mod en bedre fremtid, s. 357-359).