---
title:  Dyret fra havet
date:  24/02/2019
---

`Læs Åb 13,1-4.8 Åb 17,8. Hvad kendetegner dette dyr, og hvilke faser har dette dyrs eksistens?`

Johannes ser, hvordan et udyr stiger op af havet. Dyret repræsenterer en politisk magt; men beskrivelsen af dette dyr peger på en politisk magt, der har religion som et dominerende kendetegn. Havet symboliserer de store beboede områder i Europa, hvorfra dyret fra havet stiger op og får magt efter Romerrigets fald (se Åb 17,15).

Johannes beskriver dyret, der stiger op af vandet. Det har syv hoveder og ti horn, det samme som dragen i Åb 12,3-4. Det viser, at der er en tæt forbindelse til det hedenske Rom. Dyret har gudsbespottelige navne på sine hoveder og kroner på sine ti horn. Dyrets hoveder kan evt. tolkes som de riger, som Satan har brugt ned igennem historien til at forfølge Guds folk (se Åb 17,9-11). De gudsbespottelige navne peger på den guddommelige titel, som dyret påberåber sig. De ti horn henviser til Dan 7,24, og symboliserer de nationer, der opstod i kølvandet på Romerrigets fald. Dyret fra havet har egenskaber, der peger på pavemagten, der voksede frem fra Romerriget.

Dyret fra havet ligner en panter med en bjørns fødder og en mund som en løve. Dyret forener egenskaberne hos de fire dyr (symboler på verdensriger) i Dan 7,2-7: Babylon, Medien-Persien, Grækenland og Rom. Men Johannes nævner dem i omvendt rækkefølge, som fra hans perspektiv i det første århundrede viser, at dyret fra havet har forbindelse med det fjerde dyr i Daniel 7, Romerriget.

Dragen gav dyret sin magt, sin trone og stor styrke. På samme måde, som Faderen har givet Kristus sin trone og magt (Åb 2,27-28), indsætter Satan dyret til at være sin medregent og repræsentant på jorden.

Åb 13,5-7 siger, at perioden for dyrets forfølgende aktiviteter i den kristne historie er 42 ”måneder“. Som vi har set, varede forfølgelsen af den rene kvinde i ”én tid og to tider og en halv tid“ – det er tre og en halv tider eller profetiske ”år“ (Åb 12,13-14; sml. med Dan 7,25). 42 profetiske ”måneder“ svarer til 30 dage gange 42, som er 1260 dage/år (Åb 12,6). ”Én tid og to tider og en halv tid“, 42 ”måneder“ og 1260 ”dage“ henviser altså alle til den samme periode på 1260 år. Denne fase afsluttes, da et af dyrets hoveder bliver dødeligt såret. Det fører til dyrets midlertidige død. Men såret bliver lægt og dyret kommer til live igen. Det er årsag til verdens beundring, og de tilbeder både dragen og dyret.