---
title:  Dyret fra jorden
date:  26/02/2019
---

Første halvdel af Åb 13 beskriver pavekirkens magt, som var aktiv i den profetiske periode på 1260 dage/år. Med den franske revolution fik dette religiøse/politiske system et dødssår. Men dette dødssår vil med tiden blive lægt og give dette system nyt liv. Den anden halvdel af kapitel 13 beskriver, hvordan helbredelsen af dyrets dødssår vil ske.

`Læs Åb 13,11. Hvilke egenskaber kendetegner det andet dyr? I lyset af Åb 12,14-16, hvad er betydningen af, at dette dyr kommer op af jorden?`

Johannes ser endnu et dyr. I modsætning til det første dyr stiger det andet dyr op af jorden. Dette andet dyr er en verdensmagt med samme slags indflydelse som det første. Men i modsætning til dyret fra havet, som så frygteligt ud, ser dyret fra havet meget fredeligt ud, i hvert fald til at begynde med. ”Det havde to horn som et lam“ (Åb 13,11), som i Åbenbaringsbogen er et symbol på Kristus. Denne magt i endens tid ser altså ud til at ligne Kristus.

Denne magt opstår i et område, der beskyttede kvinden, som er et symbol på Guds sande menighed, mod dragens forfølgelse ved afslutningen af de 1260 profetiske dage/år (Åb 12,14-16). Dyret fra jorden er tydeligvis en ny nøglefigur på scenen, der opstår som en verdensmagt, efter at dyret fra havet fik sit dødssår under den franske revolution. Det betyder, at dyret fra jorden udelukkende er en magt i endens tid.

”Hvilken nation i den nye verden, der var ved at få magt i 1798, gav løfte om rigdom og styrke og tiltrak sig verdens opmærksomhed? Symbolerne lader os ikke i tvivl. Kun én nation svarer til profetiens enkeltheder; den peger umiskendeligt på Amerikas forenede Stater“ (Ellen White, Mod en bedre fremtid, s. 355).

Åb 13,11 viser, at Amerika, som i stor grad er protestantisk, med tiden vil begynde at tale som dragen, som Djævelen selv, med en verdensomspændende indflydelse, der ligner Romerrigets. Denne magt i endens tid vil få hele verden til at tilbede det første dyr, som fik et dødssår. USA, som på et tidspunkt beskyttede kirken og gav den et sikkert tilflugtssted, vil altså på et givet tidspunkt blive en forfølgende magt i de sidste tider.

`Til at tænke over. På det tidspunkt, da USA blev identificeret som det andet dyr i Åb 13, havde landet slet ikke den magt og indflydelse, som det har i dag. Hvordan er dette med til at bekræfte identificeringen af USA som den magt, der beskrives i denne profeti?`