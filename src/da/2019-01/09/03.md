---
title:  Dyret fra havet og dets gerninger
date:  25/02/2019
---

Vi så i søndagsafsnittet, at Åb 13,5 taler om en bestemt tidsperiode med forfølgelse. De 42 måneder med dyrets gerninger svarer til tidsperioden på 1260 dage/år med forfølgelse af kvinden/kirken i Åb 12,6.14. Profetiske dage symboliserer år (4 Mos 14,34; Ez 4,6). Året 538 e.Kr. markerer meget passende begyndelsen på denne profetiske periode, hvor den romersk katolske kirke, med paven som dens leder, etablerede sig som en kirkelig statsmagt, der dominerede den vestlige verden i middelalderen. Den franske revolution gav den et dødsstød i 1798 e.Kr., og bragte dermed kirkens undertrykkende styre og den statsoprettede religion til en midlertidig ende.

`Læs Åb 13,5-8 Dan 7,24-25 2 Thess 2,2-12. Sammenlign de tre tekster. Hvordan svarer dyret fra havet i dets aktiviteter til beskrivelsen af det lille horn og lovløshedens menneske?`

Dyret fra havets gerninger i de 1260 dage/år beskrives som forskellige former for blasfemi. I Det Nye Testamente kan blasfemi betegne en påstand om at være lige med Gud (Joh 10,33; Matt 26,63-65) og en handling, hvor man tilraner sig Guds autoritet (Mark 2,7). Dyret fra havets blasfemi retter sig ”mod Gud, det spottede hans navn og hans bolig og dem, der har bolig i himlen“ (Åb 13,6). Guds bolig er himlens helligdom, hvor Kristus gør tjeneste for vores frelse. Dyret fra havet fornægter Kristi tjeneste som vores mellemmand og forsøger at erstatte den med et menneskeskabt præsteskab, som påstår at kunne bringe frelse og syndstilgivelse. At overtage denne magt, som kun tilhører Gud, er i sandhed essensen af blasfemi.

Åb 13 taler om en tid med stort frafald i den kristne kirke. Det blev opfyldt, da den romerskkatolske kirke med paven som sit overhoved påberåbte sig den stilling og de rettigheder, som kun tilhører Gud. De, der nægtede at underkaste sig Rom, blev udsat for forfølgelse og martyrdød. Selv om sådanne udtalelser i dag bliver betragtet som barske og til og med fordomsfulde, kan nutiden ikke udviske historien, uanset hvor meget nogle mennesker måtte ønske det.

`Til at tænke over. Hvordan kan vi være tro mod profetier om den kristne kirkes historie og samtidigt vise venlighed og varsomhed, når vi præsenterer disse sandheder for andre?`