---
title:  Dyrets mærke
date:  28/02/2019
---

Åb 13 viser, at dyret, der ligner et lam, vil indtage en ledende rolle i den sidste afgørende krise. Denne verdensmagt vil oprette et verdensomspændende system i et forsøg på at kontrollere menneskenes tro.

`Læs Åb 13,16-17 5 Mos 6,4-8. Hvilken sammenhæng er der mellem Guds bud og det at sætte et mærke på sin pande og sin højre hånd?`

Mennesker fra alle samfundslag vil blive presset til at modtage dyrets mærke på deres højre hånd eller deres pande. På samme måde som seglet identificerer dem, Gud regner som sine (Åb 7,3-4), vil dyrets mærke identificere dem, der tilbeder dyret.

Dyrets mærke er ikke et synligt tegn. Placeringen af tegnet på hånden eller i panden er en forvrængning af den instruks, som Moses gav til israelitterne om at binde Guds lov som et tegn om deres hånd og et mærke på deres pande (5 Mos 6,8). Den højre hånd har at gøre med opførsel, mens panden har at gøre med sindet eller en mental enighed. Nogle vil modtage dyrets mærke for at undgå dødstrusler, andre vil være enige med dette frafaldne tilbedelsessystem.

Det centrale spørgsmål i den sidste og afgørende krise vil handle om tilbedelse og lydighed mod Gud ved at holde hans bud (Åb 14,12). Sabbatsbuddet vil i særlig grad blive en prøve på trofasthed. Idet sabbatten bliver det afgørende tegn på Guds folks lydighed (Ez 20,12. 20) vil dyrets mærke blive et tegn på loyalitet mod dyret.

Dyrets mærke indbefatter, at Guds bud erstattes med et menneskebud. Det største bevis på den kendsgerning er den menneskelige oprettelse af søndagshelligholdelse (se Dan 7,25) i stedet for sabbatshelligholdelse, som Skaberen pålægger os i Skriften. Forsøget på at forandre tegnet på Guds autoritet til en anden dag er et forsøg på at tilrane sig Guds egen rolle og magt. ”Dyrets mærke er den pavelige sabbat … Når befalingen udgår, som påtvinger den falske sabbat, og den tredje engels høje råb advarer mennesker mod at tilbede dyret og dets billede … vil de, som fortsætter i overtrædelse, modtage dyrets mærke“ (Ellen White, Evangelism, s. 234-235).

Åb 13,18 siger: ”Her kræves der visdom! Den, der har forstand, må regne på dyrets tal, for det er et mennesketal. Dets tal er 666.“ Hvem er dette menneske? Paulus beskriver ham som ”lovløshedens menneske“ (2 Thess 2,3). Denne beskrivelse peger på pavemagten, symboliseret ved dyret fra havet, hvis hoveder har gudsbespottelige navne, som henviser til den titel, det påberåber sig, hvor det hævder at tage Guds Søns plads på jorden.