---
title:  Satan og hans forbundsfæller
date:  23/02/2019
---

> <p>Ugens vers</p>
> ”Og dragen rasede mod kvinden og gik hen for at føre krig mod hendes øvrige børn, som holder fast ved Guds bud og ved Jesu vidnesbyrd“ (Åb 12,17).

**Introduktion**

Åbenbaringen 12 beskriver Satans angreb på Kristi trofaste folk, gennem forfølgelser fra det hedenske Rom og senere pavekirken i de 1260 dage/år (538-1798 e.Kr.; se Åb 12,6. 13-14; og tirsdagsafsnittet i lektion 7). Kapitel 13 beskriver mere detaljeret Satans angreb ned igennem kristendommens historie, hvor han har hjælp fra to forbundsfæller, der begge beskrives som vilde dyr. I endetiden forenes dragen og disse to dyr under Satans ledelse for at modarbejde Guds frelsende handlinger og forsøger at vinde verdens troskab.

Her er det nødvendigt med et advarende ord. Det er let at fortolke profetier, der allerede er gået i opfyldelse. Men når det drejer sig om profetier, der endnu ikke er gået i opfyldelse, som det gør i tirsdagsafsnittet, er vi nødt til at være mere forsigtige. Gud viser os, hvad der skal ske i endens tid, så vi ikke skal overraskes; men han giver os ikke alle de detaljer, som vi måske gerne ville kende til.

Vi må altid huske, at disse profetier fortæller os, hvad der skal ske til sidst; men de siger intet om, hvornår eller nøjagtigt hvordan de sidste begivenheder vil ske. Vi må derfor være forsigtige med ikke at spekulere over ting, som profetierne ikke siger noget om. Lad os ikke glemme, at profetierne i Åbenbaringsbogen har to praktiske formål: de skal lære os, hvordan vi skal leve i dag, og forberede os på fremtiden.

**Ugens tekster**

- Åb 13
- Åb 17,8
- Dan 7,24
- 2 Thess 2,2-12
- Åb 12,14-16
- 1 Kong 18,38