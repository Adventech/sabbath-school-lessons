---
title:  Det skarlagenrøde dyr
date:  19/03/2019
---

I Åb 17,3 beskrives det skarlagenrøde dyr med udtryk, der ligner beskrivelsen af dyret fra havet i Åb 13, som førte krig mod Guds folk og besejrede dem (Åb 13,5-7). Denne tidlige periode med forfølgelse fik kvinden til at flygte ud i ørkenen under den 1260 dage/år lange periode fra 538-1798 e.Kr. (Åb 12,13-14). Selv om vi lever i en tid med økumeni, gør protestantiske kristne klogt i ikke at glemme fortidens frygtelige forfølgelser; for ifølge profetierne vil noget lignende, men værre, ske igen.

`Læs Åb 17,8. Sammenlign ordvalget i dette vers med Åb 13,8. Hvordan forklarer Åb 13,3 de tre faser i dyrets eksistens og aktiviteter?`

Det skarlagenrøde dyr beskrives som det, der var og ikke er mere, og det skal stige op af afgrunden og gå sin undergang i møde. Denne trefoldige beskrivelse er først og fremmest en forfalskning af det guddommelige navn Jahve – han ”som er og som var og som kommer“ (Åb 1,4; Åb 4,8). Desuden peger det på de tre eksistensfaser, som dyret har gennemgået:

1)	Dyret ”var“. Det eksisterede i fortiden. I dets tidligere aktiviteter indgår forfølgelserne i den profetiske periode på 42 måneder, også omtalt som 1260 dage/år (se Åb 13,5 og søndagsafs. s. 89).

2)	”Ikke er mere“. Med sit banesår (se Åb 13,3) gik dyret i 1798 ind i en fase, hvor det ikke eksisterede, i hvert fald ikke som en forfølgende magt. For en tid forsvandt det fra denne verdens scene. Men det ”kom til live“ igen (Åb 13,14).

3)	Til sidst vil dyret, når dets banesår bliver lægt, komme til live igen i sin fulde sataniske vrede.

Åbenbaringen 17 beskriver dyret fra Åb 13,1-8 på det tidspunkt, hvor dets banesår læges. På dette genopstandne dyr sidder skøgen Babylon. Igen vil der blive en kort forening af religion og politik ligesom i middelalderen, og der vil igen blive forfølgelse.

`Til at tænke over. ”Når der kommer modgang, når intolerance og forfølgelse sætter ind, vil de halvhjertede og hyklerne tabe modet og opgive deres tro. Men den sande kristne står fast som en klippe. Hans tro vil være stærkere og hans håb lysere end i medgangens tid“ (Ellen White, Mod en bedre fremtid, s. 487). Hvordan kan vi styrke hinanden og os selv, så vi holder fokus på Jesus – vores håb og forventning til alle tider?`