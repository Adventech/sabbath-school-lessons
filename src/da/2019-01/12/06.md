---
title:  Domme over Babylon
date:  21/03/2019
---

`Læs Åb 17,12-15 Åb 16,12-16. Hvad lærer vi fra teksten om de ti konger?`

Forskellige fortolkninger er blevet fremsat med hensyn til de ti kongers identitet. Men Åbenbaringsbogen fortæller os ikke, hvem de er. Det eneste vi kan læse ud fra teksten er, at de udgør en kortvarig politisk sammenslutning lige før enden, og at de støtter skøgen. Tallet angiver, at alle verdensmagter vil give deres fulde og urokkelige støtte til dyret.

Åb 17,13-14 gengiver i en nøddeskal slaget ved Harmagedon, som blev introduceret i Åb 16,12-16. Igangsat af dæmoniske kræfter, der udfører mirakler, samt dragen, dyret fra havet og den falske profet, vil den verdensomspændende politiske sammenslutning gå i krig mod Lammet. Slaget ved Harmagedon er med andre ord ikke et militært slag i Mellemøsten, men den afsluttende kamp i forbindelse med Jesu genkomst, hvor Satan og hans forbund kæmper mod Kristus og hans hær.

`Læs Åb 16,2-12 Åb 17,16-18. Hvad ligger der bag de ti kongers ændrede holdning over for Babylon? Hvem står bag det, der sker med Babylon?`

De ti horn vender sig pludseligt fulde af had imod skøgen Babylon (endetidens manifestation af pavedømmet) og gør hende øde og nøgen; de vil symbolsk æde hendes kød og brænde hende. I sin beskrivelse af denne scene benytter Johannes et sprog, som ligner det, Gud beskrev mht. det utugtige Jerusalem (Jer 4,30). At blive brændt var straffen for en præstedatter, der bedrev hor (3 Mos 21,9). De forførte politiske magter er blevet desillusionerede på grund af Babylons manglende evne til at beskytte dem mod plagerne. De føler sig forført og derfor angriber de hende. Dette frafaldne religiøse system vil sammen med alle dem, der vælger at stå på dets side, opleve den guddommelige straf i hele dens omfang.

`Til at tænke over. Der er endnu mange ubesvarede spørgsmål med hensyn til begivenheder i endens tid, og de kan derfor virke forvirrende. Hvilket specifikt løfte gives i Åb 17,14, og hvad bør dette løfte betyde for os?`