---
title:  Skøgen Babylon
date:  17/03/2019
---

Teksten fra Jeremias’ Bog viser, at ”de vældige vande“, som Babylon sidder ved, er floden Eufrat. Hvad symboliserer ”vældige vande“ ifølge Åbenbaringsbogen?

I Bibelen er en kvinde et symbol på Guds folk. I Åbenbaringsbogen beskrives Guds sande menighed som en ren kvinde (Åb 12,1; 22,17). En skøge symboliserer en frafalden og troløs kirke. I Åb 17,5 identificeres skøgen som det store Babylon. Ligesom oldtidens Babylon var afhængig af Eufrat for at kunne eksistere, sådan vil endetidens Babylon være afhængig af folkemasserne for at kunne gennemføre sine planer.

`Læs Åb 17,1.15 Jer 51,13. Hvilke to grupper mennesker er specifikt involveret i et utugtigt forhold til og bliver forført af endetidens Babylon?`

Den første gruppe er jordens konger, de styrende politiske mager. De indgår i et uægteskabeligt forhold med skøgen Babylon. I Det Gamle Testamente benyttes sprogbilledet med utugt ofte til at beskrive, hvordan det frafaldne Israel vendte sig bort fra Gud til falske religioner (Es 1,21; Jer 3,1-10). Det utugtige forhold mellem jordens konger og skøgen symboliserer en illegitim forening mellem endetidens Babylon og de styrende politiske magter, en forening af kirke og stat.

Den anden gruppe, som har et utugtigt forhold til skøgen Babylon, er jordens indbyggere, de styrede folkemasser. De er blevet åndeligt beruset af Babylons utugts vin. I modsætning til de styrende politiske magter er den generelle brede befolkning blevet beruset af Babylons falske lære og skikke og forført til at tro, at hun kan beskytte dem. Når folk er berusede, kan de ikke tænke klart og er lette at styre (se Es 28,7). Med undtagelse af en lille trofast rest vil hele verden blive ført vild af Babylon.

`Læs Åb 17,2; 14,8; 18,2-3. Helt til sidst, ligesom i dag og som det altid har været, tager det meste af jordens befolkning fejl. Hvad bør det sige os om farerne ved at følge populære meninger, hvor populære de end måtte være?`