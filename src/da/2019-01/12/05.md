---
title:  Dyrets syv hoveder
date:  20/03/2019
---

`Læs Åb 17,9-11 Åb 13,18 Jak 1,5. Der kræves visdom for at forstå betydningen af de syv hoveder. Hvilken slags visdom er der tale om? Hvordan får man denne gudgivne visdom?`

En engel forklarer, at de syv hoveder er syv bjerge. Nogle oversættere tror, at disse bjerge henviser til de syv høje, hvor byen Rom ligger, og derfor oversætter de det græske ord oroi (bjerge) som ”høje“. Der er også syv konger, som symboliseres ved de syv bjerge. Og disse bjerge er ikke samtidige, men følger efter hinanden.

Disse bjerge symboliserer ikke individuelle konger, for Åbenbaringsbogen beskæftiger sig ikke med enkeltpersoner, men med systemer. I Bibelen symboliserer bjerge ofte verdensmagter eller riger (Jer 51,25; Ez 35,2-3). I bibelske profetier repræsenterer ”konger“ kongeriger (se Dan 2,37-39; 7,17). De syv bjerge symboliserer derfor syv successive store verdensriger, som har domineret verden ned igennem historien, hvor Satan modarbejdede Gud og skadede Guds folk.

Fra Johannes’ tidsperspektiv var fem af disse verdensriger faldet, ét eksisterede, og det sidste var endnu ikke kommet. Mens adventistfortolkere ikke er enige om én bestemt fortolkning, mener mange, at de fem, der var faldet, er de store verdensriger, som i Det Gamle Testamente dominerede og til tider skadede Guds folk: Egypten, Assyrien, Babylon, Medien-Persien og Grækenland. Det rige, der svarer til ”en er nu“, var Romerriget på Johannes’ egen tid.

Det syvende rige, som ”endnu ikke [er] kommet“ er dyret i Åb 13, det genoplivede pavedømme, som dominerede og skadede Guds folk. Det skulle komme efter Johannes’ tid og efter det hedenske Romerriges fald. Historien har på det kraftigste bekræftet sandheden i denne profeti, som blev skrevet mange hundrede år før begivenhederne fandt sted.

Johannes få derefter at vide, at det skarlagenrøde dyr er en ottende verdensmagt, selv om det er et af de syv hoveder (verdensmagter). Hvilket af de syv? Da hovederne tidsmæssigt kommer efter hinanden, må det ottende være identisk med det syvende, som blev såret til døden. Det er på dette ottende hoveds tid, at det skarlagenrøde dyr fremstår og fremmer skøgen Babylons agenda. I dag lever vi i den tid, hvor banesåret bliver lægt. Det ottende hoved vil vise sig på scenen lige før enden og vil gå sin undergang i møde.