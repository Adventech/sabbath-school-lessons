---
title:  Skøgen, der sidder på dyret
date:  18/03/2019
---

`Læs Åb 17,3. En af de syv engle, som havde de syv skåle med de syv sidste plager, tilbyder at vise Johannes dommen over skøgen, der sad ved mange vande. Men da han så hende, sad hun faktisk på det skarlagenrøde dyr. Hvordan passer symbolerne vand og dyr på Babylons tilhængere?`

Idet Johannes i synet føres ud i ørkenen, ser han en kvinde på et skarlagenrødt dyr. Mens skøgen repræsenterer en religiøs enhed, symboliserer dyret en politisk magt. Billedet af religion, der rider på verdslige og politiske magter, peger på to adskilte enheder, noget, der ikke var tilfældet tidligere, hvor religion og politik var forenet. Men profetien viser, at disse to enheder vil slå sig sammen i endens tid. At kvinden rider på et dyr angiver herredømme. Det viser, at dette religiøse system i endens tid vil dominere de verdslige og politiske magter.

`Læs Åb 12 og 13. Hvilke egenskaber ved skøgen peger på dragen, dyret fra havet og dyret fra jorden?`

Skøgen beskrives som klædt overdrevent – i purpur og skarlagen og pyntet med guld, ædelsten og perler. Dette var almindeligt for skøger i oldtiden for at forstærke deres forførende magt (Jer 4,30). Skarlagen, som er blodets farve, hænger sammen med dette religiøse systems undertrykkende karakter.

Ypperstepræstens klæder i Det Gamle Testamente indbefattede farverne purpur, skarlagen og guld (2 Mos 28,5-6). Den bespottelige inskription på skøgens pande minder om inskriptionen ”Hellig for Herren“, som stod foran på ypperstepræstens turban (2 Mos 28,36-38). Guldbægeret i skøgens hånd minder os om de hellige kar, som Belshassar, Babylons konge, og hans gæster drak vin af (Dan 5,2-4).

Skøgen Babylon beskrives videre som beruset af de helliges blod og af Jesu vidners blod. Denne blodskyld kobler endetidens Babylon sammen med den frafaldne kristenhed i Middelalderen, som blev styret af pavedømmet og ansvarlig for millioner af trofaste kristnes død.

`Til at tænke over. Beskrivelsen af skøgen Babylon ligner billedet af Jezabel i menigheden i Thyatira (se Åb 2,20-23). Hvordan belyser parallellerne mellem disse to kvinder, hvordan endetidens Babylon er?`