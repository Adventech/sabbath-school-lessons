---
title:  Det fjerde segl brydes
date:  29/01/2019
---

`Læs Åb 6,7-8. Hvilken scene beskrives? Hvordan hænger denne sammen med den forrige?`

Hestens farve i det fjerde segl er på græsk angivet med ordet chloros, som er den askegrå farve på et lig, der er ved at gå i opløsning. Rytterens navn er Døden, og Dødsriget fulgte med ham. Disse to fik magt til at dræbe mennesker med sværd, sult, pest og jordens vilde dyr på en fjerdedel af jorden (Matt 24,7-8).

Den gode nyhed er, at Døden og Dødsrigets magt er meget begrænset. De får kun magt over en fjerdedel af jorden. Og Jesus forsikrer os om, at han har Døden og Dødsrigets nøgler (se Åb 1,18).

`Læs Åb 2. Gennemlæs igen budskaberne til menighederne i Efesos, Sardes, Pergamon og Thyatira. Sammenlign situationen i disse menigheder med de scener, der beskrives ved åbningen af de fire første segl. Hvilke paralleller finder du mellem dem?`

Scenerne fra de syv segl beskriver menighedens fremtid. Ligesom det var tilfældet med de syv menigheder, svarer de syv segl til syv forskellige tidsperioder i kristendommens historie. I aposteltiden blev evangeliet hurtigt spredt til verden. Dette blev efterfulgt af en tid med forfølgelse i Romerriget fra slutningen af det første århundrede til begyndelsen af det fjerde. Dette beskrives under det andet segl. Det tredje segl henviser til det fjerde og femte århundrede, hvor kirken gik på kompromis. Denne tidsperiode kendetegnes af en åndelig hungersnød, som førte til den ”mørke middelalder“. Det fjerde segl beskriver på en rammende måde den åndelige død, der kendetegnede kristendommen i næsten et tusind år.

`Til at tænke over. Åb 6,6 siger, at ”olie og vin“ ikke indgår i den hungersnød, der beskrives under det tredje segl. Olie er et symbol på Helligånden (1 Sam 16,13; ApG 10,38) og ny vin symboliserer frelsen i Jesus Kristus (Mark 2,22). Hvad siger det om, at Helligånden stadigvæk arbejder og frelsen stadigvæk er tilgængelig for alle, der søger sandheden, selv når Herrens Ord sjældent lyder?`