---
title:  Det femte segl brydes
date:  30/01/2019
---

`Læs Åb 6,9-10. Hvad sker der i disse vers?`

Ordet sjæl står i Bibelen for hele mennesket (1 Mos 2,7). De af Guds trofaste og forfulgte folk, som led martyrdøden, beskrives her med udtryk fra offerblodet, der blev hældt ud ved foden af sonofferalteret i den jordiske helligdom (2 Mos 29,12; 3 Mos 4,7). Guds folk har lidt uret og død på grund af deres loyalitet mod evangeliet. De råber ud til Gud og beder ham om at gribe ind for at hævne dem. Disse tekster handler om den uretfærdighed, som sker her på jorden; de siger intet om de dødes tilstand. Disse mennesker nyder ikke allerede himmelsk lykke.

`Læs Åb 6,11 5 Mos 32,43 Sl 79,10. Hvad var himlens svar på bønnerne fra Guds folk, der led martyrdøden?`

De af Guds folk, som havde lidt martyrdøden, blev givet hvide klædninger, som symboliserer Kristi retfærdighed og betyder, at de bliver retfærdiggjort. Det er Kristi gave til alle, som tager imod hans tilbud om nåde (Åb 3,5; 19,8). Dernæst fik de at vide, at de skulle hvile indtil fuldendelsen af deres brødre, der skulle dræbes som de selv. Det er vigtigt at bemærke, at den græske tekst i Åb 6,11 ikke indeholder ordet ”tallet“. Åbenbaringsbogen taler ikke om et bestemt antal mennesker, der skal lide martyrdøden før Jesu genkomst, men om fuldendelsen af deres karakter. Guds folk bliver gjort fuldkomne gennem Kristi retfærdigheds klædning, ikke deres egne fortjenester (Åb 7,9-10). De, som har lidt martyrdøden, vil ikke opstå og blive hævnet før Jesu genkomst og begyndelsen af de 1000 år (Åb 20,4).

Scenen under det femte segl passer historisk på den periode, der førte op til Reformationen og tiden umiddelbart efter, hvor millioner led martyrdøden på grund af deres trofasthed (Matt 24,21). Den får os også til at tænke på, hvordan Guds folk har været udsat for forfølgelse og lidelse ned igennem historien lige fra Abel (1 Mos 4,10) til det tidspunkt, hvor Gud til sidst vil hævne ”sine tjeneres blod“ (Åb 19,2).

`Til at tænke over. ”Hvor længe, Herre?“ har været Guds lidende folks råb ned igennem historien. Hvem af os har ikke kæmpet med mangel på retfærdighed i vores liv? Hvilken trøst kan vi finde i scenen fra det femte segl, hvor vi får at vide, at en dag vil retfærdigheden ske fyldest?`