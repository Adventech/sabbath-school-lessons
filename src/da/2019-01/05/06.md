---
title:  Det sjette segl brydes
date:  31/01/2019
---

I det femte segl ser vi, at Guds folk udsættes for uretfærdighed i en fjendtlig verden og råber til Gud om at gribe ind på deres vegne. Nu er tiden kommet, hvor Gud vil besvare sit folks bøn og gribe ind.

`Læs Åb 6,12-14 Matt 24,29-30 2 Thess 1,7-10. Hvad beskrives i disse tekster?`

De sidste tre tegn under det sjette segl var forudsagt af Jesus i Matt 24,29-30. De skulle finde sted ved afslutningen af ”den store trængsel“ (Åb 7,14) i 1798 og indvarsle Jesu genkomst. Ligesom i Jesu profeti i Matt 24 er solen, månen, stjernerne (meteorer) og himlen her bogstavelige. Brugen af ordet ”som“ maler et billede af en virkelig begivenhed – solen blev sort som en sæk, månen blev som blod, stjerner faldt ned på jorden, som et figentræ taber sine frugter. Kristne i den vestlige verden så opfyldelsen af disse profetier i jordskælvet i Lissabon i 1755, den mørke dag den 19. maj 1780, som kunne opleves i den nordøstlige del af USA og den opsigtsvækkende meteorregn over Atlanterhavet den 13. november 1833. Opfyldelsen af profetien i Åb 6,12-14 førte til en række vækkelser og overbevisningen om, at Jesu genkomst var nært forestående.

Scenerne beskriver mennesker fra alle samfundslag, som i panik forsøger at skjule sig for de rædsler og katastrofer, der indvarsler Jesu genkomst. De bønfalder bjerge og klipper om at skjule dem og beskytte dem mod ”ham, som sidder på tronen, og for Lammets vrede“ (Åb 6,16). Tiden er kommet, hvor ret og retfærdighed skal udmåles, når Jesus kommer ”for at blive herliggjort blandt sine hellige“ (2 Thess 1,10). De ugudeliges endeligt beskrives i Åb 19,17-21.

Scenen afsluttes med det retoriske spørgsmål fra de skrækslagne ugudelige: ”Nu er deres vredes store dag kommet, og hvem kan da bestå?“ (Åb 6,17; se også Nah 1,6; Mal 3,2). Svaret på det spørgsmål gives i Åb 7,4. De, som kan bestå på den dag, er Guds beseglede folk.

`Læs Åb 6,15-17 Es 2,19 Hos 10,8 Luk 23,30. ”Hvem kan udholde den dag, han kommer?“ (Mal 3,2). Hvordan vil du svare på det spørgsmål, og hvilke bibelske begrundelser kan du give for dit svar? Del dine svar med klassen på sabbatten.`