---
title:  Det andet og tredje segl
date:  28/01/2019
---

`Læs Åb 6,3-4. Hvad tales der om her med hensyn til evangeliet, når vi ser på beskrivelsen af den røde hest og dens rytter?`

Rødt er blodets farve. Rytteren har et stort sværd og får lov til at tage freden fra jorden, som fører til, at folk slår hinanden ihjel (Matt 24,6).

Det andet segl beskriver følgerne af den afvisning af evangeliet, som tog sin begyndelse i det andet århundrede. Når Kristus går i åndelig krig ved forkyndelsen af evangeliet, yder de onde magter stor modstand. Uvægerligt fører det til forfølgelse. Det er ikke rytteren, der myrder. Men når han tager freden fra jorden, er resultatet uvægerligt forfølgelse (se Matt 10,34).

`Læs Åb 6,5-6 3 Mos 26,26 Ez 4,16. Hvad tales der om mht. forkyndelsen af evangeliet, når vi ser på beskrivelsen af den sorte hest og dens rytter?`

Rytteren på den sorte hest har en vægt i hånden, hvormed man vejer madvarer. En stemme siger: ”Et mål hvede for en denar og tre mål byg for en denar, men olie og vin må du ikke skade!“ (Åb 6,6). I den del af verden var korn, olie og vin de grundlæggende fornødenheder i tilværelsen (5 Mos 11,14). At spise brød ved nøjagtigt at veje kornet fortæller om stor mangel eller hungersnød (3 Mos 26,26; Ez 4,16). På Johannes’ tid var en denar en almindelig dagsløn (Matt 20,2). Under normale forhold ville en denar være nok til at købe alt det, en familie havde brug for den dag. Men hungersnød ville skabe stor inflation i de normale priser. I scenen under det tredje segl ville det koste en hel dags arbejde at købe mad til en dag til en enkelt person. For at brødføde en lille familie ville en dagsløn række til tre mål byg, som var en billigere og grovere fødevare for de fattige.

Scenen under det tredje segl peger på yderligere konsekvenser af at afvise evangeliet og opfyldtes i det fjerde århundrede, hvor kirken begyndte at få politisk magt. Hvis den hvide hest repræsenterer forkyndelsen af evangeliet, symboliserer den sorte hest, at evangeliet forsvinder og erstattes af menneskelige traditioner. Korn er i Bibelen et symbol på Guds Ord (Luk 8,11). Forkastelse af evangeliet vil i sidste ende føre til hunger efter Guds Ord ligesom den, profeten Amos beskriver i Amos 8,11-13.