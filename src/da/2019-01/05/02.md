---
title:  Det første segl brydes
date:  27/01/2019
---

`Læs Åb 6,1-8 3 Mos 26,21-26 Matt 24,1-14. Læg mærke til disse teksters fælles nøgleord. Hvad fortæller disse paralleller om betydningen af de første fire segl?`

Begivenhederne under de syv segl skal forstås i sammenhæng med straffen for at bryde den gammeltestamentlige pagt, som blev specificeret som sværd, hungersnød, pest og vilde dyr (3 Mos 26,21-26). Ezekiel kalder dem Guds ”fire hårde straffe“ (Ez 14,21). På den måde straffede Gud sit folk i et forsøg på at gøre dem klar over deres åndelige tilstand, og tugtede dem, når de ikke var tro imod pagten. På lignende måde er de fire ryttere det middel, Gud benytter til at vække sit folk, mens de venter på Jesu genkomst.

Der er også tydelige paralleller mellem de fire første segl og Matt 24,4-14, hvor Jesus forklarede, hvad der skulle komme til at ske i verden. Gud bruger de fire ryttere til at holde sit folk på ret vej ved at minde dem om, at verden, som den er nu, ikke er deres hjem.

Selv om Åb 6,1-2 er symbolsk, handler det også om erobringer. Det minder os om Åb 19,11-16, som beskriver Kristus på sin hvide hest, når han leder den himmelske hær af engle for at befri sit folk ved sit andet komme. Den hvide farve er et symbol på renhed og forbindes normalt med Kristus og hans efterfølgere. Rytteren på hesten holder en bue, og blev givet en krone (Åb 6,2). Billedet findes også i Det Gamle Testamente, hvor Gud rider på en hest med en bue i hånden, og besejrer sit folks fjender (Hab 3,8-13; Sl 45,4-5). Det græske ord for rytterens krone er stefanos, som er en sejrskrans (Åb 2,10; 3,11). Denne rytter rider frem med sejr.

Scenen under det første segl beskriver udbredelsen af evangeliet, som indledtes med stor kraft på Pinsedagen. Der var og er stadig mange områder at vinde og mange mennesker, som kan blive Jesu efterfølgere, inden den sidste sejr bliver til virkelighed.

Profetisk svarer det første segl til budskabet til menigheden i Efesos. Det beskriver den apostolske periode i det første århundrede, hvor evangeliet hurtigt blev spredt til verden (Kol 1,23).

`Til at tænke over. Lad os aldrig glemme, at vi i Kristus er på den sejrende side, uanset hvordan vores umiddelbare situation er.`