---
title:  Lammet er værdigt.
date:  23/01/2019
---

`Læs Åb 5,8-14 Ef 1,20-23 Hebr 10,12. Hvad siger disse tekster samlet, som bør give os håb og trøst midt i en verden, som i sig selv kan tilbyde så lidt håb eller trøst?`

Når Lammet, Kristus, går hen til tronen, tager han bogrullen. Ved at gøre det viser han, at al myndighed og magt til at herske tilhører ham (se Matt 28,18; Ef 1,20-22). I det øjeblik anerkender hele universet, at Jesus er den retmæssige hersker over jorden. Det, der var gået tabt ved Adam, er blevet genvundet ved Kristus.

Når Kristus tager bogrullen, viser det, at han har hele menneskehedens skæbne i sine hænder. De fire levende væsener og de 24 ældste faldt ned og tilbad ham, idet de sagde: ”Du er værdig til at få bogen og bryde dens segl, for du blev slagtet“ (Åb 5,9). Gennem denne tilbedelse bekræftede de ophøjede engle og repræsentanterne for den frelste menneskehed Kristi offer for menneskene. Med sit blod har han løskøbt den faldne menneskehed og tilbyder alle håbet om frelse og løftet om en fremtid, som vi knapt nok kan forestille os.

Den talløse skare af engle, som står rundt om tronen, slutter sig nu til de fire levende væsener og de 24 ældste og priser Lammet, som blev slagtet, men som lever og går i forbøn for den faldne menneskehed (Hebr 7,25). Med høj røst udbryder alle i tronsalen: ”Lammet, det slagtede, er værdigt til at få magt og rigdom og visdom og styrke og ære og lov og pris“ (Åb 5,12).

Og så slutter alle skabninger i himlen og på jorden sig sammen i deres tilbedelse af både Faderen og Kristus: ”Ham, der sidder på tronen, og Lammet, være pris og ære og lov og magt i evighedernes evigheder“ (Åb 5,13). Deres lovprisning bliver besvaret med et ”Amen“ fra de fire levende væsener og de 24 ældste, som ligger bøjet for tronen. På denne måde afsluttes den storslåede fejring i den himmelske tronsal.

`Til at tænke over. Fysikere forestiller sig, at universet på et tidspunkt enten vil brænde op, falde sammen eller blive revet i stykker. Hvilken kontrast til den fremtid, der beskrives i Guds Ord! Hvordan kan vi allerede nu begynde at glæde os over den fremtid, der venter os?`