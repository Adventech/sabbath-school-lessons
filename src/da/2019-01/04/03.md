---
title:  Den himmelske forsamling i tronsalen
date:  21/01/2019
---

Beskrivelsen af de ældste i Åb 4,4 viser, at de ikke er engle. I Bibelen bruges titlen ”ældste“ altid om mennesker. I modsætning til engle, som altid står foran Guds ansigt, sidder disse ældste på troner. De hvide klæder, de er iført, er Guds trofaste folks klædedragt (Åb 3,4-5). Deres sejrskroner (flertal af det græske ord stephanos, Åb 4,4) er forbeholdt de hellige, der har vundet sejr (Jak 1,12). Alle disse detaljer indikerer, at de 24 ældste er herliggjorte hellige.

Tallet 24 er symbolsk. Det består af to gange 12, og i Bibelen er tallet 12 et symbol på Guds folk. De 24 ældste kunne repræsentere Guds folk i sin helhed, både fra Det Gamle og Det Nye Testamentes tid. Tallet 24 genspejler også lederne af de 24 afdelinger af præster, der på skift gjorde tjeneste i det jordiske tempel (1 Krøn 24,1-19).

Det faktum, at de 24 ældste aldrig er omtalt tidligere i Bibelen, kan indikere, at de er en ny gruppe i den himmelske tronsal. Måske er det dem, der blev opvakt fra de døde ved Jesu død (Matt 27,51-53).

Hvis det er tilfældet, fór de 24 ældste op til himlen sammen med Jesus som repræsentanter for menneskeheden. De skulle bevidne Guds retfærdighed i gennemførelsen af frelsesplanen. I Åb 5,9 falder de 24 ældste, sammen med de fire væsener, ned og tilbeder Lammet, der var slagtet, men som lever. Sammen synger de en ny sang, hvor de ophøjer Lammet som den, der er værdig: ”Du er værdig til at få bogen og bryde dens segl, for du blev slagtet, og du købte med dit blod mennesker til Gud af alle stammer og tungemål, folk og folkeslag og gjorde dem til et kongeligt folk og til præster for vor Gud, og de skal være konger på jorden“ (Åb 5,9-10).

`Læs Åb 4,6-8. Denne tekst omtaler også de fire levende væsener. Sammenlign beskrivelsen af dem med de fire levende væsener i Ez 1,5-14 og Ez 10,20-22 og med seraferne i Es 6,2-3.`

De fire levende væsener symboliserer de ophøjede væsener, som tjener Gud som hans redskaber og hans trones vogtere (Sl 99,1). Vingerne peger symbolsk på deres hurtighed, når de udfører Guds befalinger, og øjnene peger på deres intelligens. Deres tilstedeværelse sammen med de 24 ældste og utallige engle omkring tronen (Åb 5,11) viser, at hele skaberværket er repræsenteret i himlens tronsal.