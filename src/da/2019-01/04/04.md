---
title:  Den forseglede bogrulle
date:  22/01/2019
---

`Læs Åb 5,1-4 Es 29,11-12. Hvad betyder det, at bogrullen er forseglet? Hvorfor græd Johannes?`

Den græske tekst antyder, at bogrullen lå på tronen ved Faderens højre hånd. Den ventede på ham, som var værdig til at tage den og ”bryde dens segl“ (Åb 5,2).

Ellen White skriver, at den forseglede bogrulle indeholder ”Guds forsyns historie og folkeslagenes og menighedens profetiske historie. Deri fandtes de guddommelige udsagn, Guds autoritet, hans bud, hans love, den Eviges symbolske råd samt historien over alle nationers styrende magter. I symbolsk sprog indeholdt denne bogrulle den indflydelse, alle stammer, tungemål og folk havde haft fra jordens begyndelse til historiens ende“ (Ellen White, Manuscript Releases, 9. bind s. 7).

Kort sagt indeholder bogrullen hemmeligheden om Guds plan for at løse syndens problem og frelse den faldne menneskehed. Denne hemmeligheds fulde åbenbaring finder først sted ved Jesu genkomst (se Åb 10,7).

`Læs Åb 5,5-7. Hvorfor er Kristus den eneste i hele universet, som er værdig til at tage den forseglede bogrulle og bryde dens segl?`

Krisen i tronsalen hænger sammen med Satans oprør. Selv om denne planet blev skabt af Gud, har den været under Satans tilranede herredømme. Johannes’ gråd udtrykker Guds folks længsel, lige siden Adam, efter frelse fra syndens slaveri. Den forseglede bogrulle indeholdt Guds plan til løsningen på syndens problem. Med sin umådelige magt kunne Gud have udryddet synden. Men for at forløse den faldne menneskehed krævedes noget helt særligt, nemlig at Gud blev menneske. Det skete i Jesus, som ”har sejret“ og derfor er værdig til at åbne bogen, overtage herredømmet over denne jord og blive vores mellemmand i den himmelske helligdom.

`Til at tænke over. Hvordan kan vi lære at sætte Jesus først og højest i vores kristne erfaring?`