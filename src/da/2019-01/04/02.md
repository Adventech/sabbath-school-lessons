---
title:  I den himmelske tronsal
date:  20/01/2019
---

I Åb 4,1 inviterer Jesus Johannes til at komme op til himlen for at få en panoramisk oversigt over historien frem til Jesu genkomst.

`Læs Åb 4,1-8 Ez 1,26-28 Åb 5,11-14. Disse tekster beskriver himlens tronsal. Hvad lærer vi her om stor-heden i himlens tronsal?`

Apostlen så gennem en åbnet dør ind i det himmelske tempel og Guds trone. Tronen symboliserer Guds herredømme over skaberværket, mens regnbuen rundt om tronen er et tegn på hans trofasthed mod sit folk (1 Mos 9,13-16; Es 54,9-10). Men Satan, som tilranede sig herredømme over denne jord og er Guds store modstander, har draget Guds myndighed i tvivl. Det centrale spørgsmål i den store strid mellem Gud og Satan handler om, hvem der har ret til at herske. Det himmelske råd, som Johannes så samlet i den himmelske tronsal, har til hensigt en gang for alle at bekræfte Guds ret til at herske over universet (Åb 4,1-8; 5,11-14).

`Læs Åb 4,8-11; 5,9-14. Hvad kan vi lære om sand tilbedelse fra disse afsnit? Hvorfor er Herren, Gud, tilbedelse værdig i kapitel 4, og hvorfor er Lammet værdigt i Åb 5,9-14?`

Åb 4 giver en generel beskrivelse af tronsalen i det himmelske tempel og den tilbedelse, der vedvarende finder sted der. Tilbedelsen i kapitel 4 priser Guds skabermagt; mens kapitel 5 fejrer den genløsning, som det slagtede lam har tilvejebragt. Disse kapitler viser, at sand tilbedelse beskriver og fejrer både Guds mægtige skabergerninger og hans frelsesgerninger. Gud, som på seks dage skabte verden, har også magt og evne til at genoprette den til sin oprindelige tilstand som en evig bolig for sit folk. Og det har han lovet at gøre.

`Til at tænke over. Tænk over, hvad evangeliet lærer: Han, som skabte ikke alene vores verden, men hele universet, var også ”det slagtede lam“ (Åb 5,12), som døde for os. Hvilket fantastisk håb i en verden der er fuld af smerte og forvirring!`