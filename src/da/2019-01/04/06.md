---
title:  Pinsedagens betydning
date:  24/01/2019
---

Ved udgydelsen af Helligånden på Pinsedagen bekræfter ApG 2,1-4 en af de mest afgørende begivenheder i frelsesplanens historie – Kristi kroning og indsættelse til sin tjeneste efter korset, som konge og ypperstepræst i den himmelske helligdom (se også ApG 1,4-8; 2,33). Gennem sin ypperstepræstelige tjeneste ved Faderens højre hånd (Åb 5,6-7) er Kristus i stand til at gennemføre hele frelsesplanens hensigt. Som vores mellemmand i den himmelske helligdom arbejder Jesus på at frelse os. Gennem ham har de troende fri adgang til Gud og modtager tilgivelse for deres synder.

`Læs ApG 2,32-36 Joh 7,39. Hvilket håb giver det os, at Jesus i himlen er vores ypperstepræst og konge?`

Kristi ophøjelse i den himmelske helligdom blev efterfulgt af Helligåndens udgydelse over disciplene. Åb 5,6 nævner de syv ånder, der ”er sendt ud over hele jorden.“ Som vi så i en tidligere lektie, betegner de syv ånder hele den gerning, som Helligånden udfører i verden. Ved Kristi indsættelse på tronen bliver Helligånden sendt til jorden. Denne udsendelse af Ånden er en af Kristi første handlinger som vores ypperstepræst i den himmelske helligdom. Udgydelsen af Helligånden betød, at Jesus var trådt frem for Faderen, og at hans offer for menneskeheden var blevet godtaget.

”Kristi himmelfart var signalet til, at hans efterfølgere skulle modtage den velsignelse, der var lovet … Da Kristus kom ind ad himlens porte, blev han indsat på tronen, mens englene tilbad ham. Lige så snart denne ceremoni var fuldendt, blev Helligånden udgydt over disciplene i rigt mål, og Kristus blev i sandhed herliggjort med den herlighed, han havde sammen med Faderen fra al evighed. Pinsedagens udgydelse var himlens tilkendegivelse af, at Frelserens indvielse var fuldendt. Som han havde lovet, havde han sendt Helligånden fra himlen til sine efterfølgere som et tegn på, at han som præst og konge havde modtaget al magt i himlen og på jorden og var den Salvede for sit folk“ (Ellen White, The Acts of the Apostles, s. 38-39).

`Til at tænke over. Læs Hebr 4,16 og 8,1. Hvorfor giver det faktum, at Jesus sidder på himlens trone som konge og præst, os håb og opmuntring? Hvilken betydning har det for dig i din hverdag og for fremtidens uvished?`