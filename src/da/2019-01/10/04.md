---
title:  Den første engels budskab, 2. del
date:  05/03/2019
---

Åbenbaringsbogen viser, at de afgørende spørgsmål i den sidste krise i jordens historie vil handle om tilbedelse og lydighed mod Gud. Denne lydighed kommer til udtryk i overholdelsen af hans bud (Åb 14,12). Verdens mennesker vil blive opdelt i to grupper: de som frygter og tilbeder Gud, og de som frygter og tilbeder dyret.

`Læs 2 Mos 20,2-11 Åb 13. Gennemgå de fire første af De Ti Bud. Læs dernæst Åb 13. Hvordan kommer Satans angreb på de fire første bud i endens tid til udtryk ved, at dyret kræver tilbedelse (Åb 13,15), laver et billede af dyret, som skal tilbedes (Åb 13,14-15), bespotter Gud og hans navn (Åb 13,5-6) og giver mennesker dyrets mærke (Åb 13,16-17)?`

De fire første bud handler om tilbedelse. Åbenbaringsbogen antyder, at disse bud bliver målesnoren for trofasthed mod Gud i den sidste strid. Det er ret tydeligt, at den afgørende konflikt mellem Kristus og Satan vil handle om tilbedelse og de fire første bud.

Det centrale spørgsmål i den afgørende krise understreges i den anden opfordring i den første engels budskab. Kaldet til at tilbede ”ham, som har skabt himmel og jord og hav og kilder“ (Åb 14,7) er et næsten ordret citat fra det fjerde bud (2 Mos 20,11). Det viser at kaldet, til at tilbede Gud som skaber, er et kald til sabbatshelligholdelse.

Hvile på den syvende dag, på sabbatten, er et særligt tegn på vores forhold til Gud (2 Mos 31,13; Ez 20,12). Den første engels budskab er et kald til at tilbede Skaberen.

”Helligholdelse af den falske hviledag ifølge statens lov, men i modstrid med det fjerde bud, vil således være en troskabserklæring til den magt, der går imod Gud, mens overholdelse af den sande sabbat i lydighed mod Guds lov er et troskabsbevis mod Skaberen. Mens nogle tager dyrets mærke ved at vedkende sig tegnet på underkastelse under jordiske magter, vil andre, der vælger at underkaste sig den guddommelige myndighed, modtage Guds segl“ (Ellen White, Mod en bedre fremtid, s. 490).

`Til at tænke over. Hvilken forbindelse er der mellem vores syn på skabelse og frelse? Hvorfor er det så vigtigt at hvile på sabbatten, ligesom Gud gjorde det?`