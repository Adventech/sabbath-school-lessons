---
title:  Den anden engels budskab
date:  06/03/2019
---

Den anden engel forkynder Babylons fald eller frafald, og identificerer Babylon som et falskt religiøst system. I Åb 17,5 beskyldes Babylon ”for at være ‘moder til skøgerne’. Hendes døtre må være de kirker, som holder fast ved hendes læresætninger og traditioner og følger hendes eksempel ved at ofre sandheden og Guds billigelse for at slutte en ulovlig pagt med verden“ (Ellen White, Mod en bedre fremtid, s. 308).

`Læs Åb 14,8 Åb 18,2 Es 21,9. Læs de tre tekster. Ordet ”faldet“ gentages for at understrege Babylons voksende frafald og viser, at hendes totale moralske sammenbrud er sikkert. Men hvorfor beskrives Babylon som allerede ”faldet“, når hendes fald også beskrives som fremtid?`

Babylon i Åbenbaringsbogen er en forening af falske religioner (den romersk-katolske kirke og den frafaldne protestantisme). De vil gå i Satans tjeneste imod Guds folk. Denne religiøse sammenslutning vil udvise en arrogance, der svarer til det gamle Babylons, idet den sætter sig højere end Gud og forsøger at tage hans plads i denne verden. Den anden engels budskab advarer Guds folk om, at dette system vil fjerne sig mere og mere fra sandheden. Kun når ”kirkens forening med verden er fuldbyrdet i hele kristenheden, vil Babylons fald være en realitet“ (Mod en bedre fremtid, s. 313).

`Læs Åb 13,11-18; 16,13; 17,5. På hvilken måde får Babylon verden til at drikke af sin utugts vin? Hvad symboliserer denne vin?`

Babylons vin henviser til den falske lære og det falske evangelium hos den frafaldne religiøse sammenslutning. I dag, hvor mange protestantiske kirker, som en opfyldelse af Bibelens profetier, hurtigt udvisker de forskelle, som en gang adskilte dem fra den romersk-katolske kirke, og vender sig bort fra Bibelens sandhed, ser vi den ødelæggende indflydelse fra Babylons vin blandt bekendende kristne. Det gælder teistisk evolution, som indirekte står i modsætning til henvisningen til skabelsen i den første engels budskab; teologiske traditioner, der erstatter sola Scriptura; reviderede moralnormer, der erstatter de bibelske definitioner for køn, ægteskab, osv.

Berusede mennesker kan ikke tænke klart. Når folk bliver åndeligt berusede af Babylons vin, vil Babylon forføre dem til at tilbede dyret fra havet og modtage dyrets mærke.