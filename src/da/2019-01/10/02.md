---
title:  De tre englebudskaber
date:  03/03/2019
---

Lige før verdens ende sender Gud sine advarselsbudskaber. De bliver symbolsk fremstillet som tre engle, der flyver under himlen og taler med høj røst. Det græske ord for engel (angelos) betyder ”budbærer“. I Åbenbaringsbogen ser det ud til, at de tre engle står for Guds folk, som bliver betroet budskabet til endens tid, som skal forkyndes for verden.

`Læs Åb 14,6 Matt 24,14. Hvad siger beskrivelsen af den første engels budskab som ”et evigt evangelium“ om indholdet og hensigten med budskabet? Hvorfor er dette budskab centralt for alt det, vi tror?`

Det første budskab i endens tid er forkyndelsen af evangeliet i forbindelse med, at Guds doms time er kommet over verden. Evangeliet er de gode nyheder om Gud, som frelser mennesker ved troen på Kristus. Evangeliet er ”evigt“, fordi Gud er uforanderlig. Hans plan blev besluttet længe før vi var til (2 Tim 1,9; Tit 1,2). Budskabet indbefatter både frelse og dom. Det er gode nyheder for dem, der giver Gud ære og tilbeder ham som deres skaber; men det er også en advarsel om dom for dem, som afviser Skaberen.

Det siges om de tre engle, at de forkynder budskabet ”med høj røst“ (Åb 14,7.9). Det er presserende og vigtige budskaber. Alle skal høre dem; for det drejer sig om deres evige skæbne. Denne forkyndelse er særlig vigtig, fordi i endens tid vil dyret udøve sin magt over ”hver stamme og folk, tungemål og folkeslag“ (Åb 13,7). Fordi Satans bedrageriske aktiviteter er verdensomspændende, må forkyndelse af evangeliet i endens tid også nå hele verden.

De tre englebudskaber forkyndes af Guds folk for at modvirke Satan og hans forbundsfæller i endens tid, dragen, som er et symbol på hedenskab/spiritisme; dyret fra havet, som symboliserer den romersk-katolske kirkes magt; og dyret, der ligner et lam, også kaldet den falske profet, som repræsenterer den frafaldne protestantisme i USA (Åb 13). Satan benytter disse tre magter i endens tid helt frem til og med den sjette plage (Åb 16,13-14). Verden vil blive præsenteret for to modstridende budskaber, som begge har til formål at vinde jordens befolknings loyalitet.

`Til at tænke over. Som syvendedags adventister er vi blevet kaldet til at nå verden med evangeliet og de sandheder for endens tid, der findes i de tre englebudskaber. Hvad gør du for at hjælpe med den opgave? Hvad mere kunne du gøre?`