---
title:  Den første engels budskab, 1. del
date:  04/03/2019
---

`Læs Åb 14,7 Præd 12,13-14 Rom 7,7-13. Hvad vil det sige at frygte Gud? Hvilken forbindelse er der mellem evangeliet og det at frygte Gud? Hvad har evangeliet at gøre med at holde Guds bud? Hvilken forbindelse er der mellem at frygte Gud og at herliggøre ham?`

Opfordringen ”frygt Gud og give ham ære“ (Åb 14,7) forkyndes i forbindelse med det evige evangelium. En erkendelse af, hvad Kristus har gjort for vores frelse, fører til et positivt svar over for ham.

I Bibelen hører det at frygte Gud og at give ham ære sammen (Sl 22,23-26; Åb 15,4). Tilsammen betegner de det rette forhold til Gud (Job 1,8) og lydighed mod ham.

At frygte Gud betyder ikke at være bange for ham, men at tage ham alvorligt og give ham plads i vores liv. Guds folk i endens tid er mennesker, som frygter Gud (se Åb 11,18; 19,5). Gud ønsker, at hans folk skal elske ham (5 Mos 11,13; Matt 22,37), adlyde ham (5 Mos 5,29; Præd 12,13) og genspejle hans karakter (1 Mos 22,12).

Det er vigtigt for Guds folk at frygte Gud og give ham ære, for ”timen er kommet, da han dømmer“ (Åb 14,7). Den side af dommen, der her er tale om, er den undersøgende fase, som finder sted før Jesu genkomst. Hensigten med denne dom er at vise, om vi virkelig tjener Gud. Det er et valg, som viser sig i vores gerninger (se 2 Kor 5,10). Ved afslutningen af denne fase af dommen er hvert eneste menneskes skæbne afgjort (Åb 22,11), og Jesus kommer igen og bringer sin belønning til alle i forhold til deres gerninger (Åb 22,12).

Dom i Åb 14 er en del af evangeliet. Dom er en god nyhed for alle dem, der har det rette forhold til Gud. Det betyder genoprettelse, frelse, frihed og evigt liv. Men for de ulydige er det en dårlig nyhed, med mindre de angrer og vender om til Gud ved at tage imod dette domsbudskab i endens tid. Gud ønsker ikke, at nogen skal fortabes, men at alle skal nå til omvendelse (2 Pet 3,9).

`Til at tænke over. Hvordan ville du klare dig alene i dommen? Hvilken dom ville dine gerninger føre til? Hvad fortæller dit svar om behovet for evangeliet, og hvorfor er det så nært sammenknyttet med den første engels budskab?`