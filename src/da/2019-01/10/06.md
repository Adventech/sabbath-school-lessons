---
title:  Den tredje engels budskab
date:  07/03/2019
---

`Læs Åb 14,12. Hvordan beskrives Guds trofaste folk?`

Som en modsætning til Guds trofaste folk advarer Åb 14,9-10 om de menneskers skæbne, som udsættes for Guds vrede. I Det Gamle Testamente beskrives udgydelsen af Guds vrede symbolsk som at drikke vin af et bæger (Jer 25,15-16). Dommens strenghed over dem, der tilbeder dyret, beskrives som at drikke af Guds vredes vin, som er skænket ”ufortyndet“ i bægeret (Åb 14,10). I oldtiden blandede man tit vin med vand for at reducere dens berusende virkning. Den ufortyndede vin er et billede på, at Guds vrede udgydes i sin fulde styrke uden nogen nåde.

`Læs Åb 14,1-11Åb 20,10-15 Es 34,8-10 Jud 7. Hvordan er Esajas og Judas med til at kaste lys over denne udtalelse: ”Og røgen fra deres pinsler stiger op i evighedernes evigheder“?`

Udtalelsen om pine med ild og svovl henviser til fuldstændig ødelæggelse. Ild og svovl er domsredskaber (1 Mos 19,24; Es 34,8-10). Ødelæggelsens røg er et velkendt billede i Bibelen. Esajas profeterede om den kommende ødelæggelse af Edom gennem ild og svovl: det bliver til brændende tjære; ”Hverken nat eller dag skal det slukkes, for evigt skal røgen stige op“ (Es 34,10). Judas beskriver Sodomas og Gomorras skæbne som straffet med ”evig ild“ (Jud 7). Disse tekster taler ikke om en uophørlig ild; for ingen af disse byer brænder i dag. Det er følgerne, ikke selve ilden, som er evig. Den evige ild i Åbenbaringsbogen taler om udryddelse; ilden vil vare længe nok til, at forbrændingen er fuldstændig, og der ikke er noget tilbage, der kan brænde.

`Til at tænke over. Selv om vi kan være taknemlige over sandheden om, at helvedes flammer ikke piner de fortabte i al evighed, er straffen stadigvæk frygtelig. Hvad bør det sige os om den hellige opgave, vi har fået til at advare andre om det, der kommer?`