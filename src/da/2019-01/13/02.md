---
title:  Lammets bryllup
date:  24/03/2019
---

`Læs Åb 19,6-9 Joh 14,1-3. Hvordan illustrerer en bryllupsfest den længe ventede forening mellem Kristus og hans folk?`

For to tusind år siden forlod Kristus sit himmelske hjem og inviterede sine efterfølgere til en bryllupsfest (Matt 22,1-14), som vil finde sted efter hans bryllup med sin brud. ”Den hellige stad, det ny Jerusalem, … kaldes ‘bruden, Lammets hustru’ … I Åbenbaringens Bog omtales Guds folk som gæster ved bryllupsmåltidet (Åb 19,9). Når de er gæster, kan de ikke samtidig være bruden…

I lignelsen i Matt 22 benyttes det samme billede om brylluppet, og det fremgår tydeligt af denne lignelse, at den undersøgende retshandling finder sted før brylluppet. Kongen går før brylluppet ind for at se gæsterne og forvisse sig om, at alle er iført bryllupsklædningen, den pletfrie karakter, som er tvættet hvid i Lammets blod. (Matt 22,11; Åb 7,14)“ (Ellen White, Mod en bedre fremtid, s. 345-346). Efter sin død og opstandelse vendte brudgommen tilbage til sin faders hus for at ”gøre en plads rede“ (se Joh 14,2-3). De forbliver på jorden og gør sig rede til hans genkomst. Ved verdens ende vil han komme igen for at tage dem med sig til sin fars hus.

Åb 19,8 siger, at bruden af Kristus ”har fået givet at klæde sig“ i lysende rene linnedklæder. Det viser, at bryllupsgæsterne, som kommer ind i byen, ikke gør krav på nogen fortjeneste på grund af deres egne gerninger. De ”lysende rene linnedklæder“ repræsenterer ”de helliges retfærdige gerninger“ – gerninger, som var et resultat af deres forening med Kristus. Disse klæder symboliserer Kristi retfærdighed, og at hans folk ”holder fast ved Guds bud og troen på Jesus“ (Åb 14,12). Mens Jesus var på jorden, fortalte han en lignelse om et bryllup. En af gæsterne valgte at være iført sine egne klæder i stedet for den bryllupsklædning, som kongen havde sørget for. Den gæst blev kastet ud fra bryllupsfesten (Matt 22,1-14).

Åb 3,18 viser, at Kristi retfærdigheds klædning, øjensalve og Helligånden er de største behov, Guds sidste menighed har. Når Jesus tilbyder laodikæerne at ”købe“ disse gaver hos ham, viser det, at han beder om noget til gengæld for det, han tilbyder dem. Vi opgiver vores selvtilstrækkelighed og tillid til os selv i bytte for et liv i trofast lydighed mod Kristus og tillid til ham som vores eneste håb for frelse.

`Til at tænke over. Vi frelses ikke ved vores gerninger; men hvilke ”retfærdige gerninger“ gør du, som definerer det liv, du lever?`