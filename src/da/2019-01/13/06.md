---
title:  Det ny Jerusalem
date:  28/03/2019
---

Johannes beskriver dernæst hovedstaden på den nye jord, Det ny Jerusalem. Selv om det er et virkeligt sted beboet af virkelige mennesker, overgår Det ny Jerusalem og livet deri enhver jordisk beskrivelse (se 1 Kor 2,9).

`Læs Åb 21,9-21. Hvordan er Det ny Jerusalems ydre beskrevet?`

Det ny Jerusalem omtales som bruden, Lammets hustru. Det ny Jerusalem er det sted, Kristus forbereder for sit folk (Joh 14,1-3).

Byen er omgivet af en høj mur med tolv porte – tre på hver af de fire sider. Det giver adgang til byen fra alle sider. Dette henviser til byens universelle omfang. I Det ny Jerusalem har alle ubegrænset adgang til Guds nærværelse.

Byen beskrives videre som en perfekt kubus; den er 12.000 stadier lang, bred og høj. Den har 12 kanter. Dens omfang er derfor 144.000 stadier, som også er tallet på dem, der bliver forvandlet uden at smage døden, når Jesus kommer igen. I templet i Det Gamle Testamente var det allerhelligste en perfekt kubus (1 Kong 6,20). Det ny Jerusalem fungerer altså som centrum for tilbedelsen af Gud.

`Læs Åb 21,21-22,5. Hvad i beskrivelsen af byen minder om Edens have? Hvilken betydning har løftet om, at der ikke længere vil være nogen forbandelse i byen?`

Det mest fremtrædende ved Det ny Jerusalem er floden med livets vand, som vælder ud fra Guds trone (se 1 Mos 2,10). I modsætning til floden i Babylon, hvor Guds folk sad som fanger og længtes efter Jerusalem (Sl 137), finder Guds omvandrende folk fra alle tider deres hjem på bredden af livets flod i Det ny Jerusalem.

På begge sider af floden vokser livets træ med blade, der tjener til ”lægedom for folkeslagene“ (Åb 22,2). Denne lægedom handler ikke om sygdomme, for der vil ikke være nogen sygdom på den nye jord. Det handler om helbredelse af alle de sår, der blev skabt på grund af de skel og barrierer, der har revet mennesker fra hinanden ned igennem historien. De frelste fra alle tider og alle folkeslag tilhører nu Guds ene store familie.