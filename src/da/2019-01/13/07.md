---
title:  Til videre studium
date:  29/03/2019
---

Ellen White, Lys over hverdagen, 2. bind, ”Uden bryllupsklædning“ s. 112-127; Mod en bedre fremtid, ”Striden endt“ s. 536-548.

Åbenbaringsbogen afsluttes med det, der blev introduceret i begyndelsen: Jesu genkomst i kraft og herlighed og oprettelsen af Guds evige rige. Jesu genkomst, hvor han endelig vil blive forenet med sin brud, er bogens klimaks.

Men bogen ønsker ikke at sætte disse begivenheder i en urealistisk sammenhæng. Den første virkelighed er, at Jesus kommer snart. Den anden virkelighed er, at vi stadigvæk er her og venter på hans komme. Mens vi venter, må vi have en klar forståelse af budskabet i Åbenbaringsbogen. Det kan vi få ved at læse bogen om og om igen, indtil alle tings ende kommer. Åbenbaringsbogens budskaber minder os hele tiden om, at vi, mens vi venter, ikke skal se på denne verdens ting, men fæste vores blik på himlen og på ham, som er vores eneste håb. Kristus i Åbenbaringsbogen er svaret på alle menneskelige håb og længsler midt i alle livets gåder og uvished. Han har denne verdens og vores fremtid i sine hænder.

Bogen minder os også om, at inden verdens ende kommer, er vi blevet betroet opgaven med at forkynde til hele verden budskabet om, at han snart kommer igen. Vi skal ikke være passive, mens vi venter, men aktive. Både Ånden og bruden kalder: ”Kom!“ (Åb 22,17). Vi må tage del i dette kald. Det er de gode nyheder, som skal forkyndes for alle mennesker i hele verden.

**Spørgsmål til drøftelse**:

`1.	Tænk over de tusind år og dommen over de uretfærdige døde, der finder sted efter de tusind år. De frelste har tusind år til at få alle deres spørgsmål besvaret. Kun da vil Gud eksekvere den sidste dom over de fortabte. Hvad lærer den kendsgerning os om Gud?`

`2.	Åb 1,3 lover velsignelser til den, ”som læser op, og de, som hører profetiens ord og holder fast ved det, der står skrevet i den.“ Når vi nu afslutter vores studium, hvad har du opdaget, som du må høre og holde fast ved?`