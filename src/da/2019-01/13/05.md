---
title:  ”En ny himmel og en ny jord“
date:  27/03/2019
---

`Læs Åb 21,2-8 Åb 7,15-17 1 Mos 2. Efter syndens udslettelse vil jorden blive forvandlet til de frelstes hjem. Hvordan bliver den?`

I Åb 21,1 så Johannes ”en ny himmel og en ny jord.“ Bibelen henviser til tre himle: jordens atmosfære, stjernehimlen og det sted, hvor Gud bor (se 2 Kor 12,2). I Åb 21,1 handler det om jordens atmosfære. Den forurenede jord og himmel kan ikke overleve Guds nærhed (Åb 20,11). Ordet ny på græsk (kainos) henviser til noget af ny kvalitet, ikke ny af oprindelse eller tid. Denne planet vil blive renset i ild og genoprettet til sin oprindelige tilstand (2 Pet 3,10-13).

Det er især interessant, at det første, som Johannes lægger mærke til på den nye jord er, at der ikke er noget hav. Det faktum, at Johannes henviser til havet (i bestemt form), viser, at han sandsynligvis tænkte på det hav, der omgav ham på Patmos, og som var blevet et symbol på adskillelse og lidelse.

`Til at tænke over. Hvilke paralleller er der mellem beskrivelsen af den nye jord og Edens have?`

Et liv uden lidelse og død på en nyskabt jord garanteres af Guds tilstedeværelse hos sit folk. Denne tilstedeværelse viser sig i Det Nye Jerusalem og ”Guds bolig“, (Åb 21,3), hvor Gud vil bo hos sit folk. Guds tilstedeværelse gør i sandhed tilværelsen på den genoprettede jord til et paradis. Guds tilstedeværelse er en garanti for frihed fra lidelse: ingen tårer, død, sorg, skrig eller pine, som alt sammen er følger af synd. Med syndens udryddelse er ”det, der var før … forsvundet“ (Åb 21,4).

Denne tanke blev udtrykt af Marta og Maria, da Lazarus var død. ”Herre, havde du været her, var min bror ikke død“ (Joh 11,21. 23). Søstrene vidste, at døden ikke kunne eksistere i Kristi nærværelse. På samme måde vil Guds vedblivende tilstedeværelse på den nye jord sikre frihed fra den smerte og lidelse, som vi oplever i dette liv. Dette er det store håb, vi er lovet i Kristus, et håb der er beseglet med hans blod.

`Hvorfor er løftet om en ny tilværelse i en ny verden så central for alt det, vi tror? Hvad ville vores tro være værd, hvis vi ikke havde det håb?`