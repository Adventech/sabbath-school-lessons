---
title:  De tusind år
date:  26/03/2019
---

`Læs Åb 20,1-3 Jer 4,23-26. Hvilken tilstand befinder jorden sig i gennem de tusind år? På hvilken måde er Satan bundet af lænker?`

De tusind år begynder ved Jesu genkomst. På det tidspunkt bliver Satan og hans faldne engle bundet. Dette er også symbolsk; Satan bindes af omstændighederne. Plagerne har lagt jorden øde og udslettet dens onde beboere. Jorden befinder sig i en kaotisk tilstand, der minder om jorden før skabelsen (1 Mos 1,2). I den tilstand tjener jorden som Satans fængsel i de tusind år. Der er ingen mennesker at friste eller skade, så det eneste Satan og hans dæmoniske undersåtter kan gøre, er at overveje konsekvenserne af deres oprør mod Gud.

`Læs Åb 20,4-15. Hvor er de hellige i de tusind år?`

Åbenbaringsbogen viser os, at Guds folk vil tilbringe de tusind år i de himmelske boliger, som Kristus har gjort rede for dem (se Joh 14,1-3). Johannes ser, at de sidder på troner som konger og præster og dømmer verden. Jesus lovede sine disciple, at de skulle ”sidde på tolv troner og dømme Israels tolv stammer“ (Matt 19,28). Paulus sagde, at de hellige skulle dømme verden (1 Kor 6,2-3).

Denne dom handler om retfærdigheden i Guds handlinger. Ned igennem historien har Satan sået tvivl omkring Guds karakter og den måde, han har behandlet sine skabninger. I de tusind år lader Gud de frelste få adgang til historiens detaljer for at finde svar på alle de spørgsmål, der handler om retfærdigheden i alle Guds beslutninger, når det gælder dem, der går fortabt, og også de spørgsmål, der handler om, hvordan han har ledet de helliges egne liv. Ved afslutningen af de tusind år vil alle spørgsmål omkring Guds retfærdighed for evigt være afgjort. Uden skygge af tvivl vil Guds folk være i stand til at se, at Satans anklager var uberettigede. De er nu rede til at være vidner til Guds udøvelse af retfærdighed ved den afsluttende dom over de onde.

`Til at tænke over. Hvem af os har ikke spørgsmål – vanskelige spørgsmål – som vi nu ikke kan besvare? Hvad fortæller det os om Guds karakter, at han en dag vil give os alle svarene?`