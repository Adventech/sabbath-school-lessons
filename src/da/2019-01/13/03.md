---
title:  Harmagedon afsluttes
date:  25/03/2019
---

`Læs Åb 19,11-16. Hvilket navn har rytteren på den hvide hest? Hvad betyder det, at der kommer et skarpt sværd ud af hans mund? Hvad fortæller det os om, hvordan vi kan være på den sejrende side til sidst?`

Dette er en beskrivelse af Jesu andet komme, opfyldelsen af det løfte, som troende ned igennem alle tidsaldre har længtes efter. Ligesom Jesus har hans folk baseret deres tro på Guds Ord. Åb 19,11-16 er kulminationen på Jesu mange sejre: Jesus besejrede Satan i himlen; han besejrede Satan i ørkenen; han besejrede Satan på korset; og han vil besejre ham ved sin genkomst.

”Snart kommer der en lille sort sky til syne i øst, omtrent halvt så stor som en mands hånd. Det er den sky, der omgiver Frelseren, og som på afstand ser ud til at være hyllet i mørke. Guds folk ved, at dette er Menneskesønnens tegn. I højtidelig tavshed stirrer de på skyen, som den nærmer sig jorden og bliver lysere og mere strålende, indtil den er en stor, hvid sky, der forneden stråler som en fortærende ild, og øverst er omsluttet af pagtens regnbue. Jesus kommer som en mægtig sejrherre – ikke som en ‘smerternes mand’ for at drikke skammens og smertens bitre kalk – men som himlens og jordens sejrherre kommer han for at dømme levende og døde. ‘Tro og Sanddru’ hedder han. ‘Han dømmer og strider med retfærdighed’. Og ‘hærene i himlen fulgte ham’ (Åb 19,11. 14). En utallig engleskare følger ham med hymner af himmelsk velklang. Hele himmelhvælvingen synes fyldt af strålende skikkelser – ‘tusind tusinder og titusind titusinder’. Ingen menneskelig pen kan beskrive denne scene, intet menneskeligt sind kan fatte dens pragt“ (Ellen White, Mod en bedre fremtid, s. 518).

I 2 Thess 1,8-10 giver Paulus en anden beskrivelse af Kristi endelige sejr ved hans genkomst, hvor alle verdslige og religiøse magter, som havde slået sig sammen imod ham, bliver ødelagt, og hans folk for evigt bliver befriet.

`Til at tænke over. Åb 19 beskriver to måltider, et i vers 9 og et andet i vers 17-18. Ved det ene spiser man; ved det andet bliver man spist. Det er svært at forestille sig en større kontrast mellem det, der står på spil for hvert eneste menneske i den store strid. Hvad fortæller dette billede om, hvor alvorligt vi bør tage vores tro og den opgave, vores tro kalder os til at tage del i?`