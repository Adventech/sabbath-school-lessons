---
title:  Artaxerxes’ befaling
date:  02/10/2019
---

`Læs Ezra 7,11-28. Hvad indeholdt kongens befaling? Hvorfor var disse instrukser vigtige for Israels folk?`

Artaxerxes’ bekendtgørelse ligner Kyros’ første befaling. Kongen råder alle, som er villige, især mennesker af præstelig herkomst, til at rejse til Jerusalem. Ifølge de historiske Murashu-dokumenter forblev hovedparten af jøderne i Persien. Det ser vi bl.a. i historien om Ester. Der var også mange, som havde ventet på muligheden for at starte et nyt liv i deres forfædres hjemland. Kongen rettede de fleste af sine kommentarer til skatmestrene i sit territorium. De skulle sørge for, at Ezra fik alt, hvad han havde brug for til genopbygningen af byen og til at ”smykke Herrens hus“ (Ezra 7,27). I sidste ende overdrog kongen Ezra ansvaret for at oprette et retssystem, så både Guds lov og landets (persiske) love blev overholdt. Lov og orden, som denne befaling ville oprette, er vigtig for ethvert samfund. Og kongen gjorde det lettere for Ezra og israelitterne at genoprette deres hjemland.

Er kongens bekymring omkring genrejsningen af byen og templet et tegn på, at han troede på Ezras Gud? Artaxerxes kalder Gud ”Israels Gud, der har sin bolig i Jerusalem“ (Ezra 7,15). Den måde, kongen omtaler Israels Gud på, antyder, at han kun så Herren som enhver anden lokal gud, der skulle tilfredsstilles med gaver. Han ønskede ikke, at denne lokale gud skulle blive vred på ham og hans sønner (Ezra 7,23). Vi bør også bemærke, at netop i dette år, i 457 f.Kr., var der et egyptisk oprør imod det persiske styre. Det er derfor sandsynligt, at kongens venlighed skulle sikre ham troskab fra provinsen Juda.

På trods af sin forbindelse med både Ezra og Nehemias kom kongen desværre ikke til at tro på og tilbede Gud. I hvert fald er der intet i teksten, der antyder det. Men beretningen viser, at Gud også kan bruge uomvendte mennesker til at udføre sin vilje på jorden.

`Til at tænke over. Hvordan kan vi midt i sorg og lidelse lære at stole på Guds overherredømme i verden, som vi ser det i denne beretning?`