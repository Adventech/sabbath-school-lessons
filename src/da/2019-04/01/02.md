---
title:  De første landflygtiges hjemkomst
date:  29/09/2019
---

`Læs Jer 25,11-12; 29,10 Dan 9,1-2. Hvornår fandt de første landflygtiges hjemkomst sted? Hvilken profeti gik i opfyldelse?`

Herren øvede indflydelse på Kyros, så han tillod den første hjemrejse som en opfyldelse af Jeremias’ 70-års profeti. Jeremias havde skrevet, at Judas land under Babylons herredømme skulle ligge øde i 70 år. Dette skete fra 606/605 til 537/538 f.Kr. Men så ville Gud igen åbne dørene, så de landflygtige kunne vende tilbage. Da Daniel studerede Jeremias’ skrifter, gik det op for ham, at tiden var kommet til denne lovede hjemrejse.

I Dan 9 er profeten urolig, fordi de 70 år næsten var omme; men der var tilsyneladende ingen forandring, og det nye persiske verdensrige var nu ved magten. Han sørgede og henvendte sig til Gud. Han bad om nåde og om, at Guds løfter skulle gå i opfyldelse. I det samme kapitel (Dan 9,24-27) forsikrer Gud Daniel om, at han ser alt og har styr på fremtiden. Der vil komme en befrier, som vil dø for folkets synd, bringe retfærdighed og bringe offersystemet til ophør. Hvad Gud i virkeligheden siger, er: ”Daniel, lad være med at bekymre dig. Da det er helt sikkert, at den sande befrier (Jesus) skal komme, vil jeg også sende en befrier for jer nu.“ Kort tid derefter blev Kyros, Persiens konge, bevæget af Gud til at befale, at de landflygtige skulle frigives. Gud holder altid sine løfter.

Ezra 1 gengiver kong Kyros’ bekendtgørelse om, at Israels folk var fri til at vende tilbage til Jerusalem og bygge Herrens hus. Denne befaling blev sandsynligvis givet i år 538 f.Kr. Og Kyros lod dem ikke alene rejse. Han sørgede også for, at de vendte hjem med gaver og dyr til offerbrug, deriblandt de oprindelige kar fra templet, som var blevet stjålet af Nebukadnesar. Denne begivenhed minder om israelitternes udvandring fra Egypten mange år tidligere, da Gud også påvirkede egypterne til at give dem afskedsgaver. Den første gruppe, som vendte tilbage til Juda, talte ca. 50.000 mennesker.

`Til at tænke over. Hvilke andre historiske profetier er gået i opfyldelse, nøjagtigt som Guds Ord har lovet? Hvilken virkning har sådanne opfyldte profetier på vores tillid i dag til Guds løfter om fremtiden?`