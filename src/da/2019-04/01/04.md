---
title:  Den anden hjemrejse for landflygtige
date:  01/10/2019
---

I Ezra 7,1-10 og 8,1-14 ser vi, at kong Artaxerxes I tillod Ezra at vende tilbage til Jerusalem (i år 457 f.Kr.) og tage alle dem med sig, der havde lyst til at vende tilbage. Vi ved ikke ret meget om forholdet mellem kongen og Ezra, eller om Ezra gjorde tjeneste ved hoffet. Ezra 8 giver en liste over overhovederne for de familier, der vendte tilbage. Den begynder med præsterne, derefter den kongelige slægt, og ender med den generelle jødiske befolkning. Tolv familier nævnes specifikt. Det kan give os det indtryk, at dette er en bevidst påmindelse om Israels 12 stammer.

Afsnittet optegner omkring 1500 mænd, et antal på ca. 5.000-6.000, når man medregner kvinder og børn. Dette var en meget mindre gruppe end den første, som var vendt tilbage med Zerub-babel og Jeshua.

`Læs Ezra 7,1-10. Hvad lærer det os om Ezra?`

Ezra er skriftlærd af præsteslægt. Som præst er han en af Moses’ bror Arons efterkommere, som var den første præst i Israel som nation. Vi ser af Ezras bog, at Ezra havde en enestående betydning, og dette bekræftes også af jødisk tradition. Vi ved ikke, om Ezra gjorde tjeneste som skriftlærd ved kong Artaxerxes’ hof. Beskrivelsen af ham som skriftlærd kan derfor enten henvise til hans tidligere ansvarsområde eller til hans evner, som han begynder at anvende efter sin ankomst til Juda. Men Ezra må have haft en eller anden høj stilling tæt på kongen, ellers ville denne ikke have sendt ham af sted som leder for ekspeditionen.

I Ezra 7,6.10 omtales Ezra som skriftlærd og velbevandret. Det ord, der er oversat med ”velbevandret“, betyder bogstaveligt ”hurtig“, og antyder, at han som person var hurtig både i opfattelsen og anvendelsen af den information, han tilegnede sig. Ezra var kvik; han var kendt for sin kundskab og skarpsindighed, når det gjaldt Guds lov. Det faktum, at kongen valgte Ezra til at føre israelitterne tilbage til Juda er desuden en anerkendelse af Ezras mod og lederevner.

`Til at tænke over. Læg mærke til, at Ezra havde sat sig for at granske Herrens lov (Ezra 7,10). Gør vi det i dag?`