---
title:  En oversigt over konger og begivenheder
date:  30/09/2019
---

Den første gruppe af hjemvendte fik til opgave at genopbygge Guds tempel. I en senere lektie vil vi se på modstanden mod at bygge templet. Her vil vi se på den persiske kongerække under templets langvarige opførelse og genopbygningen af Jerusalem. Det er vigtigt at kende historien bag beretningerne i Ezra og Nehemias; for den giver os en dybere forståelse af deres budskaber.

`Læs Ezra 4,1-7. Hvem var de forskellige konger, som omtales i den periode, hvor der var modstand mod at genopbygge templet?`

Her er en kronologisk liste over persiske konger, som har forbindelse med Ezras og Nehemias’ bøger. Den begynder med Kyros, som grundlagde det persiske rige og besejrede Babylon i 539 f.Kr.

Kyros II ”den store“ (559-530 f.Kr.)

Kambyses II (530-522 f.Kr.)

Dareios I (522-486 f.Kr.)

Xerxes I (485-465 f.Kr.) (også kendt fra Esters Bog som Ahasverus)

Artaxerxes I (465-424 f.Kr.)

I vores studium af disse bøger er det vigtigt at huske, at disse konger ikke omtales i kronologisk rækkefølge i Ezras Bog. For eksempel er Ezra 4,6-24 indskudte vers, og kapitel 5 fortsætter beretningen om modstanden mod templets genopbygning. Det betyder, at de breve, som involverer Xerxes I (Ahasverus) og Artaxerxes I, som beskrives i Ezra 4, blev skrevet efter de begivenheder, der omtales i kapitel 5 og 6 og handler om Darius I. Denne rækkefølge kan virke forvirrende for læserne, og det kan være årsagen til noget af den forvirring, man har haft ned igennem århundrederne med hensyn til disse bøger. At kende begivenhedernes rigtige rækkefølge vil gøre det lettere at forstå budskaberne i Ezra og Nehemias.

`Til at tænke over. Hvor ofte har du fundet ting i Bibelen, som har forvirret dig? Hvordan kan vi lære at have tillid til Gud og hans ord, selv om vi finder ting, der ikke synes at give mening? Hvorfor er det vigtigt? (Se Es 55,8-9.)`