---
title:  Betydningen af uddannelse
date:  03/10/2019
---

`Læs Ezra 7,6.10. Hvad lærer disse vers os om betydningen af den rigtige religiøse uddannelse?`

Ezras helhjertede overgivelse til Gud og hans beslutning om at studere, praktisere og undervise Guds ord (Ezra 7,6.10) forberedte ham for en større opgave i Israel. Bibelens tekst siger, at han havde sat sig for at granske Herrens lov og følge den og lære Israel lov og ret.

Ellen White giver os en vigtig kommentar: ”Ezra var efterkommer af Aron og var blevet uddannet til præst. Han havde suppleret sin uddannelse ved at sætte sig ind i tegnsudlæggernes, astrologernes og de medo-persiske vismænds skrifter. Men han var ikke tilfreds med sin åndelige erfaring. Han længtes efter at komme fuldstændig i harmoni med Gud og få visdom til at gøre Guds vilje. Derfor vendte han sit hjerte til ‘at granske Herrens lov og følge den’ (Ezra 7,10). Han satte sig især omhyggeligt ind i Guds folks historie ved at læse profeternes og kongernes skrifter. Han studerede Bibelens historiske og poetiske afsnit for at få klarhed over, hvorfor Herren havde tilladt, at Jerusalem var blevet ødelagt og hans folk ført til et hedensk land som fanger …

Ezras bestræbelser på at skabe ny interesse for studiet af de hellige skrifter satte varige spor, fordi han gjorde det til sin livsopgave at værne om og omhyggeligt afskrive disse skrifter. Han samlede så mange eksemplarer af loven, som han kunne, og sørgede for, at de blev afskrevet og delt ud. Det rene ord, som således blev fordelt blandt et stort antal mennesker, spredte uvurderlige oplysninger.“ (Ellen White, Profeter og konger, s. 296, 297).

Læg mærke til, at selv om Ezra havde lært hedningernes visdom, så han, at den ikke var rigtig. Han søgte derfor at finde sandheden fra sandhedens kilde, som var Guds Ord og Herrens lov. Han var nødt til at tage afstand fra meget af det, han havde lært på verdens universiteter; for meget af det, de lærte, var uden tvivl forkert. Hvor meget kunne ”tegnsudlæggernes, astrologernes og de medisk-persiske vismænds skrifter“ egentlig hjælpe ham?

`Til at tænke over. Hvordan kan det være nødvendigt for os i dag at tage afstand fra en hel del af det, vi har lært af ”verden“?`