---
title:  Løfter
date:  20/11/2019
---

`Læs Neh 10,31-40. Hvilke fire ting lovede israelitterne at gøre som en del af den fornyede pagt?`

Folket lovede følgende:

1.	Ingen blandede ægteskaber (intet ægteskab med en person, som kunne lede en til afgudsdyrkelse).
2.	Ægte sabbatsfejring (ingen distraktioner gennem handel).
3.	Eftergivelse af gæld og fejring af sabbatsåret for at hjælpe de fattige og give dem frihed.
4.	Økonomisk støtte til templet, dets tjenester og personale ved at bringe førstegrøde, de førstefødte og tiende, og dermed sikre, at sand gudstjeneste kunne blive ved.
De tre første løfter havde at gøre med forholdet til andre (ægteskab og eftergivelse af gæld) og til Gud (sabbatten). Det sidste løfte (Neh 10,33-40) handlede om tempelanordningerne.

Det var forsamlingens hensigt at vise, at de gik ind for pagten og derfor ville iværksætte praktiske forordninger, som kunne opbygge deres forhold til Gud og til andre. Selv om de ikke altid overholdt pagten fuldkomment, forstod de, at rigtige vaner og skikke ville have indflydelse på fremtiden. Hvis Israel som nation skulle gå den rette vej, var de nødt til at indføre skikke og vaner, som ville hjælpe dem til at nå målet. Hvis de ønskede at have et nært forhold til Gud, var det at gøre sabbatten betydningsfuld og vedligeholde templet og dets tjeneste skridt i den rigtige retning.

Desværre overholdt de ikke deres løfter særlig godt. Det ser vi i de sidste kapitler i Nehemias’ Bog. Men selv om ikke alle holdt deres løfter, gjorde nogle eller mange af dem det. Med Guds hjælp og ved at fokusere på ham kan vi udvikle de rette vaner og holde os på den rette vej.

`Til at tænke over. ”Gennem den rette brug af viljen kan der foretages en fuldstændig ændring af dit liv. Ved at give din vilje til Kristus forener du dig med den magt, som står over alle magter og myndigheder. Du vil få styrke fra oven til at holde dig på sikker kurs, og på denne måde vil du gennem stadig overgivelse til Gud være i stand til at leve det nye liv, troens liv.“ (Ellen White, Steps to Christ, p. 47).`