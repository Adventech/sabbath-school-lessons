---
title:  Templet
date:  21/11/2019
---

`Til at tænke over. Se på teksten igen. Hvorfor var tjenesterne i templet så vigtige for israelitterne, sådan som det fremgår af udtalelsen: ”Vi vil ikke svigte vor Guds hus“. Hvorfor var templet så vigtigt for deres tro som et hele? Se også Hebr 8,1-7.`

Israelitterne lovede at tage vare på templet. Selv om de var en lille gruppe, som økonomisk var undertrykket af kongerne, besluttede de, at det var nødvendigt at give af det lidt, de havde, så templet kunne blomstre og ikke kun lige overleve. De valgte derfor at give en tredjedel sekel om året til tjenesten i templet i stedet for kun, når der foregik en folketælling, som loven påbød. Folket så behovet for at gå længere end det, der var krævet. Derudover blev de enige om at kaste lod mellem forskellige familier om, hvem der skulle sørge for brændet til alteret. De indså, at uden organisation ville tjenesterne gradvist ophøre.

Førstegrøden, de førstefødte, tiende og gaver var sider ved tempeltjenesten, som sørgede for præsternes og levitternes tjeneste. En tiendedel af alt skulle gå til levitterne. De førstefødte blev frikøbt med penge, som blev lagt til det, som levitterne modtog. Men en tiendedel af levitternes tiende gik til præsterne.

Templet tjente som Israels folks pulsslag. Det stod så centralt i deres tro, at den største tragedie skete, da Nebukadnesar rev templet ned og førte de hellige kar til Babylon.

Når templet blev styret godt, gav det nationen et levende, åndeligt liv. Det pegede folket hen til den endelige løsning på syndens problem, som blev illustreret ved, at et lam døde. Da Jesus døde på korset, blev den løsning virkeliggjort (Rom 5,5-10). Gennem den årlige fejring af den store forsoningsdag lærte folket også, at Gud har en plan, hvor synd og ondskab for altid bliver fjernet. Templet havde med andre ord til hensigt at åbenbare hele frelsesplanen for folket. De lærdomme, vi kan få ved at studere tjenesterne i helligdommen, er enorme og nødvendige for at give os et større billede af Guds karakter og en større forståelse af frelsesplanen.

`”For Kristus Jesus kom til verden for at frelse syndere, og af dem er jeg den største“ (1 Tim 1,15). Hvori bestod Paulus’ håb, og hvordan kan det også blive vores?`