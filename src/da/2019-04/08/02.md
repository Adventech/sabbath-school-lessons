---
title:  Tanken med pagten
date:  17/11/2019
---

`Læs Neh 9,36-10,30. Hvem opretter denne pagt, og hvorfor gør de det?`

Selv om det kun var lederne, der underskrev dokumentet, siger teksten tydeligt, at ”resten af folket … gik ind under forbandelseseden om at følge Guds lov“ (Neh 10,28-29). Hvad var der ved pagten, der fik alle til at ønske at indgå en aftale med Gud? For at finde svaret bliver vi nødt til at gå helt tilbage til begyndelsen og forstå den bibelske opfattelse af begrebet pagt.

Pagten var vigtig; for den var en del af Guds historie om hans forhold til den faldne menneskehed. Den viste Guds længsel efter et personligt forhold til mennesker. Det gav også mennesker mulighed for at udtrykke deres ønske om at være overgivet til Gud.

Bibelens skabelseshistorie i Første Mosebog 1 og 2 fortæller ikke kun om skabelsen af de første mennesker, men også om deres forhold til Gud og til hinanden. Men synden kom ind i verden og ødelagde alle disse forhold. Synd er skabelsens modsætning og fører til ødelæggelse og død.

Adams slægtstavle ender med at deles, idet Kain vælger det onde (1 Mos 4,8-19) og Set vælger Gud (1 Mos 5,3-24). Kains slægt kulminerer med Lemek (1 Mos 4,17-19), som i det syvende slægtled efter Adam indførte flerkoneri. Vold og hævn på Kains side står i modsætning til trofastheden i Sets slægt. I Sets slægtstavle er den syvende Enok, som i modsætning til Lemek ”vandrede med Gud“ (1 Mos 5,24) og blev taget op til himlen.

Desværre gik verden mere ind for ondskab end for Gud, og der kom et tidspunkt, hvor antallet af de trofaste var meget lille. Snart ville der måske ikke være flere tilbage, hvorigennem Gud kunne opfylde sit løfte om at sende det lovede afkom for at frelse menneskene. På det tidspunkt greb Gud ind med syndfloden. Men syndfloden stod også i modsætning til skabelsen; den betød en ødelæggelse af liv. Gud ødelagde dog kun det, som menneskene allerede havde ødelagt (1 Mos 6,11-13).

`Til at tænke over. Har du selv personligt oplevet, at syndens ødelæggende kraft er virkelig? Hvilken kraft kan som den eneste modstå synden? Hvordan tilegner vi os denne kraft?`