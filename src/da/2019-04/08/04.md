---
title:  Pagternes opbygning
date:  19/11/2019
---

Bibelforskere er enige om, at bibelske pagter har en typisk opbygning. Dette kan man også se i pagter, der blev indgået blandt oldtidens hittitter. Gud kommunikerede med folket på en måde, som de i deres kultur havde særlige forudsætninger for at forstå.

De pagter, der blev oprettet på det gamle Israels tid, indeholdt følgende elementer: indledning (hvem Gud er), historisk baggrund (tidligere forhold defineres); betingelser eller love; velsignelser og forbandelser; vidner; særlige forhold eller tegn på pagten. Det bør derfor ikke være nogen overraskelse, at Gud benyttede noget lignende i sin kommunikation med sit folk dengang. Han benyttede det, de kendte til.

Hele 5 Mosebog er for eksempel skrevet som en pagt; for Moses indbyder Guds folk til at indgå i et nyt pagtsforhold med deres Gud. Den udtrykker pagten på følgende måder: (1) Indledning (5 Mos 1,1-5); (2) historisk baggrund (5 Mos 1,6-4,43); (3) betingelser eller love (5 Mos 4,44-26,19); (4) velsignelser og forbandelser (5 Mos 27-30); (5) vidner (5 Mos 30,19); og til sidst særlige forhold eller bestemmelser (5 Mos 31,9-13).

`Læs Jos 24. Hvordan finder vi den samme pagtsopbygning i dette kapitel?`

Det samme er tilfældet med fornyelsen af pagten under Josva.

Først er der en indledning, hvor Gud præsenterer sig som ”Herren, Israels Gud“ (Jos 24,2). Dernæst følger en lang historisk beskrivelse, hvor Josva minder folket om, hvad Gud har gjort for dem i fortiden (Jos 24,3-13). Efter denne historiske baggrund specificeres betingelser eller love (Jos 24,14-15. 23), velsignelser og forbandelser omtales (Jos 24,19-20), vidner nævnes (Jos 24,22.27) og særlige tegn på pagten omtales (Jos 24,25-26). I dette tilfælde blev denne grundlæggende type på en pagt brugt for at kommunikere med Israel og vise dem, ikke kun Guds ledelse i deres fortid, men også, hvad der blev krævet af dem for at overholde deres del af pagten.

`Til at tænke over. Læs Jos 24,15. Hvilket princip ser vi her, som vi selv kan benytte i dag?`