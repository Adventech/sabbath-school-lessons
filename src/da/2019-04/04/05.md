---
title:  Nehemias griber ind – 444 f.Kr
date:  23/10/2019
---

`Læs Neh 3,33-4,17. Hvad gjorde jøderne under Nehemias’ ledelse for at trodse modstanden? Hvorfor var det vigtigt for dem at forberede sig på kamp frem for kun at være passive og regne med, at Gud ville beskytte dem?`

Efter mange afbrydelser begyndte folket at arbejde igen. De bad, og så opstillede Nehemias en aktiv vagt. Folket skiftedes til at arbejde og holde vagt både dag og nat for at være forberedt på ethvert eventuelt angreb. Nehemias organiserede også folket omkring muren med våben, så hver familie var parate til kamp. I tillæg opdelte han sine tjenere i to grupper, hvor den ene gruppe arbejdede, mens den anden med våben holdt vagt. Der blev også på en særlig måde sørget for dem, der arbejdede på byens mur; for de stod nærmest enhver fare, der måtte komme. Hver af bygningsmændene holdt et sværd i den ene hånd, mens de med den anden lagde mursten og mørtel på muren. De var parate til at møde modstand. De gjorde deres del; Gud gjorde resten. Nehemias’ tro på Guds beskyttelse er inspirerende. Men han lænede sig ikke tilbage i sofaen og forventede, at Gud skulle gøre det hele. Han forberedte sig så grundigt som muligt.

De to sætninger ”Vær ikke bange for dem! Husk på den store og frygtindgydende Herre, og kæmp for jeres brødre, jeres sønner, døtre, koner og jeres hjem!“ (Neh 4,8) og ”Vor Gud vil kæmpe for os!“ (Neh 4,14) er nogle af de mest inspirerende udtalelser i hele Bibelen.

Jøderne kunne endnu en gang have standset byggeriet på grund af den vedvarende modstand; men i stedet for at blive overmandet af frygt holdt de denne gang fast i løftet om, at Gud ville kæmpe for dem. Når vi møder modstand for Guds navns skyld, for vores tro, eller for det, Gud kalder os til at gøre, bør vi huske, at ”vor Gud vil kæmpe for os.“

Det gik til sidst op for jøderne, at Herren stod bag det, de var i gang med, og dette gav dem mod til at gå videre med arbejdet.

`Til at tænke over. Hvorfor er det så betydningsfuldt at vide, at det du gør, er Guds vilje? Et vigtigt spørgsmål at stille er: Hvordan ved jeg, at det, jeg gør, er Guds vilje?`