---
title:  At gøre et ”stort arbejde“
date:  24/10/2019
---

`Læs Neh 6,1-13. Hvorfor betragter Nehemias det arbejde, han gør i Jerusalem, som et ”stort arbejde“ (Neh 6,3)? Hvilke forsøg blev der denne gang gjort på at standse ham?`

Kapitel 6 beskriver mange forsøg på at tage Nehemias’ liv. Sanballat og Geshem blev ved med at sende breve til Nehemias for at få ham til at komme til dem under påskud af et møde. Men mødet skulle finde sted i Ono-dalen, som lå på fjendens område, og det røbede dermed deres egentlige hensigt med indbydelsen. Sanballat, Tobija og Geshem så en mulighed, som kun ville vare, indtil muren var færdigbygget og portene lukket. Jøderne var under perserkongens beskyttelse. Derfor kunne deres fjender ikke vinde over dem ved et direkte angreb. Men hvis de kunne fjerne lederen, ville de forsinke fremgangen eller til og med permanent standse jøderne. De gav ikke op. Selv om Nehemias ikke svarede, blev de ved med at forsøge. Det må have været frustrerende for Nehemias at møde modstand allevegne. Han svarer dem ved at erklære: ”Det er et stort arbejde, jeg er i gang med“ (Neh 6,3).

Efter verdens målestok var Nehemias’ arbejde som kongens mundskænk et stort arbejde. Det var prestigefyldt og en af de højeste stillinger i landet, hvor han gjorde tjeneste som kongens rådgiver. Men at bygge en by, som lå i ruiner, havde ingen tilsyneladende verdslig betydning. Kalder han det et stort arbejde? Nehemias betragtede sit arbejde for Gud som større og vigtigere, fordi han var klar over, at Guds navns ære stod på spil i Jerusalem.

Da Gud indstiftede helligdomstjenesten, oprettede han også præsteskabet. For at helligdommen i folkets øjne skulle være helligt og specielt, tillod han kun præsterne at udføre tjeneste inde i templet. På egen hånd har vi svært ved at se Guds hellighed. Gud instruerede israelitterne om, at de skulle komme ind i Guds nærhed med ærefrygt. Nehemias vidste, at templets forgårde var for alle; men det var de indre rum ikke. Da Shemaja foreslog, at de skulle mødes inde i templet, viste han sig ikke alene som en falsk profet ved at foreslå noget, der gik direkte imod Guds befalinger, men han afslørede også sig selv som en forræder.

`Til at tænke over. Hvordan kan vi i vores tid, uden en jordisk helligdom, bevare en opfattelse af Guds hellighed? Hvordan er vores erkendelse af Guds hellighed, i modsætning til vores egen syndighed, med til at lede os til korset?`