---
title:  Arbejdet går i stå
date:  22/10/2019
---

`Læs Ezra 4,6-27. Hvad gjorde ”fjenderne“ for at standse arbejdet i Jerusalem?`

”Landets folk“ skrev anklageskrifter mod jøderne og deres arbejde først til kong Dareios (Ezra 5 og 6), dernæst til kong Xerxes (Ahasverus) så vel som til Artaxerxes. De gjorde alt, hvad de kunne for at standse arbejdet i Jerusalem.

Folkene i de omkringliggende nationer hævdede, at hvis byen blev genopbygget, ville kongen miste sin magt over den; for Jerusalem havde i fortiden altid været et sted, hvor der var oprør og problemer. Desværre blev kong Artaxerxes lokket til at tro, at jøderne kun byggede, fordi de ønskede at opnå deres uafhængighed og dermed ægge til oprør. Han befalede, at arbejdet skulle ophøre, og folkene sendte en hær, som skulle forhindre videre genrejsning af byen. Denne voldsomme fremgangsmåde standsede Guds værk.

`Læs Ezra 4,23-24. Hvorfor holdt jøderne op med at bygge? Vidste de ikke, at Gud ønskede, at de skulle genopbygge byen? Hvad kom der i vejen?`

Det er tydeligt, at jøderne var klar over, at Gud havde kaldt dem til at genopbygge byen og templet, men på grund af den stærke modstand var de bange. Måske brugte de undskyldninger som ”Dette er nok ikke det rette tidspunkt,“ eller ”Hvis dette virkelig var, hvad Gud ønskede, at vi skulle gøre, ville han have sørget for en løsning,“ eller ”Måske var det slet ikke meningen, at vi skulle komme tilbage.“ Når der kommer forhindringer mod det arbejde, vi tror, Gud har kaldt os til, har vi en tendens til at sætte spørgsmålstegn ved og tvivle på Guds ledelse. Vi har let ved at overbevise os selv om, at vi tog fejl. Frygt kan lamme vores sind, og vores tanker vender sig til fortvivlelse og hjælpeløshed i stedet for at fokusere på Guds magt.

`Til at tænke over. Har du oplevet noget lignende, hvor du var overbevist om, at Gud havde kaldt dig til at gøre noget, og du blev fyldt af tvivl, da du mødte vanskeligheder? Tænk fx på Johannes Døberen. Hvad har du lært af din erfaring?`