---
title:  Opmuntring fra profeter
date:  21/10/2019
---

Desværre blev folket bange på grund af den modstand, de mødte fra de omkringliggende folk. Ezra 4 til 6 beskriver, hvordan denne frygt fik dem til at holde igen med arbejdet på at bygge templet.

Som vi tidligere har nævnt er Ezra 4,6-6,22 ikke skrevet i kronologisk orden. Derfor vil vi se på kapitel 5 før kapitel 4.

`Læs Ezra 5,1-5. Hvorfor sendte Gud profeterne Haggaj og Zakarias til jøderne? Hvad blev resultatet af deres profetgerning?`

Jøderne var holdt op med at bygge, fordi de var bange. Gud havde sendt dem til Juda for at genopbygge templet og byen, og han havde en plan. Men de var bange, så Gud var nødt til at gøre noget for at opmuntre dem. Derfor kaldte han to profeter til at gribe ind. Menneskelig modstand kan ikke standse Gud. Selv om jøderne var med til at fremkalde denne modstand med deres egne handlinger, forlod Gud dem ikke. Han arbejdede gennem profeterne for at motivere og anspore dem til handling igen.

`Læs Haggaj 1. Hvilket budskab gav han folket, og hvad kan vi lære af det?`

”Herren sendte profeterne Haggaj og Zakarias, for at de skulle imødegå krisen. I gribende vidnesbyrd lod disse udvalgte sendebud folket forstå, hvad der var årsagen til deres vanskeligheder. Profeterne sagde, at folkets mangel på timelig fremgang skyldtes, at de havde undladt at sætte Guds sags interesser i første række. Hvis israelitterne havde æret Gud, hvis de havde vist ham den respekt, som tilkom ham, og givet deres ærbødighed til kende ved at bygge hans hus først, ville han have været med dem og velsignet dem.“ (Ellen White, Profeter og konger, s. 279).