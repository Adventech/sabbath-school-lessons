---
title:  Modstanden begynder
date:  20/10/2019
---

`Læs Ezra 4,1-5. Hvorfor tror du, at israelitternes rest nægtede at modtage hjælp fra andre folk til at genopbygge templet?`

På overfladen ligner tilbuddet en venlighed fra de hjemvendtes naboer. Så hvorfor afslog de hjælpen? Vi finder til dels svaret i teksten selv. Judas og Benjamins ”fjender“ tilbød at hjælpe. Fjender? Dette giver et hint om, hvorfor israelitterne reagerede, som de gjorde.

Men hvorfor blev folket kaldt ”fjender“? 2 Kong 17,24-41 forklarer, at disse mennesker var blevet importeret fra andre nationer til Samaria og de omkringliggende egne, efter at israelitterne fra det nordlige rige blev ført i landflygtighed. Kongen i Assyrien sendte dem præster, som skulle lære dem, hvordan de skulle tilbede landets Gud, det vil sige Israels Gud. Men resultatet af denne blanding af religioner førte til, at de også tilbad de kana’anæiske guder. Den israelitiske rest var bange for, at afgudsdyrkelsen ville finde vej ind i deres tilbedelse i templet. Det bedste og mest fornuftige var derfor at gøre, som de gjorde, altså at sige ”nej tak“.

Vi må også huske, hvorfor israelitterne var blevet ført til Babylon. Deres forfædre var konstant gået på kompromis med de hedenske religioner omkring dem. Det havde ført til templets ødelæggelse og deres landflygtighed. Da de nu var i gang med at bygge et nyt tempel, var det sidste, de ønskede, sandsynligvis at komme for tæt på de omkringliggende folkegrupper.

`Læs Ezra 4,4-5. Hvad ellers i teksten fortæller os, hvorfor det var rigtigt af dem at nægte at modtage hjælpen?`

`Til at tænke over. Tænk over, hvor let det ville have været for dem at finde gode grunde til at modtage denne hjælp. Hvad siger 2 Kor 6,14, som er relevant i denne sammenhæng?`