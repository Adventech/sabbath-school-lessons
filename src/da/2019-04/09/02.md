---
title:  Historiens Gud
date:  24/11/2019
---

`Læs Ezra 1,9-11 Dan 1,1-2. Hvordan hjælper teksten fra Daniels Bog os til at forstå, hvad Ezra henviste til?`

Læg mærke til, at der er mange detaljer i Ezras Bog, mens Daniel giver os en bredere oversigt. Samlet viser disse vers, at Gud styrer det hele.

”Nationernes historie taler til os i dag. Gud har tildelt hver eneste nation og hvert enkelt menneske en plads i sin store plan. I dag bliver både mennesker og nationer prøvet med det lod, som han, der aldrig tager fejl, holder i sin hånd. Alle afgør selv deres skæbne, og Gud holder kontrol med alt for at gennemføre sin vilje“ (Ellen White, Profeter og konger, s. 259).

`Læs Daniel 5. Hvad lærer dette kapitel os om dommen over Belshassar?`

Babylon faldt i oktober 539 f.Kr., da Kyros, den medisk-persiske hærs konge, indtog landet. Belshassar, som fejlagtigt stolede på sin medgang, luksus og berømmelse, var så arrogant, at han havde arrangeret en vild fest den aften, som endte med, at han blev dræbt. Den guddommelige hånd skrev på paladsets væg, at hans dage var talte og var nået til deres afslutning. Til trods for, at han kendte historien om den store kong Nebukadnesars skæbne og omvendelse, havde han ikke lært sin lektie. Det er altid tragisk, når vi ikke lytter til Guds advarsler og ikke følger hans anvisninger.

Profeten Daniel var der hele tiden, men han var blevet ignoreret. Når vi mister fornemmelsen af Guds hellighed og hans nærvær i livet, går vi ind på en sti, der er fyldt med vanskeligheder, problemer og tragedier, og som til sidst ender med død.

`Til at tænke over. Efter at have genfortalt beretningen om Nebukadnesar for kongen, sagde Daniel: ”Men du, hans søn Belshassar, har ikke ydmyget dit hjerte, selv om du vidste alt dette“ (Dan 5,22). Hvordan kan vi sikre os, at vi i vores sammenhæng ikke begår den samme form for fejl, som Belshassar begik? Hvorfor bør korsets virkelighed altid gøre os ydmyge over for Gud?`