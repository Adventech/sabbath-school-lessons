---
title:  ”Ydmyge os for vor Gud“
date:  27/11/2019
---

`Læs 5 Mos 30,1-6. Hvilket løfte blev givet til jødefolket? Hvad må dette løfte sammen med mange andre som det, have betydet for mænd som Ezra og Nehemias?`

Ezra og Nehemias kendte profetierne. De vidste, at Gud ville bringe folket hjem fra fangenskab. I Neh 9 så vi, at de forstod deres historie og årsagerne til deres vanskeligheder. Men samtidigt kendte de til Guds nåde og ledelse, på trods af deres synd.

De havde altså tillid til Gud og til, at han ville sørge for, at deres hjemkomst fra landflygtigheden ville blive en succes. Men disse løfter betød ikke, at de undervejs undgik udfordringer. En stor del af dette kvartal har vi set på de prøvelser og vanskeligheder, de mødte, selv når Guds løfter gik i opfyldelse.

`Læs Ezra 8,15-23. Hvori bestod udfordringen her, og hvordan reagerede de på den?`

På trods af løfterne vidste Ezra, hvor farlig rejsen var. At faste og ydmyge sig for Gud var deres måde at erkende, hvor afhængige de var af Gud, for at det hele skulle lykkes. På dette tidspunkt, med så mange farer foran dem, havde tanken om at bede kongen om hjælp og beskyttelse i det mindste strejfet Ezra. Men i modsætning til Nehemias, som senere havde en eskorte fra kongen til at beskytte sig (Neh 2,9), endte Ezra med ikke at bede kongen om det. Han følte åbenbart, at det ville have vanæret Gud, hvis han havde gjort det, for han havde allerede sagt til kongen: ”Vor Guds hånd hviler beskyttende over alle, der søger ham; men hans mægtige vrede er over alle, der svigter ham“ (Ezra 8,22). Denne gang gik det godt for dem, for senere skrev Ezra, at Gud havde beskyttet dem, og at de nåede sikkert frem (Ezra 8,31).

`Til at tænke over. Selvfølgelig skal vi stole på Gud i alle ting. Men findes der situa-tioner, hvor vi også kan søge hjælp selv hos nogen, som ikke deler vores tro? Hvorfor er det ikke forkert, men måske til og med det rigtige at gøre?`