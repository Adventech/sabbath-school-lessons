---
title:  Hvor er præsterne?
date:  26/11/2019
---

Som vi så i går er der ingen tvivl om, at det var en fantastisk opfyldelse af profetierne, som bragte jøderne hjem fra Babylon.

Men som med alt andet, der involverer mennesker, var der problemer. Et af de store problemer var, at på trods af de mange fantastiske løfter om genoprettelse efter landflygtigheden, ønskede mange af jøderne ikke at vende tilbage til deres forfædres land. De foretrak at forblive i Babylon.

Hvordan kunne det være?

`Læs Ezra 8,1-15. Læg specielt mærke til vers 15. Hvad var den store bekymring, og hvorfor var det et problem for dem, som ønskede at genopbygge nationen Israel i deres tidligere hjemland?`

Kendsgerningen var, at en del jøder i Babylon, deriblandt nogle levitter, ikke ønskede at vende tilbage. Det kan skyldes mange ting. Mange af dem var født og opvokset i det nye land. Det var det eneste, de kendte til. Mange har måske ikke ønsket at foretage den lange og utvivlsomt farlige rejse tilbage til et land, de aldrig havde kendt. Men vi ved, at de i sidste ende på trods af udfordringerne bragte nok levitter med til at udføre tjenesten i templet (se torsdagsafsnittet).

”På dette tidspunkt havde de jøder, der var tilbage som landflygtige i landet, været der i næsten halvandet hundrede år. Udgravninger i Nippur har bragt et stort antal dokumenter for dagen, som viser, at der boede mange velstående jøder i Mesopotamien under Artaxerxes’ styre. Det kan derfor have været en vanskelig opgave for Ezra og hans medhjælpere at overbevise så mange, som gjorde det, til at vende tilbage sammen med ham. Disse hjemvendte kolonister kunne kun forvente et hårdt pionerarbejde i det gamle hjemland med langt færre bekvemmeligheder end i Babylon. I lyset af disse overvejelser er det overraskende, at det lykkedes for Ezra at overtale næsten 2000 familier til at tilslutte sig deres brødre i det gamle hjemland“ (The SDA Bible Commentary, 3. bind, s. 376).

`Til at tænke over. ”Igennem mange trængsler skal vi gå ind i Guds rige“ (ApG 14,22). Hvad siger det om, at prøvelser og vanskeligheder vil være en del af deres liv, som trofast ønsker at tjene Gud?`