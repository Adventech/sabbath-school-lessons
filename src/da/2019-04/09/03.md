---
title:  I deres byer
date:  25/11/2019
---

`Kig listerne i Ezra 2 og Neh 7 igennem. Hvad lægger du mærke til?`

Gentagelsen i Neh 7 af Ezra 2 – listen over dem, som vendte tilbage fra fangenskabet i Babylon sammen med Zerubbabel og Jeshua – er bevidst. Disse lister kan synes kedelige for os, men de er der med en bestemt hensigt. De viser os, at Gud er interesseret i detaljer, som vi måske ikke synes er vigtige.

Jerusalems mur var nu færdigbygget, og det er med vilje, at den bibelske tekst ønsker at vise, at den første generation af hjemvendte, Ezras og Nehemias’ generation, alle gjorde en indsats for at afslutte dette arbejde, selv om det var Gud alene, der gav dem denne sejr. Den nuværende generation byggede på den tidligere generations indsats, selv om opgaven var besværlig, fuld af forhindringer og ikke gennemført så hurtigt, som de ønskede.

Ezras og Nehemias ledelse var værdsat, men folket gjorde også en indsats. Hver gruppe tog del i forskellige opgaver, som blev udført på forskellige tidspunkter, men resultatet var imponerende. Begyndelsen (Ezra 2) kædes sammen med afslutningen (Neh 7), og ikke alene blev det andet tempel bygget, men Jerusalem blev også genopbygget og veletableret.

`Læs Neh 7,72. Hvad fortæller det os om, hvor vellykkede de var i deres ønske om at gøre Guds vilje?`

”Israelitter bosatte sig i deres byer.“

Hele hjemkomsten og genopbygningen var på mange måder fantastisk. Et folk, som mange år tidligere fik deres by lagt øde, deres tempel ødelagt og deres land udplyndret, var nu vendt tilbage til det samme land og den samme by og genopbyggede det hele, også templet. Det må have virket som et mirakel både for dem selv og for de omkringboende folk. Men det hele skete som en opfyldelse af Guds vilje og hans løfter.

`Til at tænke over. Er der ting i dit liv lige nu, som synes håbløse, men hvor du alligevel stoler på, at Gud vil hjælpe dig igennem?`