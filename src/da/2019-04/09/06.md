---
title:  I den hellige by
date:  28/11/2019
---

`Læs Neh 11,1-2. Hvad sker der i disse vers? Hvorfor var de nødt til at kaste lod om, hvem der skulle bo i Jerusalem i modsætning til i andre byer?`

Hvad fortæller Neh 11 os? Det var nødvendigt at finde nye beboere til Jerusalem blandt de nyligt ankomne, som kom tilbage til landet efter deres landflygtighed.

Det var tilsyneladende lettere at bo på landet end i byen. Folk havde deres egen jord, som de havde arvet fra deres forfædre. At opgive den for at bo i Jerusalem var et stort offer, og mange kunne med rette føle, at de blev rykket op med rode, hvis de gjorde det. Tilværelsen ville byde på nye udfordringer, og et liv på landet er anderledes end et liv i byen. Det er altid svært at flytte til et nyt og ukendt sted.

Hvor vanskeligt er det at flytte til en ny by eller et nyt land, hvor der er behov for at forkynde evangeliet? Mission i storbyerne kræver villighed til at påtage sig nye oplevelser og vanskeligheder.

”Vores arbejdere når ikke ud, som de burde. Vores ledere er ikke vågne over for det arbejde, som skal udføres. Når jeg tænker på de store byer, hvor så lidt er blevet gjort, hvor der er så mange tusinde, som skal advares om Frelserens snarlige komme, føler jeg et intenst ønske om at se mænd og kvinder, som med Helligåndens kraft og fyldt med Kristi kærlighed til døende mennesker, går i gang med arbejdet“ (Ellen White, Testimonies for the Church, 7. bind, s. 40).

`Læs Neh 12,1-26. Hvorfor nævnes den lange liste over præster og levitter? Hvilken forbindelse er der mellem dem og beskrivelsen af indvielsen af Jerusalems mur, som omtales i den anden halvdel af det samme kapitel?`

Gud ønsker, at ting skal gøres ordentligt. Der er brug for mennesker, der er pligttro og helligede, før store ting kan opnås. Disse præstefamilier hjalp Nehemias med at bygge murene, så de i tryghed kunne tilbede den levende Gud i templet uden indblanding udefra. Mure var vigtige som beskyttelse, men uden pligttro præster ville den sande tilbedelse stå i fare. Derfor havde alle i deres forskellige funktioner en rolle at spille.