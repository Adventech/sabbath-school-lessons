---
title:  Hensigt og iver
date:  25/12/2019
---

`Læs Neh 2,1-10, Ezra 7,8-10. Hvad siger disse tekster om, hvad der var drivkraften både i Ezras og Nehemias’ liv?`

I alt, hvad de gjorde, forsøgte Ezra og Nehemias at lægge vægt på, at Guds vilje skete i hans folks tilværelse. Det er rigtigt, at folket havde kludret i det, og det er rigtigt, at de blev straffet for det. Men Gud, som er trofast mod sine løfter om genopbygning, åbnede en mulighed for, at hans folk kunne vende tilbage til det lovede land. Og hvis de var tro imod ham, ville han opfylde det mål, han havde sat for dem. I sin visdom udvalgte Gud to meget hengivne mænd, som på mange måder lignede Moses. De skulle spille en central rolle i genopbygningen på samme måde, som Gud flere generationer tidligere havde brugt Moses til også at udføre en speciel opgave.

Store ledere som disse to mænd har et mål. De har en hensigt i tilværelsen, som driver alle deres handlinger. Både om Ezra og Nehemias kan det siges, at de havde et mål i livet. De havde en vision af, hvor de ønskede, at Guds folk skulle være, og de satte alt ind på at nå dette mål.

Ezra gjorde det ved at studere Skrifterne og undervise folket i Guds Ord. Nehemias opmuntrede folket til at gøre det rigtige og modigt stå på Guds side. Begge mænd ønskede at se Jerusalem genopbygget; men de tænkte ikke kun på en materiel genopbyggelse. De ønskede også at se en vækkelse og reformation i indbyggernes åndelige liv. Derfor irettesatte og formanede de, og nogle gange forlangte de en speciel handlemåde. Store ledere tror på noget større end det almindelige og middelmådige. Ezra og Nehemias troede på en kærlig, mægtig Gud, en Gud, som kunne udføre mirakler, og de ønskede, at alle skulle få en dybtgående forbindelse med ham.

Som læsere bliver vi allerede fra det første kapitel i Nehemias’ Bog imponeret over hans pligtopfyldelse over for Guds sag, men også over hans bekymring over folkets situation. I kapitel 1 græder han, når han hører om israelitternes vanskelige kår i Juda. Han falder på sine knæ og lover at gøre alt, hvad Gud kalder ham til. Nehemias er tilsyneladende drevet af tanken om at gøre en forskel i verden. Han var en handlingens mand, som gjorde en indsats for Gud. Det skete ikke ved at få den højeste løn eller en fast stilling, selv om han havde begge dele ved hoffet i Persien. Nehemias valgte at gøre en forskel ved at rejse til Juda, en ikke særlig blomstrende nation, hvor han mødte modstand på hvert skridt af vejen. Han gik i tro, uanset hvilke forhindringer der blev lagt på hans vej.