---
title:  Ledere i Israel
date:  21/12/2019
---

> <p>Ugens vers</p>
> ”Så gik hele folket hen for at spise og drikke og sende mad ud og holde en stor glædesfest, for de havde forstået de ord, der var forkyndt for dem“ (Neh 8,12 ).

**Introduktion**

Både Ezra og Nehemias er eksempler på store ledere, som var overgivet til Gud og dedikeret til at udføre de opgaver, som Herren havde kaldet dem til. Deres kærlighed til Gud skabte et ønske om at være trofaste tjenere. Deres trofasthed har faktisk været en central del af vores studium.

I denne uge vil vi se på eksempler på lederskab i Bibelen, deriblandt også Ezra og Nehemias. Disse studier kan ikke dække alt. Meget mere kunne drøftes. Men de tanker, der er valgt, er vigtige for enhver leder. Måske regner du ikke dig selv for en leder lige nu; men vi har alle indflydelse på andre. Derfor er disse lærdomme relevante for os alle.

Centralt i beretningerne om disse ledere står Guds Ord. Ordet forvandlede deres tanker og liv og førte for Ezra og Nehemias til hele deres program om vækkelse og reformation. De stod i stor gæld til Guds Ord og den vejledning, som de fandt deri. Uanset, hvem vi er, og hvilken rolle vi har, må vi som dem sætte Guds Ord centralt i vores liv som syvendedags adventistkristne.

**Ugens tekster**

- 1 Kong 12,1-16
- ApG 15,7-11
- Joh 11,46-53
- Neh 4,1-17
- Ezra 8,21-23.31-32