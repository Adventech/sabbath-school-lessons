---
title:  Mod og styrke
date:  24/12/2019
---

`Læs Neh 4,1-17. Hvordan udviste Nehemias mod? Hvad var kilden til dette mod?`

Nehemias bød fjenderne trods i deres forsøg på at skræmme jøderne. Han svarede med at tage initiativ til at gøre folket rede til kamp. Han sagde ikke bare: ”OK, Gud, du må gøre det hele.“ I stedet fik han folket til at gøre deres del. De tog deres sværd og andre våben med, mens de blev ved med at bygge bymuren. Under Nehemias’ ledelse krøb de ikke i skjul i frygt, men tog modigt deres våben for at forsvare sig. Nehemias indgav folket mod, troede på dem, arbejdede sammen med dem og gav dem ansvar til at handle. Han indgød dem styrke til at udføre opgaven, idet han uddelegerede de forskellige ansvarsområder. Men han fortalte ikke kun folket, hvad de skulle gøre for så selv at gå og gemme sig på sit værelse. Han stod sammen med dem og udførte det hårde arbejde, som skulle gøres.

Der var situationer i Bibelen, hvor Gud sagde til folket, at de skulle forholde sig i ro og se ham kæmpe for dem. Men der er også mange andre situationer, hvori Gud sagde: ”Gør jer parate til at handle, og jeg vil give jer sejr.“ Vi må gøre vores del, hvis vi ønsker at opleve Guds befrielse og velsignelser.

”Det var Nehemias’ brændende kærlighed til Guds sag og hans urokkelige tillid til Gud, der kulkastede hans fjenders planer om at få ham i deres magt. Den ligegyldige lader sig let friste, hvorimod det onde har svært ved at få fodfæste hos det menneske, der har et ædelt livsmål, som lægger beslag på hele dets interesse. Et menneske bliver ikke svagt i troen, når det stadig er på march, for det ser den alkærlige Gud overalt og ved, at han tilrettelægger alt efter sin gode vilje. Guds sande tjenere arbejder med en urokkelig beslutsomhed, fordi de til stadighed får hjælp fra nådens trone.“ (Ellen White, Profeter og konger, s. 321).

I sidste instans fik Nehemias sit mod fra sin forståelse af, at Gud og hans kraft er virkelig. Og som vi har set, fik hans kendskab til Gud ham til at handle i overensstemmelse med sin tro.

`Til at tænke over. Selv om sammenhængen er anderledes, hvordan ser vi det, vi har lært hos Nehemias, genspejlet i følgende tekst: ”Nogen vil indvende: ’Én har tro, en anden har gerninger.’ Vis mig da din tro uden gerninger, så skal jeg med mine gerninger vise dig min tro“ (Jak 2,18)?`