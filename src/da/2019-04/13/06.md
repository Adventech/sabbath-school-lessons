---
title:  Ydmyghed og udholdenhed
date:  26/12/2019
---

`Læs Ezra 8,21-23.31-32. Synes du, det var dumt eller modigt af Ezra ikke at bede kongen om beskyttelse? Hvordan udviste Ezra og folket ydmyghed?`

Nogen tid senere tog Nehemias imod kongens tilbud om beskyttelse. Men i Ezras tilfælde stolede han på, at Gud bedst kunne vise sig, hvis de ikke bad om noget fra kongen. Da de nåede Jerusalem uden at være kommet noget til, kunne de give Gud æren for det. Måske stoler vi i nogle situationer for meget på andre mennesker og giver ikke Gud nok mulighed for at vise sig. Ezra valgte at lade Gud gøre arbejdet i denne situation og beviste over for kongen, at Gud i sandhed var en mægtig Gud.

Men Ezra handlede ikke med formastelse. Han sammenkaldte folket, og de fastede og bad om hjælp i den situation, hvor de befandt sig. De begav sig ikke på vej, før de havde tilbragt megen tid sammen med Gud. De kom frem for Gud i ydmyghed og bad om, at hans beskyttelse måtte blive et tegn på hans magt. Og Gud besvarede deres bønner.

`Læs Neh 5,14-19. På hvilken måde kom Nehemias’ ydmyghed til udtryk?`

Sande ledere må være villige til at ydmyge sig og være tjenere. Dygtige ledere kræver ikke og har ikke brug for en titel, for at opnå ære. Nehemias åbnede sine døre og delte gavmildt ud til folket. Han viste sin tro på Gud, og hans utroligt store overgivelse til Gud var et eksempel for folket. Han havde en stærk personlighed og et ubøjeligt temperament; men han satte ikke sig selv højere end andre. Han havde den øverste stilling i den jødiske nation på den tid, men var alligevel meget gavmild. På den måde genspejlede han Jesus, som lærte os, at den bedste måde at være leder på er at tjene andre. Det gjorde Jesus, og det skal vi også gøre, uanset hvilken stilling vi har.

`Til at tænke over. ”Så satte han sig ned, kaldte de tolv til sig og sagde til dem: ‘Hvis nogen vil være den første, skal han være den sidste af alle og alles tjener‘“ (Mark 9,35). Hvad lærer disse ord fra Jesus os om, hvad det i Guds øjne vil sige at være en sand leder?`