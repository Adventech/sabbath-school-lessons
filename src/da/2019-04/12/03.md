---
title:  Nehemias’ irettesættelse
date:  16/12/2019
---

`Læs Neh 13,26-27. Hvad siger dette om, hvor vigtig Bibelens historie er til at oplyse os om farerne ved at vige bort fra den rette vej?`

Salomo blev ledt dybt ud i synd på grund af de valg, han foretog. Man kan med rette sige, at Salomo var skyld i sin egen undergang ved at være ulydig mod Guds bud: ”Han [kongen] må heller ikke have mange hustruer, for at hans hjerte ikke skal komme på afveje“ (5 Mos17,17). Salomos liv bruges som et negativt eksempel. Ikke alene giftede han sig med mere end en hustru, men, som også Nehemias tydeligt fremhæver, valgte han hustruer, som ikke tilbad Gud.

**Hvorfor var det rigtigt af Nehemias at irettesætte folket for at have giftet sig med hedninger?**

`1 Mos 6,1-4`

`1 Mos 24,3-4`

`1 Mos 28,1-2`

`5 Mos 7,3-4`

`2 Kor 6,14`

Forbuddet mod blandede ægteskaber handlede ikke om nationalisme, men om afgudsdyrkelse. Mange i Bibelen giftede sig med ikke-israelitter. Moses giftede sig med Sippora, som var midianit; Boaz med Ruth, en moabit. Forbuddet mod blandede ægteskaber i disse bud handlede i stedet om at gifte sig med en af en anden tro eller ingen tro. Problemet på Ezras og Nehemias’ tid var, at folk valgte at gifte sig med nogen, som ikke troede på Gud. På side 316 i sin bog Flame of Yahweh (Peabody, Mass.: Hendrickson Publishers, 2007), siger Richard M. Davidson: ”Edens plan for ægteskabet ... forudsatte, at de to partnere på alle områder supplerede hinanden, i åndelighed og tro såvel som i andre betydningsfulde værdier.“ De hedenske kvinder i denne beretning havde ikke valgt at opgive deres afgudstilbedelse. Måske var det grunden til, at Nehemias var mere bedrøvet end vred over folkets valg; for det var et tegn for ham på, at der manglede en virkelig overgivelse til Gud.

Bibelen giver os opskrifter på handlinger, som vil fastholde os i Gud, og som har til hensigt at maksimere vores lykke. På samme måde blev buddet om at gifte sig med en af samme tro givet for at hjælpe os til at få et bedre liv og opmuntre til en gensidig overgivelse til Gud.

`Til at tænke over. Hvilke principper kan vi finde i disse beretninger, som kan hjælpe os til at beskytte vores egen og vores families tro?`