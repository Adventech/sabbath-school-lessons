---
title:  Ezra griber ind
date:  18/12/2019
---

`Læs Ezra 10. Hvordan løste Ezra og lederne problemet med de blandede ægteskaber?`

Samlet besluttede hele folket at sende de fremmede hustruer bort. Det er forbløffende, at selv de, som havde giftet sig med dem, gik med til planen. Kun fire mænd, som alle nævnes med navn i Ezra 10,15, satte sig imod det. Jøderne lovede at sende deres hustruer bort, og det tog tre måneder, før planen blev gennemført. 113 jødiske mænd sendte deres hustruer bort (Ezra 10,18-43). Det er interessant, at det sidste vers (Ezra 10,44) siger, at der i nogle af disse blandede ægteskaber allerede var børn. At sende mødre bort fra familier med børn synes heller ikke i dag fornuftigt eller rigtigt. Men vi må huske, at dette var et specielt tidspunkt, hvor Gud startede forfra med det jødiske folk og de, på en måde, med ham. At følge Gud helt og fuldt krævede gennemgribende midler.

De specifikke ord brugt i Ezra 10,11.19 for at ”skille ud“ (badal) og ”sende bort“ (yatza’) bliver ikke brugt noget andet sted i Bibelen for at omtale skilsmisse. Ezra ville være klar over, hvilket udtryk man normalt ville bruge om skilsmisse; men han valgte ikke at bruge det. Det er derfor tydeligt, at Ezra ikke betragtede disse ægteskaber som gyldige, efter at det blev opdaget, at de overtrådte toraens bud. Ægteskaberne blev med andre ord erkæret ugyldige, fordi de var imod loven. Processen gik ud på at opløse ugyldige ægteskaber. Vi får ingen oplysninger om, hvad der skete med disse hustruer og børn, og hvilken effekt det havde på samfundet. Ifølge datidens skik ville den tidligere ægtemand have sørget for flytningen af sin tidligere hustru og deres børn. Hustruerne ville normalt være rejst tilbage til deres barndomshjem.

Men med tiden begyndte nogle jødiske mænd igen at gifte sig med ikke-troende, og nogle af dem vendte måske endda tilbage til de hustruer, de havde sendt bort. Løsningens kortvarige natur kan måske skyldes den menneskelige natur og vores op-og-ned overgivelse til Gud. Selv de af os, som anser os selv som stærke i troen, må indrømme, at vi har gennemgået perioder, hvor vi var mindre overgivet til Gud, og hvor vores vandring med ham faktisk kunne beskrives som mangelfuld. Desværre er det en kamp for os at sætte Gud først.

`Til at tænke over. Har du oplevet perioder, hvor du var mindre overgivet til Gud? Hvad har du lært af sådanne erfaringer?`