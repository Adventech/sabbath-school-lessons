---
title:  Ægteskab i dag
date:  19/12/2019
---

Fra det, vi har set i Ezras og Nehemias’ Bog om blandede ægteskaber, er det tydeligt, at Gud tager ægteskabet alvorligt, og at vi bør gøre det samme. Vi bør overveje en eventuel ægteskabspartner under inderlig bøn og inkludere Gud i vores overvejelser og beslutninger. Vi bør også beslutte os for at være tro mod Guds principper, som kan beskytte os mod megen smerte og elendighed.

`Læs 1 Kor 7,10-17. Læs, hvordan Paulus behandlede emnet om en kristen, som har en ikke-kristen ægtefælle. Hvordan bør vi forholde os til blandede ægteskaber i dag?`

Bibelen indeholder ikke et påbud om, hvordan vi skal forholde os til ægteskab mellem to med forskellig trosretninger. Det er uklogt at gå imod tekstens hensigt og principper og insistere på, at man bør skille sig fra en ikke-troende ægtefælle ud fra beretningen i Ezra. Situationen under Ezra-Nehemias var en engangsbegivenhed. Den var efter Guds vilje (Ezra 10,11), fordi hele Israels folk var ved at miste deres identitet som tilbedere af den levende Gud.

Vi ved, at ledere i den jødiske bosættelse i Elefantine i Egypten, som var samtidig med Ezra og Nehemias, tillod blandede ægteskaber. På kort tid førte dette til en blandingsreligion og dyrkelse af Jahve og hans hedenske gemalinde, den egyptiske gudinde Anat. Desuden kom den messianske slægtslinje i fare. Derfor bør denne begivenhed ikke opfattes som et påbud om at opløse ægteskaber og familier, hver gang en troende gifter sig med en ikke-troende. Beretningen viser dog, at Gud sætter ægteskab mellem troende højt. Satan fryder sig, når vi slutter en pagt, som ikke opmuntrer til troskab mod Gud. Han ved, at et troende ægtepar vil være stærkere i deres arbejde for Gud, end hvis kun den ene er trofast.

Bibelen advarer tydeligt imod ægteskaber, hvor man ikke ”trækker på samme hammel“ (2 Kor 6,14). Men vi finder også afsnit med udstrakt nåde for dem, som har foretaget et anderledes valg. Gud giver styrke til dem, som har giftet sig med ikke-troende, til at være tro imod Gud og deres ægtefælle. Gud overlader os ikke til os selv; heller ikke når vi foretager valg, som går imod hans vilje. Og hvis vi beder ham om hjælp, vil han hjælpe os. Det betyder ikke, at vi kan gøre lige, hvad vi vil og så forvente, at Gud alligevel vil velsigne os. Det betyder i stedet, at han altid lytter, når vi med et ydmygt hjerte kommer til ham med vores behov. Uden Gud nåde ville der ikke være håb for nogen af os; for vi er alle syndere.