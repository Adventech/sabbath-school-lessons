---
title:  Ezras reaktion
date:  17/12/2019
---

`Læs Ezra 9. Hvordan reagerede Ezra, da han hørte om israelitternes blandede ægteskaber?`

`Ezra 9,1-2 siger, at folket ikke har ”skilt sig ud“. Udtrykket bruges også i følgende vers: 3 Mos 10,10; 11,47; 2 Mos 26,33; 1 Mos1,4.6-7.14.18. Hvad siger anvendelsen af dette ord om det, at en troende gifter sig med en ikke-troende?`

Folket havde selv henvendt sig til Ezra med hensyn til de blandede ægteskaber. De udtryk, de brugte i deres liste over folk, der tog del i afskyeligheder, viser, at de kendte til toraen. Den første liste er taget direkte fra bibelske gengivelser. Det er interessant, at de civile ledere kom til Ezra med nyhederne, for selv folkets åndelige ledere, præster og levitter, havde gjort sig skyldige i denne overtrædelse.

”Da Ezra undersøgte årsagerne til det babyloniske fangenskab, blev han klar over, at Israels frafald for en stor del skyldtes, at de havde giftet sig med hedenske folkeslag. Han blev overbevist om, at de kunne have undgået mange sørgelige og ydmygende erfaringer, hvis de havde adlydt Guds påbud om at holde sig adskilt fra nabofolkene. Han blev derfor meget opbragt, da han fik at vide, at fremtrædende mænd, til trods for fortidens erfaringer, havde vovet at overtræde love, som var givet for at værne folket mod frafald. Han tænkte på den store godhed, som Gud havde vist dem at lade dem vende tilbage til deres fædreland, og blev fyldt af retfærdig harme og sorg over deres utaknemmelighed“ (Ellen White, Profeter og konger, s. 302).

Udtrykket ”skilt sig ud fra“ bruges til at opstille modsatte enheder. Ved at bruge dette udtryk erkendte folket, at de havde en forudgående forståelse af og kendskab til Guds bud om at holde sig borte fra falske religioner. De forstod, at ingen var uvidende om, at ægteskab med en person fra nabolandet ville påvirke forholdet eller børnenes opdragelse. De var klar over situationens alvor.

`Til at tænke over. Hvad kan vi gøre for at holde troen i live i vores hjem og familier, selv om vi tidligere har foretaget forkerte valg?`