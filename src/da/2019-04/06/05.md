---
title:  Folkets reaktion
date:  06/11/2019
---

Idet Ezra åbner Guds Ord, toraen, rejser folket sig op. Før Ezra begynder at læse, priser han Herren. Dernæst svarer folket i fællesskab: ”Amen! Amen!“ (Neh 8,5-6) mens de løfter hænderne mod himlen. Så kaster de sig med ansigtet mod jorden og tilbeder.

`Læs Neh 8,9-12. Hvorfor sagde lederne til folket: ”I skal ikke sørge og græde“?`

”Da fangerne var vendt hjem fra Babylon mange år efter, og Guds lov blev læst op i Jerusalem, og de græd på grund af deres synder, lød disse nådige ord: ‘l skal ikke sørge og græde! ... Gå hen og spis fede retter og drik sød vin, og send noget af det til dem, der ikke har noget, for denne dag er hellig for Herren. Vær ikke bedrøvede, for glæde i Herren er jeres styrke!’ (Neh 8,9-10)“ (Ellen White, Vejen til et bedre liv, s. 176-177).

Mens folket lyttede til Guds Ord, blev de slået af deres egen syndighed og begyndte at græde. Når Gud åbenbarer sig for os, og vi begynder at fatte, at Gud er fuld af kærlighed, godhed, nåde og trofasthed, indser vi vores egen utilstrækkelighed og mangel på evne til at leve op til, hvad vi burde være. Når vi i Guds Ord ser Guds hellighed, får det os til at se vores egen hæslighed i et nyt lys. Det var denne erkendelse, som fik Israels folk til at sørge og græde; men de fik at vide, at de ikke skulle være bedrøvede, for ”glæde i Herren er jeres styrke“ (Neh 8,10). Med andre ord kunne de på trods af deres nederlag stole på Guds kraft.

Dette var også en særlig dag, en hellig dag, Basunfesten (Rosh Hashanah), hvor korte stød i basunerne signalerede betydningen af at berede hjertet for Guds dom på den store forsoningsdag, som blev fejret på den 10. dag i måneden tishri. Basunerne gav et signal om at stå foran Gud og angre. Dagen skulle hjælpe folket til at vende om til Gud, så det var forståeligt, at de sørgede og græd. Men lederne mindede dem om, at når de havde angret deres synd, havde Gud hørt dem; derfor var det nu tid til at lovprise Gud og glæde sig over hans tilgivelse.

`Til at tænke over. Tænk over, hvor frygtelig synden er. Den eneste måde, syndens problem kunne løses på var, ved at Jesus døde på korset. Dette er det eneste, der kan give os håb for fremtiden.`