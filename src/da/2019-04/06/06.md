---
title:  Glæde i Herren
date:  07/11/2019
---

”Glæde i Herren er jeres styrke“ (Neh 8,10). Dette minder os om, at det er Guds vilje, at vi glæder os og nyder livet. Og det er ikke en hvilken som helst slags glæde, men den glæde, som kommer af, at vi kender Gud og har oplevet hans kærlighed. Vi bør hver dag stræbe efter at glæde os i Herren, i hans godhed, og fryde os på grund af alt det, han har givet os. Og glæde i Herren giver os styrke til at møde hver dag og dens udfordringer.

`Læs Neh 8,13-18 3 Mos 23,39-43. Hvad skete der, og hvad fortæller det om folket og dets ledere på denne tid?`

Den følgende dag kom folkets ledere til Ezra for at lære mere fra Guds bog. Dette initiativ hos lederne viste deres ønske om at lede folket til Gud. De forstod, at de ikke kunne lede folket i den rigtige retning, medmindre de selv søgte Gud og kundskab fra ham.

`Til at tænke over. Hvad var israelitterne blevet befalet at gøre og hvorfor?`

Læg mærke til, at i Nehemias 8,15 henviser teksten til den kendsgerning, at de handlede i overensstemmelse med, hvad der var ”foreskrevet.“ Her ser vi endnu et eksempel på, hvor alvorligt de ønskede at adlyde Guds Ord, ideelt set, fordi de efter mange årtier i fangenskab havde lært deres lektie mht. ulydighed. Teksten i 3 Mosebog sagde også, at når de fejrede løvhyttefesten, skulle de ”glæde [sig] for Herren [deres] Guds ansigt i syv dage“ (3 Mos 23,40). Mens de huskede Guds nåde og barmhjertighed og frelse, skulle de glæde sig over, hvad Herren havde gjort for dem.

`Tænk over, hvad vi er blevet givet i Jesus, han, som blev symboliseret i alle festerne i det gamle Israel. Hvordan kan vi lære at glæde os i Herren selv i vanskelige og smertefulde prøvelser? Hvorfor er det vigtigt for os at gøre det netop i sådanne situationer?`