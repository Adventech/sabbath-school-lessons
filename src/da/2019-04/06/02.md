---
title:  Folket samles
date:  03/11/2019
---

`Læs Neh 8,1-2. Hvad bør dette fortælle os om, hvor stor betydning Guds Ord havde for folket?`

Da jøderne endelig var færdige med at bygge muren og flyttede ind i Jerusalem, samledes de alle i den syvende måned på Jerusalems store åbne plads. Den syvende måned, tishri måned, var måske den allervigtigste måned for israelitterne. Den var indviet til basunfesten (den 1. dag i måneden; forberedelse til Guds dom); forsoningsdagen (den 10. dag; dommens dag); løvhyttefesten (den 15. dag, til minde om, hvordan Gud havde udfriet dem fra Egypten og sørget for dem under ørkenvandringen). Folket samledes den 1. dag i måneden, da basunfesten blev fejret. Lederne kaldte alle mænd og kvinder i hele folket sammen til dette specielle møde, så de gennem oplæsningen af Loven kunne få mulighed for at lære om deres Gud og deres historie.

Folket bad Ezra om at medbringe lovbogen med Moses’ lov og læse for dem. De byggede til og med en platform til anledningen. Det var ikke noget, lederne tvang folket til, tværtimod; ”de“, folket, bad Ezra om at tage bogen med. Det er mest sandsynligt, at Ezra læste fra Mosebøgerne, der indbefattede Moseloven, som blev givet på Sinaj bjerg.

`Læs 5 Mos 31,9-13. Hvad sagde Gud til dem, og hvad kan vi også lære af denne tekst?`

I 5 Mos 31,9-13 fortalte Moses israelitterne, at de under løvhytte-festen skulle samles og læse Guds lov sammen. Der nævnes også de forskellige grupper, der skulle samles: mænd, kvinder, børn og fremmede, der boede inden for deres porte.

`Til at tænke over. Når der i Neh 8,1 siges ”alle som én“, indbefatter det ifølge vers 2 både mænd, kvinder og måske fremmede og store børn. Hvad fortæller det om betydningen af enhed blandt de troende?`