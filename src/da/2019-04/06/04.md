---
title:  At læse og fortolke Ordet
date:  05/11/2019
---

`Læs Neh 8,4-8. På hvilken måde blev loven oplæst for folket?`

To grupper af 13 mænd stod sammen med Ezra under læsningen. Den første gruppe på 13 (Neh 8,4) hjalp med at læse Guds Ord, og den anden gruppe på 13 (Neh 8,7) hjalp folket til at forstå det, der blev læst. Vi har ingen oplysninger om, hvordan dette arrangement fungerede på den store åbne plads; men de mænd, som hjalp til med læsningen holdt muligvis torarullerne. Hebraiske skriftruller var tunge og skulle rulles ud af andre. De har muligvis også hjulpet til med at læse på skift. De læste fra tidlig morgen til midt på dagen, og de fandt en måde at nå alle på pladsen.

Udtrykkene ”de læste tydeligt“ og ”forklarede meningen“ (Neh 8,8) kan enten henvise til forklaring eller oversættelse af afsnittene. I dette tilfælde er begge muligheder lige sandsynlige. Folket var for nyligt vendt tilbage fra Babylon, hvor de havde boet i mange år. Hovedsproget var aramæisk. Det har derfor måske ikke været let for mange af dem at forstå oplæsningen på hebraisk, især for de yngre generationer. Samtidigt kan de, der læser Bibelen, have stor hjælp af forklaringer eller kommentarer. Når teksten forkyndes og forklares, bliver den levende og påvirker lytterne til at anvende det, de hører, personligt.

`Læs ApG 8,26-38. Hvad skete i denne sammenhæng, som svarer til det, der skete i Jerusalem i teksten ovenover? Hvad kan vi lære af det?`

Som protestanter forstår vi, at hver enkelt troende selv må kende Guds Ord og ikke blindt godtage andre menneskers ord om bibelske sandheder, uanset hvilken autoritet de har. Men samtidigt må vi huske, at vi alle kan blive velsignet ved, at andre forklarer betydningen af en tekst for os. Hver enkelt af os må vide, hvad vi tror; men det betyder ikke, at vi aldrig kan lære nye ting gennem andres undervisning.