---
title:  Nehemias sendes
date:  09/10/2019
---

Kongen sendte breve med Nehemias til honoritten Sanballat og amoritten Tobija, de øverste statholdere i provinsen Hinsides Floden, så der kunne banes vej for det, Nehemias skulle udføre. Kongen havde også befalet Asaf, som havde tilsyn med kongens parker, at sørge for alt det tømmer, som Nehemias havde brug for til at gen-opbygge byen, bymuren, og tempelportene.

`Læs Neh 2,9-10. Hvad fortæller disse vers om den modstand, som Nehemias og jøderne generelt skulle komme til at møde?`

Nehemias ankom til Jerusalem omkring året 445/44. Der synes at være modstand allerede, før Nehemias går i gang med noget som helst. Hans befaling, som blev overgivet til statholderne, skabte problemer. Tobija er et jødisk navn, som betyder ”Herren er god“. Hans søns navn Jehohanan er også et jødisk navn, som betyder ”Herren er nådig“. Men Tobija havde stilling som statholder i Ammon. Jerusalem var omringet af fjender. Mod nord var Sanballat, statholder i Samaria; mod øst var Tobija, statholder i Ammon; mod syd var araberen Geshem (Neh 2,18-19), som erobrede Edom og Moab. Desværre spottede lederne i det område Nehemias, fordi han var bekymret for ”israelitternes vel“. Tyranner glæder sig ikke over de undertryktes velfærd.

Men da Nehemias ”ankom til Jerusalem med militær eskorte, stod det klart for enhver, at han var kommet i et vigtigt ærinde. Det vakte derfor straks misundelse hos de hedenske stammer, som boede i byens nærhed. Disse havde ofte vist deres had til jøderne ved at gøre dem fortræd og fornærme dem. Nogle af stammehøvdingene var ivrige efter at lægge deres ondskab for dagen, nemlig honoritten Sanballat, den ammonittiske træl Tobila og araberen Geshem. Disse høvdinge betragtede lige fra begyndelsen Nehemias’ bevægelser med kritiske øjne og forsøgte med alle til rådighed stående midler at krydse hans planer og hindre ham i arbejdet“ (Ellen White, Profeter og konger, s. 309).

`Til at tænke over. Hvilke andre bibelske beretninger kan du komme i tanker om, hvor mennesker, som var blevet kaldet af Gud til at gøre hans vilje, mødte modstand? Del dit svar med klassen på sabbatten.`