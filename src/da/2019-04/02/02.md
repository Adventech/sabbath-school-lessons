---
title:  Nehemias modtager dårlige nyheder
date:  06/10/2019
---

Nehemias’ Bog begynder lidt ligesom Daniels Bog (læs Dan 1,1-2), nemlig med dårlige nyheder. Det er rigtigt, at mange var vendt tilbage til deres forfædres hjemland; men det gik ikke så godt for dem der.

`Læs Neh 1,1-4. Hvorfor var Nehemias så ulykkelig? Hvordan reagerede han på de dårlige nyheder, han fik?`

Nogle af de jøder, der flere år tidligere var blevet taget til fange, blev bragt til Susa, som var et af de fire administrative centre i det persiske rige. Nehemias gjorde tjeneste som mundskænk i det kongelige palads. Udtrykket ”Hanani, en af mine brødre“ henviser mest sandsynligt til en blodsbror; for der er en tilsvarende, men mere familiær henvisning til Hanani i Neh 7,2. Men det kan også bare være en henvisning til, at han også var israelit. Samtalen med Hanani fandt mest sandsynligt sted mellem midten af november og midten af december i 445 f.Kr., ca. 13 år efter, at Ezra var vendt tilbage til Jerusalem. Hanani rapporterer, at situationen i Jerusalem er frygtelig. Folket har ikke været i stand til at genopbygge byen, og fjender har ødelagt bymuren, så byen er forsvarsløs og øde.

Nehemias havde sandsynligvis hørt rygter om, at samaritanerne havde ødelagt bymuren; men han havde ingen direkte beviser på det indtil nu. Kong Artaxerxes havde knust de hjemvendtes håb ved at standse genopbygningen, efter at folk fra den anden side af floden klagede (Ezra 4).

Selv om templet var genopbygget, var det ikke i fuld funktion; for de mennesker, der var nødvendige for at tempeltjenesten kunne fungere, var ikke i stand til at bo i Jerusalem. Disse nyheder gjorde Nehemias ked af det, og konsekvenserne deraf skar ham i hjertet. Jøderne havde ikke æret Gud, selv om de var vendt hjem netop med den hensigt. I stedet havde de forsømt Guds hus og den hellige by på grund af deres frygt for fjendtlig undertrykkelse.

Nehemias vender sig automatisk til Gud. Han klager ikke over, at Judas indbyggere mangler tro. Han beskylder dem ikke for fejhed. Men han godtager heller ikke situationen som uforanderlig. Nehemias falder på knæ og begynder at bede og faste.

`Til at tænke over. Da Nehemias fik de dårlige nyheder, begyndte han at græde, faste og bede. Hvad bør det sige os om, hvordan vi især i vanskelige tider har brug for at henvende os til Gud?`