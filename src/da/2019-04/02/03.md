---
title:  Nehemias’ bøn
date:  07/10/2019
---

Vi finder Nehemias’ bøn i Neh 1,5-11. Hvad er de forskellige elementer af hans bøn? Hvorfor indbefatter han sig selv i sin bøn blandt dem, der har skyld?

* Gud, du er stor og nådig (Neh 1,5).
    * Hør mig (Neh 1,6).
        * Syndsbekendelse (Neh 1,6-7).
            * Husk dine løfter (Neh 1,8-9).
        * Du har husket os (Neh 1,10).
    * Hør mig (Neh 1,11).
* Gud, giv fremgang og nåde (Neh 1,11).

Nehemias’ bøn er smukt opbygget. Den beskriver Guds storhed, folkets egen syndighed, og afsluttes med et råb om hjælp. Bønnen ligner Daniels bøn i Dan 9, og det er meget muligt, at Nehemias kendte til den. Det er værd at bemærke, at Nehemias ikke begynder med et råb om hjælp. I stedet udtrykker han først sandheden om, at Gud er stor og frygtindgydende. Han fremhæver også, at Gud overholder sin pagt og viser barmhjertighed mod dem, der elsker ham. Det er, som om han vil minde Gud om, at han altid har været trofast og ikke kan være anderledes i denne situation.

Bønnen er bygget op efter et specielt mønster, som vi kan se ovenover. Centrum af bønnen er vers 8, hvor Nehemias formulerer Guds løfter. Nehemias siger: ”Husk!“ Han siger med andre ord: Husk, Gud, at du lovede, at du ville sprede os, når vi svigtede dig; men du har også lovet at bringe os tilbage og genoprette alt. Siden det første er sket, er det nu tiden til, at du opfylder det andet, for vi vender nu tilbage til dig. Nehemias er ikke bange for at vise sin tro på Guds løfter og minde Gud om dem. Det er selvfølgelig ikke sådan, at Gud ikke kender og husker sin løfter. Men Gud glæder sig over vores villighed til at tro på hans løfter. Han vil gerne have, at vi i vores tillid til dem, gentager dem over for ham. Ved at sætte ord på det, Gud har lovet os, kan vi styrke vores egen beslutning om at stole på hans løfter, især i de situationer, hvor alt synes håbløst.

`Tænk over nogle af de løfter, du personligt lige nu kan have tillid til. Hvorfor er det vigtigt aldrig at ophøre med at tro på Guds løfter?`