---
title:  Nehemias siger sin mening
date:  08/10/2019
---

Neh 1,11 fortæller os, at Nehemias var mundskænk hos kongen. Det kan synes som en ubetydelig stilling for os; men mundskænke kunne være mænd med stor indflydelse, siden de hele tiden havde direkte adgang til kongen. Mundskænken skulle smage på alt det, kongen fik at drikke for at forhindre, at kongen blev syg eller døde. Herodot understreger, at perserne satte mundskænke meget højt, og de blev betragtet som højtstående embedsmænd. Den assyriske kong Esarhaddons mundskænk var fx også den øverste minister i kongeriget. Nehemias havde altså en høj stilling i det persiske rige, og fordi han havde adgang til kongen, beder han om, at Gud må bruge ham til at tale med kongen om situationen i Juda.

`Læs Neh 2,1-8. Hvad skete som et resultat af, at Nehemias havde bedt og fastet?`

Bønnen bliver besvaret i måneden nisan, som cirka svarer til april i 444 f.Kr. Der er gået fire måneder, siden Hanani og de andre jøder bragte Nehemias de dårlige nyheder om Jerusalem. I fire måneder bad og fastede Nehemias, og hver dag må han have følt, at Gud ikke svarede. Men Guds valg af tidspunkt er altid rigtig. Gud forberedte kongen, så han ville lytte til Nehemias og reagere positivt.

Det sker ikke hver dag, at en mundskænk bliver fritaget for sit arbejde, så han kan blive statholder i et andet land. Gud talte gennem Nehemias og påvirkede den persiske kong Artaxerxes I til at gøre Nehemias til statholder i Juda. Når dronningen nævnes, kan det betyde, at dette var en privat anledning; for det var ikke altid skik, at dronningen deltog ved formelle fester. Nehemias omtaler ikke med det samme Jerusalem, for at kongen ikke skal få forud indfattede ideer. I stedet kommer han med en følelsesladet appel til kongen om noget, der er personligt for ham. Når han når til det punkt, hvor det specifikke sted nævnes, er kongen allerede positivt indstillet.

`Til at tænke over. Hvilke paralleller er der mellem Nehemias’ stilling ved hoffet og Daniels i Babylon? Hvad fortæller det os om Nehemias’ personlighed, at kongen har en positiv indstilling til ham?`