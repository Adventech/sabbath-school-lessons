---
title:  Ezra og Nehemias’ kald
date:  13/10/2019
---

Vi kan godt sige, at Ezra blev valgt af forskellige årsager: 1) han var villig til at gå; 2) han var en leder; og 3) han var en meget dygtig skriftlærd og lærer. Og vi kan sikkert finde flere begrundelser. Men et enkelt vers viser måske allerbedst, hvorfor Ezra blev givet denne opgave.

`Læs Ezra 7,10. Hvad siger denne tekst om Ezra? På hvilken måde har Ezra mon ”sat sig for at granske Herrens lov og følge den“?`

Det ord, der oversættes med ”sat sig for“, kommer fra det hebraiske ord kun. Ordet kan oversættes med forberedt, sat, være fast, grundfæstet, være stabil eller sikker. Den sande mening af denne udtalelse lader altså til at betyde, at Ezra havde taget en fast beslutning eller i sit hjerte sat sig for at følge Gud.

Efter sin ankomst til Jerusalem viste Ezra i praksis, hvad det betyder at være overgivet til Gud, og han underviste Guds ord i Jerusalem i 13 år. Måske følte han ikke, at hans arbejde i de 13 år gav noget resultat. Men da muren var færdig, kaldte folket selv alle til samling. De gjorde det ikke under tvang, men fordi de ønskede det. Guds ord, som de havde hørt fra Ezra, havde slået rod.

`Læs Neh 1,1-11. Hvordan blev Nehemias udvalgt?`

Nehemias følte stærkt for Guds folk. Han blev meget urolig, da han hørte, at arbejdet i Jerusalem var gået i stå. Nehemias havde en glødende interesse for sagen, og ligesom Ezra meldte han sig frivilligt til opgaven. Gud besvarede begges bønner og ønsker. Nogle gange tror vi måske, at hvis vi kan lide noget, kan det ikke være fra Gud; for Gud vil kun give os vanskelige opgaver, som vi måske ikke har lyst til at udføre. Men hvis vi vandrer med Gud, vil vores ønsker om at gøre noget, vi synes om, ofte være givet af Gud. Gud ønsker, at vi skal have en glødende interesse for det, vi gør for ham.

`Til at tænke over. Hvordan har du erfaret, at Gud har kaldt dig til at gøre noget for ham, som du holder af at gøre?`