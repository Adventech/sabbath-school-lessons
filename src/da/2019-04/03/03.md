---
title:  Profetisk timing
date:  14/10/2019
---

I den første lektie i dette kvartal så vi, hvordan Gud kaldte Zerubbabel (ca. 538 f.Kr.) og Ezra (457 f. Kr.) til specielle opgaver. I den anden lektie så vi på Guds kald til Nehemias (444 f.Kr.). Det er vigtigt, at vi forstår, at disse kald blev givet i overensstemmelse med Guds forudviden. Zerubbabel blev fx påvirket af Gud til at udføre en helt specifik opgave i forbindelse med afslutningen af de 70 års landflygtighed, som Jeremias havde profeteret om.

`Læs Dan 9,24-27. I hvilket år modtog Ezra kaldet til tjeneste? Det var det samme år, hvor kong Artaxerxes udsendte sin befaling. Hvorfor er dette år betydningsfuldt i profetisk sammenhæng?`

Dan 9,25 siger: ”Fra den tid ordet om at genopbygge Jerusalem udgik, og indtil der kommer en salvet fyrste, er der syv uger. I 62 uger skal det stå genopbygget.“ Den sidste uge af denne profeti omtales i vers 27. Siden en uge består af syv dage, svarer en profetisk uge til syv faktiske år (4 Mos 14,34; Ez 4,5-6). Derfor taler denne profeti om 70 uger, som svarer til 490 år. Det er vigtigt at besvare spørgsmålet om, hvornår opfyldelsen af denne profeti på 70 uger begynder. Teksten siger, at det vil være fra det tidspunkt, hvor befalingen om at genopbygge Jerusalem udgår.

Der var i alt tre befalinger om det jødiske folks genoprettelse. Kyros, Dareios og Artaxerxes gav alle sammen befalinger om genopbyggelse. Men kun dekretet fra Artaxerxes indeholder en bestemt henvisning til Jerusalem som by, og kun dette dekret bliver sammenkædet med lovpris til Gud for hans indgriben (Ezra 7,27-28).

Vi regner begyndelsen af profetien om de 70 uger som år 457 f.Kr., som var kong Artaxerxes’ syvende regeringsår, som det fremgår af Ezra 7,7-26. Og fordi år 457 f. Kr. også er begyndelsen på profetien om de 2300 aftener og morgener i Dan 8,14 (se studiet for i morgen), er denne befaling begyndelsestidspunktet for begge disse profetier. De 70 uger slutter i år 34 e.Kr., som svarer til det tidspunkt, hvor evangeliet også bliver forkyndt for hedningerne. Det markeres ved forfølgelse af de første kristne og Stefanus’ martyrdød. Midten af den sidste uge er år 31 e.Kr., hvor Jesus døde på korset.

`Til at tænke over. Gennemgå profetien i Dan 9,24-27. Hvordan viser den med forbløffende nøjagtighed Jesu gerning på jorden? Hvordan hjælper sådanne profetier os til at blive styrket i vores tro?`