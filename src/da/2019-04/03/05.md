---
title:  Guds udvælgelse
date:  16/10/2019
---

Der tales meget om, at Gud udvælger os til at gøre bestemte ting. Der findes mange forskellige meninger om, hvad det indebærer. Hvad siger Bibelen om udvælgelse?

`Læs Rom 8,28-29. Hvad kalder Gud os til? Hvad udvælger han os til eller hvad har han bestemt os til?`

Dette afsnit siger helt specifikt, at Gud forud har bestemt mennesker til at formes efter sin søns billede. Det siger ikke, at Gud forudbestemmer os til enten at blive frelst eller gå fortabt, og at vi selv ikke har noget valg. Udvælgelsen har altså at gøre med vores forvandling. Vi skal forandres, så vi genspejler Guds søn. Denne forvandling bliver dernæst lovet i det efterfølgende vers (Rom 8,30), hvor Paulus, brevets forfatter, siger, at dem, som Gud kalder, retfærdiggør og helliggør han også. Det overlades altså ikke til os selv at retfærdiggøre og helliggøre os, men Gud lover at denne forvandling sker gennem hans kraft.

`Læs Rom 9. Hvilken slags udvælgelse eller kald fra Gud beskrives i dette kapitel?`

I Rom 9 drøfter Paulus Guds udvælgelse til en speciel opgave. Israels folk blev udvalgt til at bringe de gode nyheder om Gud til verden. Udtrykket ”Jeg elskede Jakob, men hadede Esau“ (Rom 9,13) bliver ofte fejlagtigt opfattet, som om Gud kun elskede den ene af brødrene. Men i sammenhængen i dette afsnit siger Paulus, at Jakob blev udvalgt, mens Esau ikke blev det. Hvad blev Jakob udvalgt til? Til at være far for Israels folk. Der findes altså to slags udvælgelse/bestemmelse fra Guds side. For det første har Gud valgt at tilbyde frelse til alle og ønsker, at vi skal forvandles til hans søns billede. For det andet udvælger Gud forskellige mennesker til specifikke opgaver.

`Til at tænke over. Hvorfor bør det være en opmuntring for dig at vide, at Gud forud har besluttet at tilbyde dig frelse? Betyder det, at dine valg ikke kan føre til, at du mister den frelse, som Gud tilbyder?`