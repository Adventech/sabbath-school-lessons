---
title:  Vores ansvar
date:  17/10/2019
---

Hvis vi er kaldt af Gud, har vi stadigvæk vores frie vilje til at tage imod eller afvise dette kald, ligesom vi har en fri vilje til at modtage eller afvise den frelse, han tilbyder os. Han kan placere os i bestemte stillinger; men vi kan vælge ikke at følge hans befalinger. Han ønsker, at vi skal blive ham lig, men han ønsker også, at vi skal udføre bestemte opgaver for ham. Når Gud kalder os til en bestemt opgave, er det en del af hans plan for vores frelse. Ved at gøre det, han kalder os til, viser vi i vores liv, at den frelse, han har givet os, er virkelig.

Kong Saul blev givet stillingen som konge. Desværre gav han aldrig sit hjerte helt til Gud, selv om han fik den opgave. Bare fordi en person bliver kaldt af Gud til at gøre noget specielt for ham, betyder det ikke, at vedkommende vil tage imod Gud. Vores frie vilje forbliver den afgørende faktor, og hvis vi ikke følger Guds ledelse, kan vi miste det hele.

`Læs 2 Mos kap. 3-4. Hvad lærer dette os om, hvad der sker, når Gud kalder nogen til en opgave?`

Vores svar kan være som Ezras og Nehemias’, som tog opgaven på sig uden at stille spørgsmål. Eller det kan være som Moses’, der kom med indsigelser og spørgsmål. Moses endte med at gå, men ikke uden at forsøge at komme ud af det. Han protesterede og påstod, at han ikke var god nok, at han var et nul, som ikke havde nogen vigtig stilling. Så hvorfor skulle farao lytte til ham? Han var også bekymret over, om jødefolket ville tro ham eller lytte til ham, og hele indsatsen ville måske være forgæves. I tillæg klagede han over, at han ikke var kvalificeret – ”Jeg har ikke ordet i min magt og har aldrig haft det“ (2 Mos 4,10) – og ikke havde de nødvendige evner. Til sidst bad han direkte Gud om at finde en anden. Men når vi læser beretningen om Moses, ser vi, hvilken mægtig, men fejlende leder, Moses blev. Han udførte trofast den gerning, som Gud havde kaldet ham til.

`Til at tænke over. Hvilke undskyldninger kommer vi ofte med, som forhindrer os i at gøre det, vi ved, Gud ønsker, at vi skal gøre?`