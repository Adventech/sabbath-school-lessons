---
title:  Bønnens begyndelse
date:  11/11/2019
---

Folkets svar på oplæsningen fra Bibelen var en lang bøn, som fremhævede Guds godhed i modsætning til Israels folks troløshed ned igennem historien. Bønnen ligner mere en prædiken end en bøn, for næsten hvert eneste vers har en parallel et andet sted i Bibelen.

`Læs Neh 9,4-8. Hvilke hovedemner fokuserer disse indledningsvers af bønnen på, og hvorfor?`

I den først del af bønnen lovpriser folket Gud og især hans navn. I hebraisk kultur var et navn ikke kun det, man kaldte nogen; men det tilkendegav også en persons identitet. At prise Guds navn er derfor vigtigt; for det viser for verden, at hans navn er værd at pris og ære. Det er universets skabers navn. Bønnen begynder med tilbedelse af Gud som skaber og som den, der ”giver dem alle livet“ (Neh 9,6; se også Kol 1,16-17).

Han, som skabte alt, er den samme, som kaldte Abraham, et menneske, som ikke på nogen måde var noget særligt bortset fra, at ”hans hjerte“ var ”trofast“. Abraham manglede tilsyneladende tro i mange situationer, men da han blev bedt om at ofre sin søn, vaklede han ikke (se 1 Mos 22). Han lærte at være tro – ikke på et øjeblik, men gennem sin lange vandring med Gud. I hebraisk tankegang henviser ”hjerte“ til sindet. Abraham udviklede med andre ord troskab i tanke og handling og blev anerkendt af Gud for det.

De første få sætninger i bønnen fokuserer på Gud som (1) skaber, (2) opretholder, og (3) den, som holder sine løfter. Først minder folket sig selv om, hvem Gud er. Han er den trofaste Gud, som skabte os, opretholder os og altid holder sine løfter til os. Når vi husker det, hjælper det os til at sætte vores eget liv i det rette perspektiv og at lære at stole på ham, selv i de mest vanskelige situationer, hvor det måske ser ud til, at han er langt borte fra os og ikke interesseret i vores problemer.

`Til at tænke over. Hvorfor har læren om Gud som vores skaber så stor betydning for vores tro? Tænk over, på hvilke områder i dit liv skabelsen har betydning, fx familie, sundhed, hvile.`