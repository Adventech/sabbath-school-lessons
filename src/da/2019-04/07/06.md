---
title:  Taksigelse og bønfaldelse
date:  14/11/2019
---

`Læs Neh 9,32-37. Hvad fokuserer afslutningen af denne bekendelsesbøn på?`

Endnu en gang takker de, der tilbeder, Gud, for hvem han er: stor, vældig og frygtindgydende, den, som bevarer pagten og troskaben. Deres erkendelse af Guds godhed imod dem synes ægte.

`Læs Neh 10. De beder også Gud om en yderligere aftale, en skriftlig overenskomst, som beskrives i detaljer i kapitlet. Hvad går deres bøn ud på?`

”Og nu, vor Gud, du store Gud, du vældige og frygtindgydende, som bevarer pagten og troskaben: Lad det være nok med de trængsler, som har ramt os“ (Neh 9,32).

Folket er tvunget til at anerkende de konger, som hersker over dem. Undertrykkelse plager den lille gruppe israelitter fra alle sider, og de er trætte af det. De har været nødt til at udholde den ene tyran efter den anden, og de håber nu på et pusterum.

Det er interessant, at de omtaler sig selv som trælle. Efter at have beskrevet deres egen nations synder, ender de med at omtale sig selv med det ord. Trælle skulle selvfølgelig adlyde dem, der stod over dem. Brugen af dette ord viser, at de indser, at de er nødt til at adlyde Gud på måder, som deres forfædre ikke gjorde det. Det er et udtryk for deres ønske om at være trofaste mod Herren og hans bud. Som Guds trælle bønfalder de ham om at gribe ind på deres vegne.

Samfundet under Ezra og Nehemias beskriver deres situation med ordene: ”Vi er i stor nød“ (Neh 9,37). Den kan sammenlignes med israelitternes erfaring i Egypten (Neh 9,9). Deres bøn priser Gud for at have set den nød, de oplevede i Egypten, og ikke ignorere den. Folket bønfalder nu Gud om at gribe ind på samme måde som i fortiden, selv om de ikke fortjener det; for ingen, hverken konger, stormænd, præster, profeter eller fædre, var tro imod Gud. De stoler nu på Guds nåde og barmhjertighed alene, ikke på sig selv eller deres fædres gerninger, og de beder i håb om, at Gud vil gribe ind på deres vegne.

`Til at tænke over. Læs Rom 5,6-8. Hvordan genspejler disse vers det, som israelitterne bad Gud om? Hvilken trøst kan vi finde i det, israelitterne bad om, og det, Paulus skrev til romerne?`