---
title:  Faste og tilbedelse
date:  10/11/2019
---

`Læs Neh 9,1-3. Hvorfor skilte Israels folk sig ud fra alle de fremmede?`

Selv om det var vigtigt for Nehemias, at folket forbandt denne tid med glæde, ledte han nu folket i en faste. De ydmygede sig for Gud, klædte sig i sæk og strøede jord på deres hoveder. De fremmede havde ikke del i Israels folks fælles synd. Derfor skilte israelitterne sig ud fra dem. Jøderne vidste, at det var deres synder, der skulle tilgives. De erkendte folkets synder, som havde ført til landflygtigheden.

Deres fælles bøn og bekendelse viser en dyb forståelse af syndens væsen. Israelitterne kunne have været vrede over, at deres forfædre havde kludret i det og ført hele folket i landflygtighed. Eller de kunne have tilbragt tiden med at klage over deres lederes valg og manglen på gudsfrygt i de tidligere generationer, som havde ført til, at de var, hvor de var lige nu – en lille gruppe hjemvendte. Men i stedet for at nære had og sorg vendte de sig til Gud i ydmyghed og bekendelse.

Neh 9,3 fortæller, at folket læste fra Guds lovbog en fjerdedel af dagen, og i en anden fjerdedel bekendte de deres synd og tilbad Gud. Dette er den tredje læsning af lovbogen. At læse toraen er en central del af bekendelsen, som må være baseret på den sandhed, der kommer fra Gud. Gennem vores læsning af Bibelen kommer Gud os nær, og Helligånden kan tale til os og undervise os. Sandheden i Guds Ord former vores tanker og forståelse, opmuntrer og opløfter os. Israelitterne sørgede og græd også; for når man tilbringer tid i Guds hellige nærvær, bliver man klar over hans skønhed og godhed samtidigt med, at man indser, hvor fantastisk det er, at universets skaber vælger at være sammen med os på trods af vores uværdighed. Vi vil indse, at uden Gud i vores liv står vi ikke anderledes end alle vores åndelige forfædre i troen. Det er kun, når Gud arbejder i os, at vi kan være det, vi burde være.

`Til at tænke over. Læs Dan 9,4-9. Hvordan kan Daniels bøn anvendes af os i dag? Hvad bør det fortælle os om os selv og om os som kirke?`