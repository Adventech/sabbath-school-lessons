---
title:  Lærdomme fra fortiden
date:  12/11/2019
---

`Læs Neh 9,9-22. Hvordan adskiller denne del af bønnen sig fra den første del?`

Bønnen bevæger sig fra at lovprise Gud for hans trofasthed til som modsætning at fortælle om israelitternes troløshed under deres ophold i Egypten og under ørkenvandringen. Den beskriver Guds mange gaver til israelitterne; men desværre var ”fædrenes“ svar på disse gaver stolthed, genstridighed og ligegyldighed over for Guds nådige gerninger.

Erkendelsen af menneskeligt svigt og mangel på sand overgivelse til Gud er et vigtigt trin i bekendelse og anger. Selv om disse vers taler om mennesker, som levede for meget længe siden, kan ingen af os påstå, at vi ikke har de samme problemer i dag.

Og her kommer selvfølgelig evangeliet ind i billedet, for os i dag som for mennesker på Nehemias’ tid. Vi frelses ikke ved at bekende vores synder; kun Kristi offer i vores sted gør det. Men bekendelse er sammen med anger en central del i vores egen erkendelse af, at vi kun kan retfærdiggøres af Kristus. ”Når vi gennem anger og tro tager imod Kristus som vores frelser, tilgiver Gud vores synder og betaler den straf, som overtrædelse af loven kræver. Synderen står da for Gud som retfærdig; han bliver anerkendt af himlen og har gennem Helligånden fællesskab med Faderen og Sønnen“ (Ellen White, Selected Messages, 3. bind, s. 191).

Fordi Guds godhed får os til at bekende vores synder og angre dem, må vi samtidigt være besluttet på ved Guds kraft at afstå fra dem.

Det afgørende punkt er, at Israel havde været genstridige, og Gud havde været fuld af kærlighed. Idet folket så tilbage på, hvad Gud havde gjort for Israels folk, blev de mindet om, at Gud, som havde gjort så meget for dem i fortiden, ville fortsætte med at have omsorg for dem både i nutiden og i fremtiden. Det er grunden til, at det var så vigtigt for folket at huske, hvordan Gud havde handlet ned igennem deres historie. Når de glemte det, endte de i vanskeligheder.

`Til at tænke over. Tænk tilbage på tidspunkter, hvor du var sikker på, at Gud havde virket i dit liv. Hvordan kan du finde trøst i de erfaringer næste gang, du møder vanskeligheder? Hvordan kan du blive bedre til at stole på Guds godhed i de situationer, hvor du føler dig helt modløs, forladt og bange for fremtiden?`