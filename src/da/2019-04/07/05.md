---
title:  Loven og profeterne
date:  13/11/2019
---

`Læs Neh 9,23-31. Hvordan beskrives israelitterne sammenlignet med Guds ”rige, gode gaver“?`

Dette næste afsnit af bønnen/prædikenen fokuserer på tilværelsen i Kana’an, da Gud overtog det land, som han havde givet dem. De var blevet givet land, byer, vingårde og marker, som var parate til brug. Men de havde taget det hele for givet. Sidst i vers 25 får vi at vide, at ”de spiste, blev mætte og fede“. At blive fed er et udtryk, som kun findes nogle få gange i Bibelen (5 Mos 32,15 og Jer 5,28), og hver gang er det i en negativ sammenhæng.

Det kan godt være, at folket havde svælget i Guds ”rige, gode gaver“, men i stedet for at glæde sig i Herren, glædede de sig over alt det, de ejede. At have alt fører tydeligvis ikke til et nært forhold til Gud. Mange gange tænker vi: ”Hvis bare jeg havde dette eller hint, ville jeg være lykkelig.“ Desværre ser vi, at israelitterne havde fået alt fra Gud; men deres glæde over disse ting fik dem til at være mindre overgivet til Gud. Alt for ofte er det alt for let for os at fokusere på gaverne, mens vi glemmer giveren. Og det er et skæbnesvangert bedrag.

Det betyder selvfølgelig ikke, at vi ikke kan glæde os over de ting, som Gud har givet os. Han ønsker, at vi skal fryde os over hans gaver; men en sådan glæde over de ting, han har givet os, garanterer ikke et forhold til Gud. Hvis vi ikke passer på, kan disse ting faktisk blive en snublesten for os.

I dette kapitel i Nehemias’ Bog bekendte lederne nu, hvordan de havde været Gud utro. Mens de så tilbage på deres historie, pegede de specifikt på overtrædelser, de som et folk havde begået. Et par sider ved denne bekendelse viser sig at have særlig stor betydning; for de bliver gentaget. (1) Israel vendte ryggen til Guds lov, og (2) de forfulgte profeterne.

De erkendte med andre ord, at Guds lov og hans profeter var altafgørende for deres udvikling både som en gudfrygtig nation og enkeltpersoner. Bønnen understreger, at når et menneske følger Guds love og retsregler, skal det leve ved dem (se Neh 9,29, som er et direkte citat fra 3 Mos 18,5), og at det var Ånden, der talte gennem profeterne. Gud har givet os sine bud, så vi kan få et rigt liv, og han sendte sine profeter til at vejlede os i vores forståelse af hans sandhed. Det afgørende spørgsmål for os alle er, hvad vi gør med Guds gaver.