---
title:  Frafaldne mennesker
date:  07/12/2019
---

> <p>Ugens vers</p>
> ”Jeg befalede levitterne, at de skulle rense sig og komme og holde vagt i portene for at holde sabbatsdagen hellig. Husk mig også for dette, min Gud, og vis mig barmhjertighed i din store godhed!“ (Neh 13,22).

**Introduktion**

I tidsrummet mellem kapitel 12 og 13 vender Nehemias tilbage til Babylon. Vi ved ikke, hvor længe han befandt sig der; men da han vendte tilbage til Jerusalem (sandsynligvis omkring 430-425 f.Kr.), var folket ved at falde fra. De havde indgået en pagt med Gud om 1) ikke at gifte sig med afgudsdyrkere; 2) nøje overholde sabbatten; og 3) opretholde templet og dets arbejdere med deres tiende og gaver (Neh 10). Men de havde brudt alle disse tre løfter.

Da Nehemias vendte tilbage, opdagede han, at de var blevet meget ligegyldige med deres overgivelse til Gud. De var holdt op med at bringe deres tiende og gaver, var begyndt at benytte rummene i templet i strid med hensigten, var ophørt med at holde sabbat på den rette måde og var til og med begyndt at gifte sig med folk fra de omkringliggende folkeslag. Det værste var, at de ledere, som Nehemias havde efterladt, medvirkede til forværringen af israelitternes forhold til Gud. Det kan ikke overraske, at Nehemias følte sig knust, da han opdagede, hvor store forandringer der var indtruffet. Men i stedet for at acceptere det skred han i overensstemmelse med sin natur igen til handling for at fremme Guds herlighed.

**Ugens tekster**

- Neh 13,1-9
- 5 Mos 23,3-6
- Neh 13,10-14
- 4 Mos 18,21-24
- Neh 13,15-22
- Joh 5,2-16