---
title:  Levitterne på markerne
date:  09/12/2019
---

`Læs Neh 13,10-14. Hvad forsøger Nehemias at rette op på?`

Sangerne, tempelvagterne og andre, der gjorde tjeneste i templet, havde været nødt til at gå tilbage for at arbejde på deres jord, så de kunne sørge for deres familier; for Guds værk blev ikke længere støttet. Hele systemet med tiende og gaver, som var blevet så nøje etableret, lå nu i ruiner. Nehemias var nødt til at starte helt forfra. Det, at han smed alt ud af kamrene, viser, hvor desperat situationen var.

”Man havde ikke alene vanhelliget templet, men også anvendt offergaverne forkert. Resultatet heraf var, at folket tabte lysten til at give. De havde mistet deres iver og begejstring og vægrede sig ved at betale tiende. Herrens hus’ skatkammer var næsten tomt. Mange af sangerne og det øvrige personale, som var knyttet til tempeltjenesten, havde forladt deres gerning i Guds hus og søgt anden beskæftigelse, fordi de ikke fik tilstrækkeligt til deres underhold“ (Ellen White, Profeter og konger, s. 325).

Det er fascinerende at se, at hele Juda igen kom sammen og genopbyggede det, der var blevet ødelagt. Folket stod på Nehemias’ side imod Tobija og Eljashib; for de må have indset, at Nehemias gjorde alt, hvad han kunne, til fordel for folket. Desuden overlod Nehemias tilsynet med templets forrådskamre til mænd, som han anså som trofaste og pålidelige. De fik opgaven med at indsamle tiende og gaver og sørge for, at de indkomne midler blev opbevaret forsvarligt, og at goderne blev uddelt til de rette personer. Nehemias gik med andre ord øjeblikkeligt i gang med at fjerne det korrupte ledelsessystem.

Men selv om Nehemias udvalgte trofaste mænd til at arbejde i templet, mistede den korrupte ypperstepræst Eljashib ikke sin stilling; for han havde arvet den som Arons efterkommer. Hans arbejde i templet kan være blevet begrænset ved, at Nehemias udpegede andre til at overtage nogle af ypperstepræstens opgaver; men han var stadigvæk ypperstepræst.

`Til at tænke over. Nehemias havde bedt: ”Husk mig også for dette, min Gud, og glem ikke de fromme gerninger, jeg har gjort for min Guds hus og tjenesten dér!“ (Neh 13,14). Tænk over, hvor menneskelig denne bøn var.`