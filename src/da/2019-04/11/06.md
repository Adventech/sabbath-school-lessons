---
title:  ”Var det ikke sådan, jeres fædre gjorde?“
date:  12/12/2019
---

Nehemias’ iver for at holde sabbatten hellig er beundringsværdig. Han gik så langt, at han lovede at ”lægge hånd på“ de fremmede handelsmænd. Han ville personligt have grebet ind, hvis han igen havde grebet dem i byen eller ved portene på sabbatten. Som statholder var det hans officielle ansvar at sikre, at dette bud blev overholdt.

”Nehemias irettesatte dem uforfærdet for deres pligtforsømmelse. ‘Hvad er det for en skændig handling, I begår! I vanhelliger jo sabbatsdagen!’ spurgte han strengt. ‘Var det ikke sådan, jeres fædre gjorde, så vor Gud bragte hele denne store ulykke over os og over denne by? Og I forøger vreden mod Israel ved at vanhellige sabbatten!‘ Derpå gav han befaling til, at portene skulle lukkes når det ‘begyndte at skumre i Jerusalems byporte før sabbatten’, og at de ikke skulle åbnes igen, før sabbatten var omme. Da han nærede mere tillid til sine egne tjenere end til dem, som myndighederne i Jerusalem udpegede, lod han dem tage opstilling ved portene for at sørge for, at hans ordrer blev efterkommet“ (Ellen White, Profeter og konger, s. 326).

Genklangen af Nehemias advarsel om vanhelligelse af sabbatten samt andre advarsler lød tilsyneladende ned igennem historien lige til Jesu tid. Det ved vi; for evangelierne beskriver igen og igen den kamp, Jesus havde med de religiøse ledere med hensyn til sand sabbatshelligholdelse.

`Læs Matt 12,1-8, Mark 3,1-6, Luk 6,6-11, Joh 5,5-16. Hvad var problemet her, og hvordan kan en forståelse af Israels historie hjælpe os til at forstå, hvorfor striden opstod?`

I deres vildledte iver for at sikre, at sabbatten ikke blev ”vanhelliget“, var disse religiøse ledere så fanatiske, at de beskyldte Jesus, ”sabbattens Herre“ (Luk 6,5) for at bryde buddet. Det er ironisk, at mange af disse mænd, som udtrykte stor bekymring for loven, glemte det, ”der vejer tungere“ i loven: ”ret og barmhjertighed og troskab“ (Matt 23,23).

`Til at tænke over. Hvordan kan vi personligt og som menighed vogte os for ikke at begå de samme slags fejl, som disse mænd gjorde, hvad enten det drejer sig om sabbatshelligholdelse eller andre ting, vi mener er vigtige i vores tro?`