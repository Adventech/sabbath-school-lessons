---
title:  At træde vinpersen på sabbatten
date:  11/12/2019
---

`Læs Neh 13,15-16. Hvilket problem tager Nehemias op i disse vers?`

Det er ikke let at forsvare Gud, når man er i mindretal. Gud havde sagt, at sabbatten skulle være en hellig dag, hvor ingen skulle udføre noget arbejde. Nehemias ønskede at sikre, at dette bud blev fulgt i Jerusalem. Han har utvivlsomt følt en moralsk forpligtelse for at tage det standpunkt, han gjorde, og føre det ud i livet.

Sabbatten blev skabt som kronen på skabelsesugen, fordi den var en særlig dag, hvor mennesker skulle blive fornyet og rekreeret ved at tilbringe tid sammen med Gud på måder, de ikke kunne opleve, når de var optaget af deres arbejde eller andre verdslige gøremål.

Det siges, at ”mere, end at Israel holdt sabbatten, holdt sabbatten Israel.“ Pointen er, at den syvende dag, sabbatten, var og forbliver et mægtigt middel til at holde troen ved lige hos dem, som med Guds hjælp ønsker at holde den og fejre de fysiske og åndelige fordele, den tilbyder os.

`Læs Neh 13,17-22. Hvad gjorde Nehemias for at standse al handel på sabbatten?`

Fordi Nehemias er Judas statholder, ser han det som sit ansvar at opretholde de forskellige regler. Fordi reglerne i Juda byggede på Guds lov, er han lovens vogter, og det indbefatter sabbatshelligholdelse. Hvis fyrsterne i Juda havde modsat sig den korruption, som ypperstepræsten havde indført, ville Nehemias måske ikke være havnet i denne situation. Men stormændene og fyrsterne var måske allerede fjendtligt stemt over for Nehemias, fordi han tidligere havde tvunget dem til at tilbagebetale til de fattige. De havde åbenbart ikke modsat sig de forandringer, som Eljashib og Tobija havde indført.

Først irettesatte Nehemias fyrsterne; dernæst befalede han, at byens porte skulle lukkes og vagter opstilles ved portene for at vogte dem. Men da markedspladsen flyttes fra byen til uden for muren, går han mere drastisk til værks og truer med at lægge hånd på handelsmændene, hvis de bliver ved. Nehemias må have været kendt for at stå ved sine ord, for handelsmændene fattede pointen og holdt sig væk.