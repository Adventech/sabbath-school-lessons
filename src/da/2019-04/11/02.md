---
title:  Fordærvet ledelse i templet
date:  08/12/2019
---

Nehemias 13 begynder med en bekymring om ammonittiske og moabittiske fremmede/afgudsdyrkere iblandt dem (Neh 13,1-3). Disse vers taler ikke om at udvise enkeltpersoner af anden nationalitet eller race, som fulgte Gud, men henviser i stedet til at bortvise dem, som havde en anden tro – ikke omvendte mennesker, men afgudsdyrkere. (Se også 5 Mos 23,3-6.)

`Læs Neh 13,1-9 Neh 2,10.19; 3,1; 12,10.22; 13,28. Hvem var Eljashib og Tobija? Hvorfor var det, de gjorde, ikke acceptabelt?`

Både Eljashib og Tobija er kendte skikkelser i Nehemias’ bog. Eljashib var folkets ypperstepræst og havde også ansvar for templet. Tobija nævnes som Nehemias’ ammonittiske fjende, som indædt modarbejdede Nehemias’ arbejde i Jerusalem. Alliancen mellem Eljashib og Tobija antyder en forbindelse gennem ægteskab mellem de to familier.

Selv om der ikke findes bevarede optegnelser af ægteskabsforbindelser, ved vi, at Tobija havde et jødisk navn (som betyder ”Herren er god“), og derfor troligt havde jødisk baggrund. Hans kones familie, Aras efterkommere, menes at have været i familie med Eljashib. Desuden havde horonitten Sanballat, Nehemias’ anden fjende, en datter, som giftede sig med Eljashibs sønnesøn. Intrigerne rundt omkring Nehemias har derfor været intense, siden de højeste embedsmænd i landet var i familie med hinanden og stod sammen i deres modstand mod Nehemias’ ledelse.

Mens statholderen havde været bortrejst, havde ypperstepræsten givet Tobija et af kamrene i templet, som var beregnet til opbevaring af tiende, gaver og ofre. Tobija havde fået permanent opholdstilladelse i templet. Dette gav ham status som en af folkets ledere. Nehemias’ fjender havde endelig opnået det, de hele tiden havde ønsket, nemlig at afsætte Nehemias og selv tage magten. Men heldigvis lod Nehemias ikke tingene være uden at gribe ind.

`Til at tænke over. Lader Guds folk, enten det er jøderne i det gamle Israel eller de kristne både på Det Nye Testamentes tid og sidenhen, sig altid så let føre på afveje? Hvordan kan vi undgå at begå den samme fejl?`