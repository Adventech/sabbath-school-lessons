---
title:  Renselse
date:  02/12/2019
---

Efter Bibelens omtale af indvielsen af bymuren og samlingen af sangerne, taler det næste vers, Neh 12,30, om renselse. ”Præsterne og levitterne rensede sig, og de rensede folket, portene og muren.“

Det hebraiske grundord for ”rense“ er thr betyder ”at være ren“. Det benyttes i mange forskellige sammenhænge i Det Gamle Testamente, også i betydningen at stå moralsk ren for Gud.

”Men hvis vi vandrer i lyset, ligesom han er i lyset, har vi fællesskab med hinanden, og Jesu, hans søns, blod renser os for al synd. Hvis vi siger, at vi ikke har synd, fører vi os selv på vildspor, og sandheden er ikke i os. Hvis vi bekender vore synder, er han trofast og retfærdig, så han tilgiver os vore synder og renser os for al uretfærdighed“ (1 Joh 1,7-9).

`Hvad lærer denne tekst om 1) den menneskelige natur, 2) Guds tilgivelse, og 3) Guds kraft i vores liv?`

Templet og dets tjeneste var vigtige dele af det gamle Israels religion. Men templet og dets tjeneste var et middel til et mål, ikke et mål i sig selv. Og dette mål var selvfølgelig at lede folket til et frelsende forhold til pagtens Gud, Herren Jesus Kristus, og at opleve hans rensende kraft i deres liv. Det er kundskaben om, hvad Gud har gjort, hvad Herren har frelst os fra, som leder os til at elske ham og tilbede ham. Det er en af grundene til, at israelitterne i Det Gamle Testamente igen og igen fortalte om, hvad Gud havde gjort for dem i fortiden. Det hjalp dem til at kende Guds godhed og kærlighed, som stod centralt i den glæde og taknemlighed, som skulle gennemsyre deres tilbedelsesoplevelser.

For os i dag bør oplevelsen og påskønnelsen af syndstilgivelse skabe taknemlighed til Gud og en følelse af håb og glæde. Da bliver det let at prise Gud og udtrykke vores påskønnelse af hans karakters skønhed. Og den største åbenbaring af Guds karakter ser vi i Jesus på korset, hvor han bar straffen for vores synd, så vi ikke selv behøver at blive straffet.

`Til at tænke over. Uanset hvilke synder du har begået i fortiden, eller hvordan din nuværende karakter er, kan du lige nu få fuldkommen tilgivelse ved at komme til korset. Hvorfor ikke tage imod den tilgivelse, som Jesus tilbyder dig?`