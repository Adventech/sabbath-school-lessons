---
title:  At synge Herrens sange
date:  01/12/2019
---

`Læs Neh 12,27-29. Læg mærke til nogle af de nøgleord, som viser, hvordan deres tilbedelse og lovprisning var. Hvordan vil du beskrive den?`

Israels folk havde indviet en bestemt gruppe af levitterne til at være sangere og musikere ved tempeltjenesten. Gud ledte denne praksis og gav undervisning om gudstjenesteordningen. Tilbedelsen i templet skulle være smuk og professionelt udført.

Kong David havde organiseret gudstjenesterne i templet til et mere kunstfærdigt og flot system end tidligere. Asafs efterfølgere, som David havde sat til at lede tilbedelsen i templet, var stadigvæk udvalgt som dem, der ”sang under tjenesten i Guds hus“ (Neh 11,22).

`Læs 1 Krøn 25,6-8. Hvad lærer denne tekst os om musikkens centrale og vigtige rolle i Israels gudstjeneste og i deres ”sang for Herren“?`

Sangerne var levitter og derfor officielt sat til at tjene i templet. De blev altså betalt for at sørge for musik i templet. Under kong Davids styre blev der oprettet et komplet musikakademi, som kongen holdt opsyn med. Der var lærere og elever, unge og ældre, som på skift arbejdede med at sørge for musik i templet. Nogle spillede på instrumenter, andre sang, og andre igen passede instrumenterne og de kapper, som blev brugt under gudstjenesterne. Hvad var hensigten med en så professionel organisering? Det havde til hensigt at udvikle talenter og give en vision af høj kvalitet i forbindelse med gudstjenesten. Vi må altid stræbe efter høj kvalitet i det, der foregår under vores gudstjeneste. Lovprisning må komme fra hjertet og udtrykkes på den bedste måde, så folk bliver åndeligt opløftet. Vi må tage for givet, at de musikere og sangere, som gjorde tjeneste i templet, var blevet nøje udvalgt til at lede gudstjenesterne.

`Til at tænke over. Hvordan har du oplevet glæde ved tilbedelse gennem musik? Hvor stor betydning har det for dig?`