---
title:  To store takkekor
date:  03/12/2019
---

`Læs Neh 12,31-42. Hvorfor spillede musik en så stor rolle ved denne fejring?`

Som en del af gudstjenesten i denne situation gik to takke-kor, som Nehemias havde oprettet, rundt om Jerusalem og sang, mens der blev spillet på musikinstrumenter. De startede på samme sted, men delte sig derefter, og gik i hver sin retning rundt ovenpå bymuren. Den ene gruppe blev ledet af Ezra, som gik i spidsen, og Nehemias gik sidst i den anden gruppe. De to kor mødtes igen ved Vagtporten, hvorfra de gik ind i templet. Præster, der blæste i trompeter, fulgte hver gruppe i optoget. Da de to kor var kommet ind i templet, stillede de sig op over for hinanden. Både optoget og gudstjenesten var meget velorganiseret.

For at kunne besvare spørgsmålet om, hvorfor musik spiller en så stor rolle i fejringen og gudstjenesten, må vi se på dens betydning i forbindelse med templet. Musik i templet var ikke en koncert, som folk kom for at nyde, som når vi går for at lytte til Beethovens 4. symfoni i en koncertsal. Mens musikerne sang og spillede, bøjede folket sig i bøn. Det var en del af deres tilbedelse.

Den centrale handling i templet og gudstjenesten handlede om ofringer, som i sig selv er en temmelig ubehagelig handling. De skar trods alt halsen over på uskyldige dyr! Udover at løfte folkets tanker mod himlen var den smukke musik med til at gøre hele tilbedelsesoplevelsen mere tiltalende for dem.

`Læs 2 Mos 15,1-2 2 Krøn 20,21-22 Åb 15,2-4. Find situationer i Bibelen, hvor musik var en vigtig del af tilbedelsen. Læg specielt mærke til disse tekster.`

Både på jorden og i himlen er musik en del af tilbedelse og gudstjeneste. Bemærk i teksterne nævnt ovenover, at sangene handler om, hvad Herren har gjort for sit folk, deriblandt også at give dem sejr ”over dyret“; for hvordan kunne de opnå den sejr uden Guds hjælp? Sangene udtrykker lovprisning af Gud for hans frelsende gerninger.

`Til at tænke over. Nævn nogle af de ting, Gud har gjort for dig, som giver dig god grund til at synge lovsange til ham?`