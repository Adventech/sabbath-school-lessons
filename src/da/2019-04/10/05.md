---
title:  Ofringer som en del af gudstjenesten
date:  04/12/2019
---

`Læs Neh 12,43. Hvad var særlige ved, at de bragte ”store slagtofre“ som en del af deres tilbedelsesfejring?`

Ofringer var den vigtigste del af tilbedelsen på templets tid. Der blev brugt mange forskellige ofre, enten for løftet om tilgivelse eller for at udtrykke glæde over fællesskabet og tak til Gud. Ofringerne gav tilbedelsen indhold, idet de mindede de tilbedende om, hvem og hvordan den sande Gud er. De pegede hen til det lovede afkom, Messias, som skulle ofre sit liv for dem, nemlig Guds lam.

`Læs Joh 1,29.36 1 Kor 5,7 Åb 5,6.12-13. Hvad siger disse vers om, hvad ofringerne egentlig pegede hen til? Hvis det gamle Israel kunne glæde sig over et dødt husdyr, en død, som kun kunne åbenbare en lille del af sandheden, hvor meget mere grund har vi da ikke til at fryde og glæde os?`

Læg også mærke til, hvor mange gange tanken om glæde og fryd beskrives blot i Neh 12,43. Midt i deres ærbødighed og måske også den frygt, som de oplevede under deres gudstjeneste – slagtningen af et dyr for deres synder var trods alt en alvorlig handling – var der også stor glæde og lovpris. Når vi kommer frem for Gud, bør det ske med ærefrygt og ærbødighed sammen med lovprisning. Salme 95 viser, at sand tilbedelse indbefatter opfordringen til at synge, råbe med glæde og spille musik for at fejre Gud (Sl 95,1) i tillæg til at bøje sig og knæle for Herren (Sl 95,6). Det er vigtigt at finde en balance mellem glæde og ærefrygt, når vi tilbeder og lovpriser vores skaber.

`Til at tænke over. Hvilke følelser stiger op i os, når vi tænker over, at han, som skabte alt (se Joh 1,1-3), hang på korset, hvor han døde for sine skabningers synd? Hvilken rolle kan og bør glæde spille, når vi tænker på korset?`