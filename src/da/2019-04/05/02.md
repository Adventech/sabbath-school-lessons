---
title:  Folkets klage
date:  27/10/2019
---

`Læs Neh 5,1-5. Hvad sker der? Hvad klager folket over?`

Jødefolket synes at stå samlet under Nehemias’ ledelse mod pres udefra. Men alt er ikke godt indbyrdes blandt folket, som ellers står samlet i forsvar mod forfølgelse og angreb fra fremmede folk. På trods af deres ydre styrke og samlede anstrengelser mod fjenden er deres indbyrdes forhold ødelagt. Lederne og de rige har udnyttet de fattige og underprivilegerede til egen vinding, og situationen er blevet så dårlig, at familierne råber om hjælp.

Nogle familier sagde, at de ikke havde mad til at give deres børn noget at spise; andre klagede over, at de på grund af en hungersnød havde været nødt til at pantsætte deres ejendom og nu ikke havde noget; andre familier brokkede sig over, at de var nødt til at låne penge til at betale skat til perserne, og at selv deres børn var blevet slaver.

Det ser ud til, at hovedårsagen til problemerne var en hungersnød og den skat, der skulle betales. Det fik de fattigste familier til at søge hjælp hos deres naboer. Den persiske regering krævede en årlig skat på 350 talenter sølv fra provinsen Juda. Hvis en person ikke kunne betale sin tilmålte del af den tvungne skat, ville familien ofte først pantsætte deres ejendom eller låne penge. Men hvis de det følgende år ikke kunne tjene nok, var de nødt til at gøre noget ved det, de skyldte. Oftest betød det at sælge sig selv som slave. De havde allerede mistet deres ejendom, og nu var de nødt til at sende et familiemedlem, oftest et barn, som skulle gøre tjeneste hos kreditoren, så det de skyldte kunne betales.

Der er tidspunkter i livet, hvor vi kommer i vanskeligheder som følge af vores egne handlinger; men der er også tidspunkter, hvor vi bliver syge eller kommer i økonomiske vanskeligheder, som vi ikke selv er skyld i. Beretningen i Nehemias 5 fortæller om en tid, hvor de styrende magter udnyttede folket. Det førte til udbredt fattigdom. Folk var fanget i stadigt voksende fattigdom uden nogen udvej.

`Til at tænke over. Det er interessant, at folk også den gang kæmpede med økonomisk undertrykkelse. Hvad bør vi lære af, at Bibelen ofte tager dette emne op?`