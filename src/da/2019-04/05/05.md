---
title:  En ed
date:  30/10/2019
---

`Læs Neh 5,12-13. Hvorfor udtaler Nehemias en forbandelse over dem, som ikke overholder deres del af aftalen?`

Selv om lederne gik med til at tilbagebetale alt det, de havde konfiskeret, var Nehemias ikke tilfreds med kun ord. Han havde brug for håndgribelige beviser. Derfor får han dem til at aflægge en ed over for præsterne. En sådan handling gjorde også fremgangsmåden retslig gyldig i tilfælde af, at han senere havde brug for at henvise til aftalen.

Men hvorfor udtaler han en forbandelse? Nehemias udfører en symbolsk handling ved at løfte sin kappefold, som om han holdt noget i den. Derefter ryster han den som et tegn på at miste det, der havde været i den. På samme måde ville de, som gik imod den svorne ed, miste alt. Det var almindeligt at sværge en ed for at tilkendegive, over for andre, betydningen af en bestemt lov eller regel. Det var også mindre sandsynligt, at folket ville gå imod loven, når der var en forbandelse involveret med at bryde den. Nehemias følte åbenbart, at dette var en så vigtig sag, at han var nødt til at gøre noget helt drastisk for at sikre sig, at det blev gennemført.

**Hvad lærer følgende tekster fra Det Gamle Testamente om en eds ukrænkelighed i datidens kultur?**

`4 Mos 30,2`

`5 Mos 23,21-23`

`Præd 5,4-5`

`3 Mos 19,12`

`1 Mos 26,31`

Når det kommer til stykket, er det at kunne tale en mægtig gave, som Gud har givet mennesker. Den adskiller os radikalt fra de evner, som dyrene har. Og der er magt i vores ord; en magt, der kan føre til liv eller død. Vi bør derfor være meget forsigtige med, hvad vi siger, hvad vi lover, og hvilke verbale løfter, vi giver. Det er også vigtigt, at vores handlinger stemmer overens med vores ord. Hvor mange mennesker er ikke blevet frastødt af kristendommen på grund af menneskers ord? Vi lyder måske som kristne, men handlingerne er det ikke!

`Tænk over, hvor stor indflydelse dine ord har på andre. Hvordan kan vi lære at blive meget påpasselige med, hvad vi siger, hvornår vi siger det, og hvordan vi siger det?`