---
title:  Imod lovens ånd
date:  28/10/2019
---

`Læs Neh 5,6-8, 2 Mos 21,2-7. Hvorfor reagerer Nehemias med vrede?`

Selv om det er vanskeligt for os at fatte i dag, var slaveri en kulturel norm i oldtidens verden. En forælder kunne enten selv blive slave eller sælge et barn. Både socialt og legalt havde forældre ret til at sælge deres sønner og døtre. Men fordi Gud altid ønsker at give frihed, regulerede han denne praksis i Israel ved at kræve, at kreditorerne skulle frigive deres slaver hvert syvende år. På den måde beskyttede Gud folket fra at blive slaver for livet og viste sit ønske om, at hans folk skulle leve i frihed.

Loven tillod at låne penge ud, men den tillod ikke at kræve renter (se bibelske regler imod åger i 2 Mos 22,25-27; 3 Mos 25,36-37; 5 Mos 23,19-20). Men de renter, som pengeudlånerne krævede, var alligevel små sammenlignet med nabolandenes renter. De skulle betale 1 % per måned. Mesopotamiske tekster fra det 7. århundrede f.Kr. viser en rente på 50 % for sølv og 100 % for korn per år. De 12 % i årlig rente var altså lav i forhold til, hvad den var i landene i Mesopotamien. Men ifølge Guds Ord var det eneste, kreditorerne gjorde forkert, at kræve rente (Neh 5,10). Det er interessant, at folket i sin klage ikke engang nævner det som et problem. Alt det andet hørte til tidens sociale normer og var helt lovligt. Så hvorfor blev Nehemias så vred? Det er interessant, at han ikke handlede med det samme, men først tænkte grundigt over sagen.

Det er meget beundringsværdigt, at Nehemias behandler sagen så resolut. Han ignorerer ikke en klage, blot fordi den i teknisk forstand ikke bryder loven, er socialt accepteret eller til og med ”venlig“ sammenlignet med andre landes skikke. I situationen var det lovens ånd, der blev overtrådt. Specielt i perioder med økonomiske vanskeligheder var det folkets pligt at hjælpe hinanden. Gud står på de undertryktes og trængendes side, og han var nødt til at kalde profeter til at tale imod de forbrydelser og voldshandlinger, som de fattige blev udsat for.

`Til at tænke over. Hvordan kan vi, måske uden vilje, komme til at overtræde lovens ånd, mens vi følger dens bogstav? Se Mika 6,8.`