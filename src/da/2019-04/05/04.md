---
title:  Nehemias griber ind
date:  29/10/2019
---

Irettesættelsen af de fornemme og fyrsterne – ”I driver åger med jeres brødre!“ (Neh 5,7) – gav ikke de ønskede resultater. Så Nehemias blev ved med at kæmpe for de undertrykte blandt dem. Han kunne have sagt, at han havde forsøgt at belære de fornemme og fyrsterne, men da det ikke virkede, så var han nødt til at lade sagen ligge. Det var trods alt de rige og mægtige i landet, som han satte sig op imod. Men han var ikke tilfreds, før en løsning på problemet blev gennemført, selv om han undervejs vandt sig nogle mægtige fjender.

`Læs Neh 5,7-12. Hvilke argumenter bringer Nehemias mod det, der foregår? Hvad bruger han for at overtale folket til at rette på fejlene?`

Nehemias sammenkalder til et stort møde. Hele Israels folk samles for at behandle problemet. Han har sandsynligvis regnet med, at når hele folket er samlet, vil lederne blive skamfulde og måske bange, så de ikke fortsætter med deres undertrykkelse.

Det første emne, Nehemias kommer med, handler om slaveri. Mange af judæerne, sandsynligvis også Nehemias selv, frikøbte andre jøder fra slaveri hos udlændinge. Nu spørger han de fornemme og fyrsterne, om de finder det i orden at købe og sælge deres eget folk. Giver det mening for israelitterne at købe jøder fra fremmede folk og give dem frihed, hvorefter de ender som slaver hos deres eget folk?

Lederne giver intet svar; men de kan godt se, at argumentet er fornuftigt. Så Nehemias fortsætter. Han spørger dem: ”Burde I ikke vandre i frygt for vor Gud, så I undgik spotten fra de folk, som er vores fjender?“ (Neh 5,9). Derefter indrømmer Nehemias, at også han selv har lånt folk penge og korn. Med sin opfordring ”lad os nu eftergive dem denne gæld!“ (Neh 5,10) bekræfter han den lov, som forbød denne skik over for andre jøder og viste, at han ønskede, at folket under hans styre skulle vise omsorg for hinanden. Utroligt nok var reaktionen enstemmig. Lederne gik med til at give alt tilbage til folket.

`Til at tænke over. Har du handlet forkert over for nogen? Hvis vi skal være ærlige, bliver de fleste af os nødt til at sige ja. Hvad forhindrer dig, så vidt det er muligt, at erstatte/gøre det godt igen?`