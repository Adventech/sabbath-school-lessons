---
title:  Nehemias’ eksempel
date:  31/10/2019
---

`Læs Neh 5,14-19. Hvilke begrundelser giver Nehemias for ikke at kræve folket for ”underholdet til statholderen“ (Neh 5,18)?`

Det er sandsynligt, at Nehemias skrev begivenhederne i disse vers, da han 12 år senere var vendt tilbage til kong Artaxerxes’ hof efter sin tid som statholder i Juda. Selv om statholdere havde ret til at modtage indkomst fra deres undersåtter, håndhævede Nehemias aldrig denne ret, men betalte selv for alle sine udgifter. Men ikke alene betalte han alle udgifter, han sørgede også selv for sin familie og sit hof. Zerubbabel, den første statholder, er den eneste anden statholder, vi kender navnet på. Når Nehemias siger: ”de tidligere statholdere,“ henviser han mest sandsynligt til dem, der havde været mellem Zerubbabel og ham selv. Da han afsluttede sin embedsperiode, har han derfor mest sandsynligt mistet penge. I stedet for at samle sig rigdom, som man kunne forvente i en så høj stilling, gav han muligvis afkald på rigdom og ejendele. Nehemias var rig. Derfor kunne han sørge for daglig føde til så mange mennesker. Og gavmildt sørgede han for, at andre havde rigeligt (Neh 5,17-18).

Selv om situationen ikke var identisk, fulgte Nehemias her det samme princip som Abraham gjorde, da han havde befriet dem, der var blevet taget til fange af de omkringliggende folkeslag (se 1 Mos 14).

`Læs Neh 5,19. Hvad siger Nehemias, og hvordan skal vi forstå det i evangeliets sammenhæng?`

Nehemias er et eksempel på en person, som satte Gud og Guds værk højere end sin egen personlige vinding og fordel. Det er en god lærdom for os alle, uanset vores situation. Det er let at gøre noget for Gud, når det ikke koster ret meget.

`Til at tænke over. Læs Fil 2,3-8. Hvordan kan du her og nu i dit eget liv udvise de selvopofrende principper, som kommer til udtryk i denne tekst?`