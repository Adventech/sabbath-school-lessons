---
title:  Kirken, et helligt tempel
date:  27/07/2023
---

`Læs Ef 2,11-22. Hvilke billeder bruger Paulus her som kulmination på sit afsnit om enhed mellem jøder og hedninger i kirken?`

Et tilbageblik på Ef 2 viser, at versene 1-10 lærer, at vi lever i fællesskab med Jesus, mens versene 11-22 lærer, at vi lever i fællesskab med andre som medlemmer af hans kirke. Jesu død har både positive vertikale følger, fordi den grundfæster vores forhold til Gud (Ef 2,1-10) og positive horisontale følger, fordi den bringer forsoning og hjælp i vores forhold til andre (Ef 2,11-22). Ved korset nedriver Jesus alt, som skiller de hedningekristne fra de jødekristne, også den forkerte brug af loven, hvor man anvendte loven til at gøre afstanden mellem dem større (Ef 2,11-18). Jesus opbygger i stedet et fantastisk nyt tempel bestående af alle troende. Hedningerne, som engang var udelukket fra tilbedelse i templets hellige steder, bliver nu sammen med de jødetroende til et nyt tempel. Vi bliver alle en del af Guds menighed, ”et helligt tempel i Herren“ (Ef 2,19-22), og vi har det privilegium, at vi kan leve i samhørighed både med Jesus og med vores brødre og søstre i Kristus.

`Læs Ef 2,19-22. På hvilken måde bruger Paulus billedet af menigheden som et tempel? Sammenlign med brugen i 1 Kor 3,9-17; 2 Kor 6,14-7,1; 1 Pet 2,4-8.`

Paulus taler om menigheden som et tempel, som et højdepunkt. Billedet viser, hvordan hedningerne helt og fuldt er inkluderet i menigheden. Engang var de forment adgang til tilbedelse i ”Israels forgård,“ men nu har de ikke alene adgang (Ef 2,18), men er selv blevet byggemateriale i et nyt tempel, som skal være ”en bolig for Gud i Ånden“ (Ef 2,22).

De nytestamentlige forfattere bruger templet som en metafor til at synliggøre menighedens hellighed, Guds rolle i grundlæggelsen af menigheden og dens vækst samt de troendes sammenhold i menigheden. Billedet bruges i tilknytning til biologisk sprogbrug: templet ”vokser“ (se Ef 2,21), og selve bygningsprocessen bliver også fremhævet: ”bliver også I sammen med os bygget op“ (Ef 2,22). I modsætning til et statisk, stillestående billede kan menigheden erkende sin identitet som ”den levende Guds tempel“ (2 Kor 6,16).