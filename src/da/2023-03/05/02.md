---
title:  ”Ved Kristi blod kommet nær“
date:  23/07/2023
---

`Læs Ef 2,1-3.11-12. Sammenlign Paulus’ tidligere beskrivelse af sine læseres hedenske fortid med den nye beskrivelse. Hvad lægger han vægt på?`

Hedninger, som nu var kommet til tro på Kristus og blevet medlemmer af hans ”legeme“, kirken, var engang helt adskilt fra Israel og den frelse, Gud tilbød. Paulus finder det vigtigt, at de ”husker“ (Ef 2,11) denne fortid. Dengang var de ”adskilt fra Kristus“, den Salvede, Israels Messias. De var ”udelukket fra borgerret i Israel“. Og de var ”fremmede for forjættelsens pagter“, uvidende om løfterne om frelse, som Gud havde tilbudt ned igennem frelsens historie. Adskillelsen fra Israel og den frelse, der blev tilbudt gennem dem, betød, at de dengang var ”uden håb og uden Gud i verden“ (Ef 2,12).

I deres tidligere tilværelse var hedningerne også fanget i en stor konflikt mellem dem selv og jøderne. Paulus giver os en ide om dette grundliggende had ved at henvise til en af de måder, det viste sig på, nemlig den ondskabsfulde samtale. Jøder omtalte hånligt hedninger som ”de uomskårne“, og med den samme foragt omtalte hedningerne jøderne som ”de omskårne“ (Ef 2,11).

Men Ef 2,13 henviser til, at det nu er totalt anderledes. Paulus skrev: ”Men nu, da I er i Kristus Jesus, er I, som engang var langt borte, ved Kristi blod kommet nær.“

Når Paulus beskriver de hedningekristne som nogle, der engang var ”langt borte“, låner han fra Es 57,19: ”Fred, fred for den, der er langt borte, og for den, der er nær, siger Herren, og jeg helbreder dem.“ I Kristus og ved hans kors var de hedenske troende kommet nær til alt det, de havde været adskilt fra – Gud, håb og deres jødiske brødre og søstre. Her er de mægtige gode nyheder, som er underforstået i Paulus’ beskrivelse: Kristi kors kan læge den store adskillelse mellem jøder og hedninger, og det betyder, at alle vores stridigheder og adskillelser kan løses ved korset. Denne gode nyhed indbyder os til at betragte de adskillelser, som findes i vores egen tilværelse og i menigheden, og tænke over korsets magt, som overgår dem.

`Til eftertanke. Hvilken tilstand har Jesus frelst dig fra? Hvorfor kan det være vigtigt for dig med jævne mellemrum at huske, hvor du var, da Kristus fandt dig, og hvor du måske havde været nu, hvis han ikke havde fundet dig?`