---
title:  Kristus nedrev den mur, som skilte os
date:  25/07/2023
---

`Læs Ef 2,14-15. Hvilken handling siger Paulus, at Kristus udførte mht. ”loven med dens bud og bestemmelser“? Hvorfor gjorde Kristus det?`

Paulus sigter sandsynligvis til den mur, som omgav Israels forgård i Herodes’ tempel, og dens trussel om dødsstraf for ikke-jøder, hvis de gik derind. Paulus forestiller sig, at muren rives ned, og hedningerne får fuld adgang til at tilbede Gud (Ef 2,18). En hvilken som helst mur af den art, siger Paulus, fjernes af korset. For der lærer vi, at disse to folk, jøder og hedninger, i virkeligheden er ét.

Nogle mener, at Ef 2,14-15 lærer, at de ti bud, sabbatsbuddet indbefattet, er ”afskaffet“ eller ”sat ud af kraft“ på korset. Men i Efeserbrevet udviser Paulus dyb respekt for de ti bud som en kilde til udvikling af kristent discipelskab. Han citerer det femte bud (Ef 6,2-3) og hentyder til andre (fx det syvende, Ef 5,3-14.21-33; det ottende, Ef 4,28; det niende, Ef 4,25; det tiende, Ef 5,5). Dette stemmer overens med Paulus’ bekræftelse af loven i andre af sine breve (Rom 3,31; Rom 7,12). Han skriver om misbrug af loven, men ærer loven i sig selv og forudsætter dens kontinuitet. At bruge disse vers til at afskaffe de ti bud, især i lyset af alle de andre vers i Bibelen om lovens evige gyldighed, er tydeligt en misfortolkning af Paulus’ hensigt.

I stedet vil enhver brug af loven til at skabe fjendskab mellem jøder og hedninger og især til at udelukke hedninger fra fuldt medlemskab i Guds folk og adgang til tilbedelse, være forkastelig for Paulus. Det vil være misbrug af lovens guddommelige hensigt. ”Loven“ i Ef 2,14-15 er enten aspekter af ceremoniloven, som adskilte jøder fra hedninger, og udtrykt i Paulus’ vanskelige sætning som ”loven med dens bud og bestemmelser“ eller hele lovsystemet i Det Gamle Testamente, som det var endt med at blive fortolket, suppleret og misbrugt som en kile, der skulle adskille jøder fra hedninger.

`Til eftertanke. Hvilke spændte forhold blandt adventister eller blandt medlemmer af den større kristenhed har brug for at blive behandlet og løst? Hvorfor burde vores fælles kærlighed til Kristus være nok til at løse disse spændinger?`