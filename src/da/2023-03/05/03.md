---
title:  Forsoning, Guds gave på korset
date:  24/07/2023
---

”For han er vor fred. Han gjorde de to parter til ét, og med sin legemlige død nedrev han den mur af fjendskab, som skilte os … for ved korset at forsone dem begge med Gud i ét legeme“ (Ef 2,14-16).

`Læs Ef 1,7-8; 4,32 Ef 2,13-14.16 Ef 5,1.25. Hvordan beskriver Paulus korset og følgerne af Kristi død i de følgende afsnit i Efeserbrevet? Hvordan vil du opsummere, hvad Paulus siger om korset, og hvordan det forvandler vores forhold?`

Vores afsnit for denne uge er Ef 2,11-22. Ifølge disse vers giver korset tre store fordele for de troende: (1) Hedninger, som engang var ”adskilt“ fra Gud og hans folk, er nu ”kommet nær“ (Ef 2,13) til begge. De er nemlig nu Guds sønner og døtre, og de er de jødekristnes brødre og søstre (Ef 2,19). (2) ”Fjendskabet“ (på græsk: echthran, ”fjendskab“, beslægtet med echthros, ”fjende“) mellem jødekristne og hedningekristne er ”dræbt“ (Ef 2,16). Kristi kors fjerner det, der syntes at være en permanent tilstand af fjendskab og krig, hvor jøder og hedninger var hinandens svorne fjender (Ef 2,17). (3) I stedet for fjendskab er der nu forsoning. Det var Kristi hensigt ”at forsone dem begge med Gud i ét legeme“ (Ef 2,16; sml. Kol 1,19-22).

Hvordan ser forsoning ud? Hvordan føles det at blive forsonet? Forestil dig en fremmedgørelse mellem en mor og hendes datter, som har stået på i flere år. Forestil dig, at denne bitterhed forsvinder i en bølge af nåde og tilgivelse og fører til en genforening mellem de to. Det er forsoning. Forsoning opleves i det øjeblik, hvor et menighedsmedlem lægger det, der skiller det fra et andet medlem, til side og anerkender det andet medlem som en elsket bror eller søster, og når dette medlem tager imod tilbuddet om fællesskab. Forsoning er ikke et mekanisk eller retsligt udtryk, men et medmenneskeligt udtryk, som fejrer genoprettelsen af ødelagte relationer. Paulus tør forestille sig, at Kristi mægtige gerning på korset påvirker relationer, ikke kun mellem enkeltpersoner, men også mellem befolkningsgrupper. Han forstiller sig, at det invaderer vores liv og nedbryder mure, opløser skænderier og fornyer vores fællesskab og gensidige forståelse af hinanden.

`Til eftertanke. Hvor kan du have brug for at anvende ovenstående principper for at blive forsonet med nogen? Hvordan gøres det?`