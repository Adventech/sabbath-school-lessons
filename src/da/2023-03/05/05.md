---
title:  Jesus, forkynder af fred
date:  26/07/2023
---

`Læs Ef 2,17-18. Hvordan opsummerer Paulus Kristi gerning i disse vers?`

Begrebet fred er meget vigtigt i Efeserbrevet. Brevet både begynder og slutter med en velsignelse af fred ”fra Gud, vor Fader, og Herren Jesus Kristus“ (Ef 1,2; sml. Ef 6,23).

Tidligere i Ef 2,11-22 har Paulus påstået, at Kristus personificerer fred: ”For han er vor fred“ og på korset stiftede han fred (Ef 2,14-16). Kristus nedriver ikke alene fjendskabet mellem jøder og hedninger (Ef 2,14-15), men han skaber et nyt menneske, en ny menneskehed, som kendetegnes af forsoning og fred (Ef 2,15-17). Denne fred er ikke kun fravær af konflikter, men den svarer til det hebraiske begreb shalom, oplevelsen af helhed og velvære både i vores forhold til Gud (Rom 5,1) og til andre mennesker.

`Læs Ef 4,3; 6,14-15. Hvordan forestiller Paulus sig, at de troende er med til at dele Jesu budskab om fred? Sammenlign Rom 10,14-15 med Ef 2,17-19; Es 52,7; Es 57,19.`

Evangelierne indeholder eksempler på Jesus som en, der forkynder fred. I sin afskedstale til disciplene lover han dem og os: ”Fred efterlader jeg jer, min fred giver jeg jer“ (Joh 14,27). Og han afslutter: ”Sådan har jeg talt til jer, for at I skal have fred i mig. I verden har I trængsler; men vær frimodige, jeg har overvundet verden“ (Joh 16,33). Efter sin opstandelse, da han viste sig for disciplene, sagde han gentagne gange til dem: ”Fred være med jer!“ (Joh 20,19.21.26).

I Ef 2,17-18 er Paulus ivrig efter at understrege, at Kristi forkyndelse af fred rakte videre end til hans tjeneste på jorden. Han ”forkyndte fred“ her og nu for jer, der var langt borte (de hedningekristne før de blev omvendt), og ”fred for dem, der var nær“ (de jødekristne, sml. Ef 2,11-13). Når man tager imod Kristi forkyndelse, vil alle de troende opleve en dyb velsignelse.

`Til eftertanke. Hvordan kan vi lære at blive forkyndere af fred i modsætning til at være formidlere af strid? Hvilke konflikter kan du lige nu være med til at løse ved at bringe fred?`