### Efeserbrevet: Hvordan vi skal følge Jesus i vanskelige tider

I Efeserbrevet fortæller Paulus os noget om efeserne. Mange år efter de fantastiske begivenheder i den første tid af de kristnes mission i Efesos kæmpede efeserne med at forstå betydningen af deres kristne tro.

Paulus, som engang skabte økonomiske problemer for denne fjerdestørste by i det romerske imperium, er nu sat ud af spillet og sidder i fængsel. Han skriver til dem fra fængslet og er bekymret for, at de troende i Efesos skal ”tabe modet“ og glemme, hvad det i praksis vil sige at være Jesu discipel i den sofistikerede og helt igennem hedenske kultur i storbyen Efesos. Selv om hans lyttere allerede er kristne, skriver Paulus som evangelist. Han ønsker igen at vinde dem for den kristne tro, at genoplive deres overgivelse til Kristus og deres begejstring ved at være en del af Guds store værk på jorden, nemlig kirken.

Den kristne tro handler helt og fuldt om Kristus, og derfor udstråler Paulus beundring for Jesus og opmuntrer til at tilbede ham. Hvis vaklende kristne disciple skal genvinde deres fodfæste, må de genfinde deres første kærlighed til Jesus og få en fornyet tillid til hans nåde og kraft. Paulus understreger derfor Kristi ophøjelse i himlen, da Jesus står over alle magter og guder, som forsøger at drage de troende i Efesos til sig. Jesus er målet for den guddommelige plan for alle tidsaldre, en plan, hvor de troende, menigheden, spiller en vigtig rolle, for at Gud kan forene alle ting i Kristus.

Paulus ønsker at få de troende i Efesos til at genopfriske deres overgivelse til deres Herre, og han bagatelliserer ikke, hvad kristent discipelskabs krav indebærer. Han beskriver i detaljer, hvad kristen opførsel og kristent fællesskab er. De kristne er kaldet til en tilbedelse, der er inspireret af Ånden, som ærer Kristus og er rettet mod Gud. Dette illustrerer Paulus igen og igen. Overgivelse til Kristus påvirker både vores handlinger og tale. At elske Kristus indebærer, at vi respekterer og værdsætter vores medtroende. Det betød, at efeserne måtte modstå handlemønstre, der var udbredte i deres kultur, hvori der indgik ondskabsfuld og seksuel nedværdigende opførsel. Det betyder, at vi i dag i vores relationer inden for menigheden og familien må søge at følge det selvopofrende eksempel, vi finder i Kristus. Det betød, at menigheden i Efesos skulle tilbyde deres medborgere et tydeligt eksempel på et nyt mønster for, hvordan mennesker skal leve.

Paulus bruger en stor del af sit brev på at udtrykke sin begejstring over dette nye mønster for, hvad det vil sige at være menneske gennem medlemskab i Guds menighed. Han er især begejstret ved tanken om, at Gud har forbundet adskilte dele af menneskeheden – jøder og hedninger – til ét i kirken. Ved at leve i fællesskab, hvor fjendskab var forventet, har de en gylden anledning til at være eksempler på de egenskaber, som kendetegner Guds nye samfund og hans kommende rige.

I sit ønske om at vise, hvor vigtigt det er at tilhøre Guds kirke, udvikler Paulus fire metaforer for menigheden. De troende er Kristi legeme, hvor deres overgivelse til Kristus og deres fællesskab med hinanden kommer til udtryk. De er et levende tempel, hvor Gud tilbedes. De er Kristi brud, som ser frem til den store bryllupsceremoni, når brudgommen kommer for at tage dem til sig. Og i et sidste billede, som udtrykker Paulus’ forsøg på at genhverve dem til den kristne tro, er de Kristi hær, som skaber fred i hans navn og bekæmper mørkets magter i Guds kraft, mens de ser frem til Jesu genkomst.

Efeserbrevet taler altså specielt ind i en tid, som vores egen, hvor verdens fristelser og tidens gang truer med at sløve vores kristne discipelskab. Det opløfter Kristus og understreger betydningen af at følge ham som ivrige, aktive medlemmer af hans kirke, idet vi i vores liv udtrykker vores håb om hans genkomst. I dette kvartal har vi det privilegium at lytte til Efeserbrevet, mens vi beder og igen oplever begejstringen over at følge Jesus i en tid med store udfordringer.

_John K. McVay, Ph.d., er rektor og professor i religion på Walla Walla University i College Place, Washington, USA, hvor han har gjort tjeneste siden 2006. Før det var han i en række år leder for Syvende Dags Adventistkirkens teologiske seminarium ved Andrews University._