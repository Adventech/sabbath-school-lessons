---
title:  få del i opstandelsens kraft
date:  11/07/2023
---

I de sidste vers af Paulus’ omtale af sin forbøn (Ef 1,20-23) går han videre med det tredje emne, som han ønsker, at Helligånden skal give dem indsigt i: hvor overvældende stor Guds magt er, som han udøver på deres vegne. Apostlen begynder med at fremhæve to begivenheder i frelseshistorien som de mest enestående illustrationer på Guds magt: (1) Jesu opstandelse fra de døde; (2) Jesu indsættelse på universets trone (Ef 1,20).

**Til eftertanke. Hvordan kommer Guds magt til udtryk gennem Jesu  opstandelse?**

`Ef 1,20`

`1 Kor 15,20-22`

`Fil 3,8-11`

`Hebr 13,20-21`

`1 Pet 1,3`

Jesu opstandelse er et indiskutabelt trospunkt i den kristne tro (1 Kor 15,14.17). Det er, fordi Jesus er opstået, at de trofaste troende kan se frem til den storslåede fremtidige opstandelse til evigt liv, når Kristus kommer igen (1 Kos 15,20,23). Fordi Jesus er opstået, kan vi se hen til ham her og nu for alle evangeliets velsignelser, og dermed også Helligåndens tilstedeværelse i vores liv.

Billedsproget, at Gud ”satte ham [Kristus] ved sin højre hånd“ (Ef 1,20), er hentet fra Sl 110,1, som er det oftest citerede vers i Det Nye Testamente. Kristi ophøjelse er stærkt fremhævet i Efeserbrevet. De troende er sat ”med ham [Kristus Jesus] i himlen“ (Ef 2,6). I tillæg henviser Paulus til Jesu himmelfart som en optakt til, at Kristus skal fylde alt og give gaver til sin menighed (se Ef 4,8-11).

I Ef 4,8-11 advarer Paulus os mod et statisk billede af Kristus på Faderens trone. I stedet præsenterer han ”det dynamiske nytestamentlige billede af den ophøjede Kristus, som ved sin Ånd går ud i hele verden for at sejre og overvinde det onde“ (F.F. Bruce, The Epistle to the Colossians, to Philemon, and to the Ephesians, Grand Rapids, MI: Eerdmans, 1984, s. 133). Paulus beskriver altså ikke Kristi ophøjelse/tronbestigelse bare som en illustration af den guddommelige kraft, som de troende tilbydes, men som kilden til denne kraft.

`På hvilke måder har vi brug for Kristi kraft i vores liv, og hvordan kan vi få mere af den kraft? Hvad kan forhindre os i at få adgang til hans kraft?`