---
title:  Visdom fra Helligånden
date:  10/07/2023
---

Derfor … ”kan jeg heller ikke holde op med at takke for jer, når jeg nævner jer i mine bønner. Jeg beder om, at vor Herre Jesu Kristi Gud, herlighedens fader, vil give jer visdoms og åbenbarings ånd til at erkende ham“ (Ef 1,16-17).

I omtalen af sine bønner skriver Paulus om et centralt emne, som han bringer frem for Guds trone. Han har allerede bemærket, at Helligånden er kommet ind i de troendes liv, da de blev omvendt (Ef 1,13-14). Nu beder Paulus om en fornyet velsignelse af Ånden til de troende, så de kan få nødvendig åndelig indsigt, der fokuserer på en dybere forståelse af Jesus: ”til at erkende ham“ (Ef 1,17).

`Læs Ef 1,17-19. På hvilke tre områder beder Paulus om, at Helligånden må give særlig indsigt til de troende?`

Paulus beder om, at de må få indsigt i det ”håb han kaldte“ dem til (Ef 1,18). Denne bøn går ud på, at de må være opmærksomme på det, Gud allerede i fortiden har gjort for at frelse dem (Ef 1,3-9.11-13), og på den herlige fremtid, han har planlagt for dem (Ef 1,10.14).

Paulus beder dernæst om, at de må få indsigt i, ”hvor rig på herlighed hans arv til de hellige er“ (Ef 1,18), Derved minder han om tanken fra Det Gamle Testamente, at de troende er Guds arvelod (5 Mos 32,9; Zak 2,12; sml. Ef 1,11). Han ønsker, at de skal vide, at de ikke alene ejer en arv fra Gud, men også, at de er Guds arv. Paulus ønsker, at de skal forstå, hvor værdifulde de er for Gud.

Endelig beder Paulus om, at de må få åndelig indsigt i, ”hvor overvældende stor hans magt er hos os, der tror“ (Ef 1,19). Paulus forestiller sig, at Helligånden giver dem en fornyet forståelse af, hvor ufattelig stor Guds magt er, og at Helligånden virkeliggør den i deres kristne erfaring.

I alle disse forbønner ønsker Paulus, at disse mennesker selv skal erfare, hvad de er blevet givet i Jesus.

`Til eftertanke. Hvordan kan du bedre erfare ”hvor overvældende stor hans magt er hos os, der tror“? Hvad betyder det i hverdagen?`