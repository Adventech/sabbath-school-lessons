---
title:  Jesus, hoved over alle ting
date:  13/07/2023
---

De første kristne så en profeti om Jesu ophøjelse i Sl 110,1: ”Herren sagde til min herre: ‘Sæt dig ved min højre hånd, indtil jeg får lagt dine fjender som en skammel for dine fødder!’“ De læste Salmernes Bog 8 på samme måde med dens bekræftelse af, at Gud har ”lagt [alt] under dets fødder“ (Sl 8,7), under ”et menneskebarn[s]“ fødder (Sl 8,5). De troede, at mørkets magter i himmelrummet var stærkere end dem selv og truede med at undertrykke dem, men de greb fat i sandheden om, at disse magter var lagt under Kristi fødder.

Læg nøje mærke til, at Faderen ”har lagt alt under hans [Jesu] fødder“, og derefter har han ”givet ham som hoved over alle ting i kirken“ (Ef 1,22). Selv om ”alle ting“ er et generelt, inkluderende udtryk, tænker Paulus stadigvæk på de magter og myndigheder, som omtales i Ef 1,21. Alting, universet og overnaturlige åndemagter indbefattet, er under Kristi fødder og er ham underdanige.

`Læs Ef 1,22-23. Hvilke fordele giver det kirken, at Kristus er ophøjet på universets trone, og hans herredømme er over alting både i himlen og på jorden?`

Gud har givet Kristus sejr over alle de onde magter. Kirken, som er nært identificeret med Kristus og af ham udstyret med alt, den har brug for, er garanteret sejr over disse fjender. Guds magt, som viste sig ved Jesu opstandelse og ophøjelse over enhver magt i himmelrummet, er blevet aktiveret for kirken. Gud har givet den sejrende Kristus til kirken, som er så nært forbundet med ham, at den kaldes hans legeme.

Vi er troende. Hvordan kan vi kende den ophøjede Kristus og erfare Guds kraft i vores liv? Paulus omtaler ikke direkte nogen form for mekanisme eller strategi, hvormed det sker. Men den kendsgerning, at afsnittet er en del af en ”forbønsrapport“, er meget sigende. Paulus tror, at Gud vil besvare hans bøn. Han bekræfter, at det har en effekt at fejre Guds magt, som den viser sig i Kristus i Guds nærvær, og han beder om, at den må blive aktiv i de troendes liv.

`Til eftertanke. Hvordan har du selv oplevet bønnens kraft? Det vil sige ikke kun ved, at vi får konkrete svar på bøn, men ved det samvær, vi har med Gud gennem bøn. Hvordan drager bøn os nærmere til Gud og til den kraft, som tilbydes os gennem Jesus?`