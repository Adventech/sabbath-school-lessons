---
title:  Bøn og tak
date:  09/07/2023
---

Motiveret af nyheder om, at de troende i Efesos vokser i tro på Jesus og i kærlighed til hinanden – nyheder måske overbragt af Tykikos (Ef 6,21-22) – fortæller Paulus, at han beder for dem.

`Læs Ef 1,15-23. Paulus omtaler to gange i Efeserbrevet, at han beder for de troende. Sammenlign disse to tekster og find de fælles temaer.`

Ofte handler vores bønner pr. automatik om udfordringer eller problemer, vi kæmper med. Paulus’ omtale af sine bønner antyder, at tak er bønnernes omdrejningspunkt. Vi modtager Guds velsignelser og takker ham for dem. Vi forsøger at se Guds gerninger i vanskelige situationer og priser ham for hans forvandlende tilstedeværelse i vores liv. Vi fejrer den ophøjede Jesus’ nåde og magt (Ef 1,20-23) og takker for, at han velsigner de mennesker, vi omgås. Her er Paulus’ forvandlende hemmelighed for bøn: Bøn er nøglen til pris og tak.

Paulus sagde også, at han ”heller ikke [kan] holde op med at takke for jer, når jeg nævner jer i mine bønner“ (Ef 1,16; se også Fil 1,3-4; 1 Thess 1,2; 1 Thess 5,16-18).

Hvad vil det egentlig sige at bede ”uophørligt“ (1 Thess 5,17)? Det kan ikke betyde, at vi hele tiden knæler i bøn til Gud. Men det betyder, at vi, velsignet af Guds ånd, går igennem livet med hjertet åbent for Guds nærværelse og kraft, idet vi er opmærksomme på begrundelser for at takke ham. Det betyder, at vi er rede til at bearbejde tilværelsens problemer sammen med Gud og søge guddommelig vejledning, når vi møder vanskeligheder i livet. Det betyder, at vi lever i et nært forhold til ham, hvor vi altid er åbne for guddommelig ledelse.

Alt for ofte betragter vi bøn som en god gerning, en tilføjelse til discipelskab, som skal udføres, når det er belejligt. Paulus har en anden synsvinkel. Han ser det som en meget alvorlig opgave at bede for de troende i Efesos, og han gør det ved både at takke for dem (Ef 1,16; sml. Ef 1,3-14) og ved at gå i forbøn for dem (Ef 1,17-23; sml. Ef 3,14-21). For ham er bøn en vigtig, ja faktisk den vigtigste opgave i den kristne tro. Disse vers er for os en bevægende opfordring til bøn, en invitation til hver enkelt af os om at overveje vores egen ”forbønstjeneste“ i lyset af, hvor stor betydning det havde for Paulus.

`Læs Ef 3,14-21. Hvorfor er det vigtigt altid at takke Gud i bøn for alt det, du er taknemlig for?`