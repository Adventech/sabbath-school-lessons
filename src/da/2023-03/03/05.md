---
title:  Kristus over alle andre magter
date:  12/07/2023
---

Paulus har fremhævet, at Jesus er ophøjet og nu sidder med Faderen på universets trone. Han klargør Kristi position i forhold til Faderen: han har sat ”ham ved sin højre hånd i himlen“ Ef 1,20). Derefter går Paulus over til at tale om forholdet mellem Jesus og ”myndighed, magt, kraft, herskermagt“. Som Faderens medregent er Jesus ”højt over“ dem alle (Ef 1,21).

`Læs Ef 1,21; 2,2; 6,12. Sammenlign Paulus’ omtale af onde åndemagter. Hvorfor tror du, Paulus har så stor interesse for disse magter?`

Beretningen om Skeuas syv sønner i ApG 19,11-20 viser, at Efesos på Paulus’ tid var et center for magi. ”Det dominerende træk ved udøvelsen af magi i den hellenistiske verden var erkendelsen af en åndeverden, der udøvede sin indflydelse på alle livets områder. Målet for en troldmand var at kende forskel på de gode og de onde ånder og lære at kende de forskellige ånders specifikke handlinger, relative stærke sider og autoritet. Gennem en sådan kundskab kunne man skabe midler, hvorved man kunne manipulere ånderne til gavn for det enkelte menneske, fx talte eller skrevne formularer eller amuletter. Med de rigtige formularer kunne en sygdom, som var forårsaget af ånderne, helbredes, eller et væddeløb kunne vindes“ (Clinton E. Arnold, Power and Magic: The Concept of Power in Ephesians, s. 18).

Interessen for at kunne navngive guder og magter gennem trylleformularer var en del af det religiøse liv i Efesos (se ApG 19,13). Det samme er tilfældet for nogle også i dag. Paulus ønsker at vise den tydelige sammenhæng mellem Kristus og ”magterne“. Kristus står ”højt over al myndighed, magt, kraft, herskermagt“ (Ef 1,21).

For at sikre sig, at hans læsere forstår, at ingen magt står over Jesu overherredømme, tilføjer han en hentydning til skikken med at opremse gudernes navne i trylleformularer: ”og hvert navn, som nævnes kan“ (Ef 1,21). Dernæst vender han sig fra rum til tid og understreger den ultimative kronologi i Jesu ophøjede herredømme. Hans herredømme over alle magter gælder ”ikke blot i denne tidsalder, men også i den kommende“ (Ef 1,21).

`Til eftertanke. Hvilke former for sådanne onde magters manifestationer findes i dag, og hvordan kan vi sikre os, at vi ikke bliver fanget af dem?`