---
title:  Den store strid i Paulus’ breve
date:  12/09/2023
---

`Læs Rom 13,11-14 1 Thess 5,6-8 2 Kor 10,3-6. Hvilken lighed er der mellem disse vers og Ef 6,10-20? Hvorfor tror du, at Paulus bruger denne type billede?`

I sine breve bruger Paulus ofte militært sprog og billedbrug, idet han opmuntrer sine læsere til at efterligne en eksemplarisk soldats opførsel. Ef 6,10-20 er hans længste og mest koncentrerede anvendelse. Han bruger også militært sprog til at forklare evangeliets beretning. Efter at have besejret ”magterne og myndighederne“ på korset (Kol 2,15), arbejder den ophøjede Kristus nu videre fra sin stilling som ophøjet over alle magter og myndigheder (Fil 2,9-11). Kristus rekrutterer sine efterfølgere til den kosmiske krig, og han leder lysets hære frem mod den store sejrsdag (1 Kor 15,54-58; 2 Thess 2,8; Rom 16,20). Når vi sammenfatter Paulus’ brug af militære symboler, ser vi, at han opfatter striden mellem godt og ondt som ”en langvarig kosmisk krig: kampe går op og ned mellem to hære, som møder hinanden ned igennem tidsaldrene, indtil en af dem vinder den afsluttende konfrontation“ (Peter W. Macky, St. Paul’s Cosmic War Mydth: A Military Version of the Gospel, New York: Peter Lang Publishing, Inc., 1998, s. 1).

I sin opfordring til kamp i Efeserbrevet samler Paulus nogle af de elementer fra den kosmiske strid, som han allerede har brugt:



- Ef 1,18-20; 3,16.20. Gud udruster de troende med sin magt, kraft og styrke
- Ef 1,20-23. Kristus har sejret og er ophøjet over al myndighed, magt, kraft, herskermagt
- Ef 2,1-10. De troendes hær består af dem, der engang var døde i deres overtrædelser, men som nu er gjort levende med Kristus. De er nu i stand til at kæmpe mod deres tidligere herre, mørkets herre
- Ef 3,10. Kirkens rolle i at åbenbare for magterne deres kommende dom
- Ef 4,7-11. Sl 68,18 beskriver Kristus som sejrende, guddommelig kriger
- Ef 4,20-24. Kaldet til de troende om at ”iføre sig“ det nye menneske.

Når vi kaldes til at iføre os ”Guds fulde rustning“, har vi baggrund nok til at forstå den kosmiske strids centrale rolle, men vi skal også stå fast i vores vished om, at vi har del i Kristi ultimative sejr.

`Til eftertanke. Hvordan har du oplevet den kosmiske strids realitet, men også den sejr, vi kan regne som vores i Jesus? Hvorfor er forståelsen af hans sejr for os så grundlæggende for vores håb og erfaring?`