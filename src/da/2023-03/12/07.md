---
title:  Til videre studium
date:  15/09/2023
---

”Vi har en pågående opgave, og som trofaste soldater for Jesus må vi føre det blodstænkte banner ind i fjendens eget hovedkvarter. ‘Thi for os står kampen ikke mod kød og blod, men mod myndigheder og magter, mod verdensherskerne i dette mørke, mod ondskabens åndemagter i himmelrummet’. Hvis vi går med til at nedlægge vores våben, at sænke det blodstænkte banner, at blive Satans fanger og tjenere, kan vi fritages fra striden og lidelserne. Men den fred opnås kun på bekostning af Kristus og himlen. Vi kan ikke acceptere fred på de betingelser. Lad der være krig, krig indtil afslutningen af denne jords historie, fremfor fred gennem frafald og synd“ (Ellen White, The Review and Herald, 8. maj 1888).

Hvilken sammenhæng er der mellem Ef 6,10-20 og Johannes’ Åbenbaring? Teksten i Efeserbrevet viser det samme grundlæggende syn på de sidste tiders begivenheder eller på eskatologi, som krigsmotivet i Johannes’ Åbenbaring (se Åb 12; Åb 16,12-16; Åb 19,17-21; Åb 20,7-10). I begge bøger er Guds folk under angreb fra fjenden, som befinder sig ”i himmelrummet“ og er aktiv og mægtig i denne tidsalder. I begge bliver Guds folk opmuntret af billedet om ”den kommende tidsalder“. ”Begge scenarier peger tydeligt på den sidste kamp, hvor fjenden bliver fuldstændig besejret, hvorefter den nye tidsalder vil stadfæstes for evigt, en ny tidsalder, hvor Guds folks endelige herlige tilstand og fjendens evige fordømmelse bliver tydelig“ (se Yordan Kalev Zhekov, Eschatology of Ephesians, Osijek, Croatia: Evangelical Theological Seminary, 2005, s. 217.233-235).

**Spørgsmål til drøftelse**:

`1.	Hvornår har du tydeligst konfronteret mørkets magter? I din erfaring, hvad har været den bedste strategi i de situationer?`

`2.	Hvordan vil du ud fra Ef 6,10-20 hjælpe nogen, som synes at være særligt angrebet af ”ondskabens åndemagter“ (Ef 6,12)?`

`3.	Hvordan kan vi bedst opdage og afvise ”Djævelens snigløb“ (Ef 6,11)? Hvor ofte føler du dig fx parat til at opgive din tro, fordi du føler, at du er alt for syndig, alt for dårlig til at blive frelst? Hvem lægger sådanne tanker i dit sind – Kristus eller mørkets magter? Hvorfor er det vigtigt, især i sådanne situationer, at du holder fast ved de fantastiske løfter, vi har fået i Kristus?`