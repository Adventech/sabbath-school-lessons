---
title:  Kamptale
date:  10/09/2023
---

`Læs Ef 6,10-20. Studer Paulus’ rungende afslutning på sit brev. Hvad betyder Paulus’ kampråb for os, når vi i dag kæmper vores kampe i den store strid?`

Paulus afslutter Efeserbrevet med et kald til kamp, hvori han ansporer de troende til at vælge side i kirkens krig mod det onde (Ef 6,10-20). Han begynder med en overordnet formaning: ”Vær stærke i Herren“, som han gentager som et kald om at ”iføre jer Guds fulde rustning“ (Ef 6,11). Han underbygger sit kald med at give en klar hensigt: ”at holde stand mod Djævelens snigløb“ (Ef 6,11) og ved at give en begrundelse: kampen står mod ondskabens mægtige åndemagter (Ef 6,12). Mere detaljeret gentager Paulus dernæst kaldet til kamp. De troende skal tage ”Guds fulde rustning på“, for at de kan stå fast i kampen (Ef 6,13). De skal iføre sig bælte, brynje, sko, skjold, hjelm og sværd (Ef 6,14-17). Paulus inviterer nu de troende, som er fuldt udrustede og rede til at gå i kamp, til at gøre det, som oldtidens soldater på slagmarken gjorde. De bad! (Ef 6,18-20).

Ved at opfordre til kamp, ligesom det blev gjort i Det Gamle Testamente, taler Paulus om kirkens mission ved hjælp af udtryk hentet fra militære konflikter og våben. Paulus signalerer dette allerede i sin første overordnede befaling: ”Vær stærke i Herren og i hans mægtige styrke“ (Ef 6,10).

Opfordring til kamp i Det Gamle Testamente (se fx 5 Mos 20,2-4; Dom 7,15-18; 2 Krøn 20,13-20; 2 Krøn 32,6-8; Neh 4,14.19-20) understreger tanken om, at Israels succes i kampen ikke var afhængig af deres egen overlegne våbenstyrke eller af en hær, der var større end fjendens. Sejr var i stedet et resultat af afhængighed af Guds tilstedeværelse og magt. Nøglen til succes var ikke tillid til egen styrke, men en fast tro på Guds magt og på, at han ville give dem sejr. Paulus bruger disse temaer til at formane de troende til at være 1) aktive i at fremme kirkens mission; 2) opmærksomme på de usynlige dimensioner, som påvirker deres liv og vidnesbyrd; 3) fuldt ud klar over, at der må guddommelig hjælp til sejr; og 4) altid opmærksomme på betydningen af enhed og samarbejde blandt de troende.

`Til eftertanke. Hvad bør Paulus’ advarsel om, at vi ikke kæmper mod kød og blod, men mod overnaturlige fjender, lære os om, hvor vores eneste håb om sejr findes?`