---
title:  Styrke i Kristus
date:  11/09/2023
---

Paulus afslutter sit brev med et stærkt kald til kamp. Her samler han de temaer og ideer, som har haft betydning for brevet som et hele. Han begynder med at kundgøre det overordnede tema i sin konklusion, og han gør det, som når en officer kalder til kamp: ”I øvrigt, vær stærke i Herren og i hans mægtige styrke“ (Ef 6,10). Resten af afsnittet, Ef 6,11-20, illustrerer og uddyber dette store tema.

`Læs Ef 6,10-20. På hvilken måde er den store strid en central del af Paulus’ pointe? Hvorfor er det vigtigt for os ikke at glemme denne større sammenhæng i vores egen daglige vandring med Gud?`

Paulus identificerer med følgende sætning Kristus som de troendes styrke: ”Vær stærke i Herren og i hans mægtige styrke“ (Ef 6,10). Som i hele brevet henviser ”Herren“ nemlig til Kristus (Ef 2,21; Ef 4,1,17; Ef 5,8; Ef 6,1.21). ”Kirkens styrke ligger i den opstandne Herres almagt; han er kirkens hærfører i krigen“ (G.G. Gindlay, The Epistle to the Ephesians, New York: Ray Long & Richard R. Smith, 1931, s. 398).

Litterært anvender Paulus gentagelse i Ef 6,10, og han benytter synonymerne mægtige og styrke for at understrege sin pointe: Den styrke, som menigheden skal udvise, er ikke medlemmernes egen naturlige styrke, men er givet af Herren, Kristus. Paulus opsummerer her et vigtigt tema i brevet, nemlig Guds magt og den styrke, som han giver de troende (Ef 1,19-22; Ef 2,4-6; Ef 3,16-17). Styrke for enhver nuværende og fremtidig konflikt skal findes i de troendes solidaritet med den opstandne og ophøjede Kristus.

Den indledende befaling siger, at Kristus aktivt giver styrke til de troende (Ef 6,10), men alle tre personer i guddommen er delagtige i at styrke dem for den åndelige kamp mod det onde. Gud (Faderen) stiller sine egne våben til rådighed som ”Guds fulde rustning“ (Ef 6,11.13; sml. Es 59,17). Tidligere har Paulus omtalt Ånden som aktiv i at styrke de troende. Paulus bad om, at Gud ville ”give jer at styrkes i det indre menneske ved hans ånd“ (Ef 3,16). Her i kapitel 6 er det Ånden, som udleverer sværdet: ”Åndens sværd, som er Guds ord“ (Ef 6,17). De troende skal også ”altid bede i Ånden“ (Ef 6,18). Paulus ønsker, at hans lyttere skal forstå, at den treenige Gud er fuldt beskæftiget med at udruste dem til kamp mod disse onde magter.