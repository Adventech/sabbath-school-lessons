---
title:  At stå på oldtidens slagmark
date:  13/09/2023
---

`Læs Ef 6,10-20. Læg mærke til, hvor mange gange Paulus bruger en form af udsagnsordet at stå. Hvorfor er denne tanke så vigtig for ham?`

”Vi må forstå Paulus’ militære billedbrug i sin kontekst, nemlig oldtidens slagmark. Hvad betød det ‘at stå’ eller ‘holde stand’ (Ef 6,11.13.14)? Antyder udsagnsordet kun en defensiv holdning? Kamptaler fra Thukydids skrifter, en af de store klassiske forfattere af krigslitteratur, understreger tre successive handlinger, hvis en side i kampen skulle vinde: (1) soldaterne måtte ‘møde fjenden’, dvs. de måtte marchere mod deres fjender; (2) dernæst måtte de angribe og ‘stå fast’ eller ‘holde stand’ og ‘kæmpe mand mod mand med deres fjender’; (3) og til sidst måtte de ‘slå fjenden tilbage’“ (se Thukydid, The Peloponnesian War, New York: E.P. Dutton, 1910, 4.10.1-5).

Det afgørende øjeblik i oldtidens krige indtraf ved den anden af disse tre handlinger, når de to modstridende tropper stødte sammen i ”en frygtelig kakofoni af knust bronze, træ og kød“, som oldtidsforfatteren Xenofon omtaler som det ”skrækkelige sammenstød“ (Victor Davis Hanson, The Western Way of War, New York: Oxford University Press, 1989, s. 152-153). At stå fast eller holde stand i dette afgørende øjeblik var den store udfordring i oldtidens slag. I den nærkamp, som fulgte, ville begge sider forsøge at finde den nødvendige fremdrift til at afgøre kampen.

Paulus’ kald til våben afspejler et slag, hvor soldaterne ”stod tæt sammen og både gav og fik hundredvis af slag på nært hold“ (Victor Davis Hanson, The Western Way of War, s. 152). Dette bekræftes af Paulus’ beskrivelse af kirkens kamp mod dens fjender som en brydekamp (Ef 6,12; se torsdagsafsnittet), og af hans brug af den intensive form af udsagnsordet ”at stå“ i vers 13: ”For at I kan stå imod på den onde dag.“

Dette er ikke en afslappet holdning. ”At stå“ betyder altså at tage ivrigt del i kampen og gøre brug af hvert eneste nærkampsvåben. Dette fremgår tydeligt af Paulus’ militære billedbrug i hans formaning til menigheden i Filippi om ”at I står fast i én ånd, og at I med én sjæl kæmper sammen for troen på evangeliet“ (Fil 1,27).

`Til eftertanke. Læs Hebr 12,4. Hvordan er dette vers med til at sammenfatte, hvad det vil sige at holde stand i Herren? Hvordan gør vi det i fællesskab?`