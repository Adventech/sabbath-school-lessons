---
title:  Kamp mod onde magter
date:  14/09/2023
---

`Læs Ef 1,21; 3,10; 6,10-20. Hvad tror du Paulus’ hensigt var med at anvende så mange forskellige navne for de onde åndemagter?`

Paulus siger, at ”for os står kampen ikke mod“, og benytter et græsk ord for konkurrencen mellem to brydere (palē). Brydning blev betragtet som en god forberedelse til krig. Det er derfor en meget passende beskrivelse af den våben-mod-våben og hånd-mod-hånd kamp, der finder sted, når hære mødes. Paulus understreger, at de troendes nærkamp mod de onde magter er virkelig.

Her er en oversigt over titler, Paulus betegner de onde magter med:

- **Ef 1,21**:	al myndighed, (al) magt, (al) kraft, (al) herskermagt, hvert navn, som nævnes kan
- **Ef 3,10**:	myndigheder, magter
- **Ef 6,12**:	myndigheder, magter, verdensherskere i dette mørke, 		ondskabens åndemagter i himmelrummet

Paulus omtaler fjenden med udtrykkene ”hvert navn, som nævnes kan“ og ”ondskabens åndemagter i himmelrummet“. Med denne brede beskrivelse slår Paulus fast, at alle onde og overnaturlige kræfter er underlagt Kristus. Men i enhver kamp er det en dårlig strategi at undervurdere modstanderen. Paulus advarer om, at vi ikke kun står over for menneskelige fjender, men over for ”ondskabens åndemagter i himmelrummet“. De ledes af en ondskabsfuld general, djævelen. Men selv om vi skal være på vagt mod vores mægtige fjender, behøver vi ikke at blive afskrækket af dem. Gud er med os i kampen og har udstyret os med de bedste våben: ”Guds fulde rustning“ – hans egen rustning (Ef 6,11; sml. Es 59,15-17). Han har gjort sin sandhed, retfærdighed, fred, tro og frelse samt Helligånden tilgængelig for os. Når Gud går foran os, og vi er udstyret fra top til tå med den rustning, som han har givet os, kan vi ikke tabe (Rom 16,20; 1 Kor 15,23-24; 2 Thess 2,8).

`Til eftertanke. I os selv er vi helt forsvarsløse mod disse onde overnaturlige magter; de er virkelige. Men vi kan holde fast i vor Herre Jesus, som ikke alene er større og mægtigere end dem alle, men som allerede har besejret dem.`