---
title:  Oprør i amfiteatret
date:  26/06/2023
---

`Læs ApG 19,21-20,1. Hvad kan vi lære fra denne historie?`

Paulus’ vidnesbyrd i den store, sofistikerede by Efesos var så effektiv, at det påvirkede en vigtig indtægtskilde i byen, nemlig turismen til Artemis’ tempel. Dette fantastiske bygningsværk var opført med 127 marmorsøjler på hver 20 meter. De var af ren hvid fejlfri marmor, som var højt værdsat som materiale til skulpturer. 36 af disse søjler var udskårne og dækket med guld. Det var med til at give templet status som et af verdens syv vidundere i datiden.

Sølvsmeden Demetrios var bekymret for, at Paulus’ taler imod afgudsdyrkelse ville formindske den finansielle støtte til templet (ApG 19,27), og han opildnede sine kolleger til at gøre oprør. En hurtigt voksende og meget vred folkeskare bevægede sig fra markedspladsen hen til det store amfiteater, hvor der var plads til omkring 25.000 mennesker. Der fortsatte urolighederne. I to timer råbte de tilstedeværende: ”Stor er efesernes Artemis!“ (ApG 19,34). Da det var lykkedes for byskriveren at opløse folkemængden, mødtes Paulus med de troende og forlod byen.

Ved afslutningen af sin tredje missionsrejse mødtes Paulus igen med lederne fra menigheden i Efesos. Hvordan vil du sammenfatte Paulus’ bekymringer? (Se ApG 20,17-38.)

**Her gives en forsøgsvis kronologi over Paulus’ forhold til Efesos:**

- År 52:	Paulus’ første korte besøg i Efesos (ApG 18,18-21).
- År 53-56:	Paulus’ 3 år lange arbejde i Efesos (ApG 19,1-20,1). Han skriver Første Korintherbrev nær afslutningen 	af sit ophold der (1 Kor 16,5-9).
- År 57:	Mens Paulus er i Milet, mødes han med de ældste fra 	Efesos (ApG 20,17-38).
- År 62:	Paulus skriver Efeserbrevet, sandsynligvis mens han er 	i fangenskab i Rom.

`Til eftertanke. ”Derfor skal I være på vagt. Og husk på, at jeg gennem tre år uophørligt, nat og dag, har vejledt hver enkelt under tårer,“ sagde Paulus (ApG 20,31). Hvad tror du, at Paulus ville advare menigheden om i dag og hvorfor?`