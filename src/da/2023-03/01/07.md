---
title:  Til videre studium
date:  30/06/2023
---

Beretningen om troldmanden, der misbrugte Jesus’ og Paulus’ navn (ApG 19,13-20), er med til at forklare, hvorfor Paulus skriver så meget om kraft i Efeserbrevet. Nogle af de nye troende kaster i deres nyfundne overbevisning om Jesu herredømme deres dyre trolddomsbøger på bålet. Takket være opdagelsen af over 250 papyrusruller, som omhandler magi, samt andre fund, har vi omfattende beskrivelser af ritualer, trolddom, formularer, forbandelser, o.l., som sandsynligvis svarer til dem, der fandtes i efesernes trolddomsbøger. Ritualerne skulle overtale guder, gudinder og ånder til at gøre det, man ønskede.

Lukas fortæller, at disse bøger havde en værdi af 50.000 sølvmønter, som udgjorde 50.000 dagslønninger. Hvis vi anslår, at en dagløn er ca. kr. 600 for en arbejder, er der tale om kr. 30.000.000! Denne detalje viser, hvor vigtige disse bøger var for efeserne. ”Guds overordnede indgriben skulle til, før de blev tilstrækkeligt overbeviste om, at de skulle angre og omvende sig helt fra deres fortsatte brug af amuletter, tryllemidler, påkaldelser og traditionelle metoder for at opnå åndelig kraft“ (Clinton E. Arnold, Ephesians,Grand Rapids, MI: Zondevan, 2010, s. 34).

Vi får en forståelse af, at Efeserbrevet blev skrevet til troende, som havde brug for at lære, ”hvordan de skulle takle den fortsatte indflydelse og de fortsatte angreb fra de onde kosmiske ’kræfter’“ (Clinton E. Arnold, Power and Magic: The Concept of Power in Ephesians, Grand Rapids, MI: Baker Books, 1992, s. 165). Paulus’ svar er Efeserbrevet, hvor han peger på Kristus som den, der er blevet ophøjet over al myndighed, magt og kraft (Ef 1,20-23). Og han understreger, hvor overlegen den styrke er, som Gud giver de troende (Ef 2,15-19; 3,14-21; 6,10-20).

**Spørgsmål til drøftelse**:

`1.	Hvilke magter og myndigheder er aktive i vores verden og i dit liv i dag? Hvordan viser disse magter sig?`

`2.	I forbindelse med Guds frelsesplan ”for tidernes fylde“ om at sammenfatte alt i Kristus udtrykker Paulus håb for fremtiden. Se hans brug af ordet ”håb“ i Ef 1,18; 2,12; 4,4. Hvorfor tror han, at der er håb for fremtiden?`

`3.	Hvordan peger Paulus i følgende tekster i Efeserbrevet på det store fremtidige håb om Jesu genkomst? Ef 1,13-14; 1,21; 2,7; 4,30; 5,5? Hvad betyder dette håb for os her og nu?`