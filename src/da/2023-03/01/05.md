---
title:  Efeserbrevet i sin tid
date:  28/06/2023
---

`Læs Ef 1,1-2; 6,21-24 . Hvordan begynder Paulus sit brev til de troende i Efesos? Hvad lærer vi om hans dybeste ønske for dem?`

Brevet begynder med, at Paulus identificerer sig som brevets forfatter (Ef 1,1). Midt i brevet identificerer han sig igen ved navn og omtaler sig som ”Kristi Jesu fange for jer hedningers skyld“ (Ef 3,1). Det introducerer en personlig overvejelse om hans arbejde som apostel (Ef 3,1-13). Imod afslutningen af brevet henviser han igen til sit fangenskab (Ef 6,20) og afslutter med nogle personlige ord (Ef 6,21-22). Nogle forskere benægter, at brevet er skrevet af Paulus, men det er vigtigt at lægge mærke til, at brevet selv tydeligt påstår, at Paulus er dets forfatter. De fleste kristne accepterer med rette, at han er det.

`Læs Ef 3,13. Hvordan udtrykker Paulus sin bekymring for den effekt, hans fangenskab vil have på de troende i Efesos?`

Efeserbrevet ser ud til at dele omstændigheder og samme generelle tidsperiode med andre breve: Kolossenserbrevet (se især Kol 4,7-8) og brevet til Filemon, som Paulus skrev, mens han var i fangenskab. Det lader også til, at der er gået forholdsvis lang tid, siden Paulus gjorde tjeneste i Efesos (Ef 1,15; 3,1-2). Det er derfor sandsynligt, at Paulus skrev Efeserbrevet, mens han sad i fængsel i Rom omkring år 62 e.Kr.

I Efeserbrevet giver Paulus meget få detaljer om situationen hos sine læsere i Efesos. Han berører mange emner. Han skriver om en lang tidsperiode, som begynder med Guds beslutninger, der blev taget ”før verden blev grundlagt“ (Ef 1,4), og reflekterer bredt over store temaer om Guds frelse, som tilbydes i Kristus. Brevet anvender en ophøjet litterær stil med lange sætninger, gentagne udtryk og et veludviklet billedsprog. Paulus bruger også en lignende stil andre steder (se fx Rom 8,31-39), men de er mere koncentreret i Efeserbrevet, der indeholder mange sproglige udtryk hentet fra lovprisning, bøn og tilbedelse (Ef 1,3-14; 1,15-23; 3,14-21). Tankerne udtrykkes i nøje opbyggede og stærkt retoriske afsnit (fx Ef 4,1-16; 5,21-33; 6,10-20).