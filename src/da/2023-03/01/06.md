---
title:  et brev gennemsyret af Kristus
date:  29/06/2023
---

`Læs Ef 1,9-10. Hvordan introducerer Paulus brevets tema?`

Fra sit fængsel præsenterer Paulus et billede af Guds Kristus-centrerede plan for tidernes fylde og kirkens rolle i planen. Gud har gennem Kristus iværksat sin plan om ”at sammenfatte alt i Kristus, både det himmelske og det jordiske“ (Ef 1,10). Det gjorde han ved at danne kirken som en ny enhed bestående af både jøder og hedninger (Ef 2,14). De troende er kaldet til at handle i overensstemmelse med denne guddommelige plan og derved sende et signal til alle onde kræfter om, at Gud er ved at opfylde sin ultimative hensigt (Ef 3,10).

Efeserbrevet er gennemsyret af Kristus, og overalt lovpriser brevet Guds gerninger i Kristus. Det giver udtryk for glæde over den adgang, de troende har til de åndelige resurser, som tilbydes dem i Kristus. Paulus bruger udtrykket ”i Kristus“ og lignende udtryk over tredive gange, og overalt ophøjer han Kristus. Vær på udkig efter disse udtryk, mens du læser brevet, og vær opmærksom på de mange forskellige måder, hvorpå Paulus fokuserer på Jesus.

Paulus ønsker at genopfriske den åndelige overgivelse hos de troende i Efesos ved at minde dem om, at de er en del af kirken, som står i centrum i Guds plan om at sammenfatte alt i Kristus. Når han bruger ordet ”kirke“ (ekklēsia på græsk) i sit brev, mener han den ”universelle“ kirke eller kirken generelt (i modsætning til en lokal menighed).

At tale om kirken er en vigtig strategi for Paulus, og han bruger maleriske billeder. Fire af dem går han i større detaljer med:

1.	Kirken som et legeme (Ef 1,22-23; 2,16; 3,6; 4,1-16.25; 5,23.29-30)
2.	Kirken som en bygning/et tempel (Ef 2,19-22)
3.	Kirken som en brud (Ef 5,22-27)
4.	Kirken som en hær (Ef 6,10-20)

Hvert af disse billeder viser på sin egen måde, hvad Guds hensigt og formål er med kirken.

`Til eftertanke. Gud har kaldet sin kirke til at være et internationalt, mange-sproget, multietnisk og tværkulturelt fællesskab (Åb 14,6-7), som viser vej til opfyldelsen af hans plan om at sammenfatte alt i Jesus (Ef 1,9-10). Hvordan kan vi arbejde i overensstemmelse med Guds store plan?`