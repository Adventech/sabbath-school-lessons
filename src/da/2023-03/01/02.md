---
title:  Paulus, evangelist i Efesos
date:  25/06/2023
---

`Læs ApG 18,18-21. Hvad gjorde Paulus under sit første besøg i Efesos ved afslutningen af sin anden missionsrejse?`

Efesos var en af de største byer i Romerriget med ca. 250.000 indbyggere. Det var hovedstaden i en af de rigeste provinser i riget, provinsen Asien, som dækkede en stor del af, hvad der i dag er det vestlige Tyrkiet. På Paulus’ tid oplevede provinsen stor vækst og velstand. Ved Efesos, som også var en havneby, mødtes mange af de store landeveje. Byens indbyggere tilbad mange guder, men Artemis, som blev betragtet som byens beskyttende gudinde, var den vigtigste. Tilbedelsen af hende var fremtrædende ved både offentlige ceremonier, sportsbegivenheder og årlige fester. Artemis blev af romerne kaldt Diana.

Senere vendte Paulus tilbage til Efesos på sin tredje missionsrejse (ApG 19,1-12) og blev der i ”tre år“ (ApG 20,31). Apostlen bruger en betragtelig tid i Efesos for at grundfæste kristendommen der.

`Læs ApG 19,13-20. Hvilken mærkelig begivenhed førte til en udbredt ærefrygt for ”Herren Jesus“ i Efesos?`

Lukas deler denne mærkelige beretning om syv omvandrende jødiske dæmonbesværgere i byen. Men at medtage både Jesu navn og Paulus’ navn i deres besværgelser viste sig at være en stor fejl for disse dæmonbesværgere. Da nyheden spredte sig gennem byens gader, blev alle ”grebet af frygt, og Herren Jesu navn blev lovprist“ (ApG 19,17). Begivenheden gjorde også stort indtryk på nogle af dem, som allerede var blevet kristne. De brændte offentligt deres kostbare bøger om trolddom, som havde en samlet værdi af ”50.000 sølvpenge“ (ApG 19,19). Sammen med de øvrige indbyggere i byen lærte de troende, at tilbedelse af Jesus ikke må blandes med tilbedelse af noget eller nogen anden.

`Til eftertanke. Hvilken betydning havde det, at de brændte deres bøger, selv om det kostede dem så meget? Hvad fortæller det om deres fuldstændige overgivelse til Herren?`