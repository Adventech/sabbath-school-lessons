---
title:  Grib de gode tilbud
date:  23/08/2023
---

Paulus afslutter Ef 5,1-20 med to sæt formaninger: vers 15-17 og 18-20. Dermed afslutter han et afsnit med et fokus på seksuel renhed. Det første sæt begynder med følgende formaning: ”Se derfor til, hvordan I lever, ikke som uvise, men som vise“ (Ef 5,15). Det gentages i vers 17 med ordene: ”Vær derfor ikke tåbelige, men forstå, hvad der er Herrens vilje.“ Mellem disse to formaninger er der en opfordring til at bruge ”det gunstige øjeblik“ (Ef 5,16).

`Læs Ef 5,15-17. Tænk over Paulus’ formaning om at leve på en måde, som genspejler visdom gennem bøn og overvejelser. Hvilken forskel er der på at vandre som tåber eller som ”vise“? Hvad vil det sige at bruge ”det gunstige øjeblik“?`

I Efeserbrevet har Paulus gentagne gange brugt det almindelige gammeltestamentlige billede ”at vandre“ for dette at leve (Ef 2,2.10; 4,1.17; 5,2.8). I Ef 5,15 bruger han det samme billede til at opmuntre sine læsere til bevidst discipelskab. Ligesom man skal vogte sine skridt, når man går på en ujævn eller mørk vej, skal de troende i Efesos ”se til, hvordan I lever“ (Ef 5,15, egentlig ”vandrer“). Ef 5,15 har en parallel i Ef 5,17, og vi kan derfor se i det vers, hvad det vil sige at leve som vise mennesker. Vi skal ikke se ind i os selv efter visdom. At være vis er at række ud over sig selv og ”forstå, hvad der er Herrens vilje“ (Ef 5,17).

Paulus opmuntrer til bevidst discipelskab ved at bruge et stærkt billede. I udtrykket ”grib det gunstige øjeblik“ (Ef 5,16), benytter Paulus udsagnsordet exagorazō (sml. Kol 4,5). Dette ord stammer fra markedspladsen og er en intensiv form af udsagnsordet ”at købe“, og betyder ”at gribe de gode tilbud“, mens vi venter på Jesu genkomst. ”Øjeblik“ er her det græske ord kairos, som beskriver et gunstigt øjeblik. Tiden indtil enden er en løfterig periode, som skal udnyttes til fulde. Det er også en udfordrende tid, for ”dagene er onde“ (Ef 5,16; sml. Ef 6,13; Gal 1,4), og ”denne verdens tidsalder“ domineres af ”ham, som hersker over luftens rige“ (Ef 2,2).

Mens de troende ser frem til Jesu genkomst, lever de i en vanskelig tid. Paulus sammenligner den med en farlig, men givende markedsplads. De skal være ligeså påpasselige med den tid, der er tilbage, som tilbudsjægere er under et kortvarigt udsalg. Vi kan ikke købe vores frelse, men billedet er alligevel passende: Tag i dag imod det, du tilbydes i Kristus.