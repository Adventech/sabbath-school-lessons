---
title:  ”Vågn op, du som sover“
date:  22/08/2023
---

`Læs Ef 5,11-14. Hvilken kraftig advarsel giver Paulus i disse vers, og hvordan passer det på vores situation?`

Det er værd at lægge mærke til, at Paulus gentagne gange kommer med parallelle formaninger: (1) lev som ”lysets børn“, der behager Gud (v. 8; se også Ef 5,1-2.4.9-10.11.13-14); (2) lev ikke et seksuelt umoralsk liv med en livsstil, der står Gud imod og præges af ”mørkets frugtesløse gerninger“ (Ef 5,11; se også Ef 5,3-8.12).

Lad os studere de parallelle formaninger i Ef 5,8-10 for bedre at forstå Ef 5,11. De troende skal overfor de ikke-troende leve som ”lys i Herren“ og ”lysets børn“ (Ef 5,8). Hele pointen med at gøre det er at blive set, at gøre det klart, at ”lysets frugt er lutter godhed, retfærdighed og sandhed“ (Ef 5,9). Paulus anbefaler dernæst en strategi, hvorved man viser Guds godhed. De troende skal afsløre mørkets frugtesløse gerninger ved at vise det retfærdige alternativ, så alle kan se det.

Vi kan opfatte det udfordrende, poetiske sprog i vers 13-14 som Paulus’ frimodige forsikring om, at ved at vise ”lysets frugt“ (Ef 5,9) i deres liv kan de troende vinde de verdslige til troen på Kristus: ”Men alting kommer for dagen, når det afsløres af lyset. For alt, hvad der kommer for dagen, er lys“ (Ef 5,13-14). Når en dekadent livsstil afsløres af lyset, kan de ikke-troende komme til at se, hvordan deres levemåde egentlig er. Som sagt, kommer ”alting … for dagen“, og med deres levemåde er de uden fremtid og vil blive udsat for Guds vrede (Ef 5,5-6). Men de kan også opleve en forvandling fra mørke til lys, ”for alt, hvad der kommer for dagen, er lys“. Det er netop denne forvandling Paulus’ læsere i Efesos har oplevet, da de selv kom til troen (Ef 5,8). Mørket blev erstattet af lys.

Hvordan skal vi opfatte digtet eller salmen i Ef 5,14, hvis sprog associeres med de dødes opstandelse ved tidens ende (sml. Ef 2,1.5). Paulus bruger denne fremtidige begivenhed som en advarsel for at vække de troende af deres åndelige søvn i dag, så de kan erfare Kristi forvandlende nærvær? Es 60,1-3, som Paulus tilsyneladende henviser til, er rettet til Guds folk Israel, og vi kan derfor se digtet/salmen i Ef 5,14b som en stærk appel til kristne troende om at vågne og indse deres rolle som missionærer, der skal genspejle Kristi lys i en mørk verden (sml. Fil 2,14-16; Matt 5,16).

`Til eftertanke. Hvordan er dit liv med til at afsløre mørkets gerninger, så det ses, hvad de virkelig er?`