---
title:  Åndsfyldt tilbedelse
date:  24/08/2023
---

`Læs Ef 5,18-20. Her forestiller Paulus sig de kristne samlet til gudstjeneste. Hvad beskriver han, at de foretager sig i deres tilbedelse?`

I sit sidste argument i Ef 5,1-20 formaner Paulus de troende til at vende sig bort fra deres berusende brug af vin og i stedet sammen opleve Helligåndens nærvær og kraft. Paulus forbyder drukkenskab. Han benytter sandsynligvis et citat fra Ordsp 23,31 i den græske version af Det Gamle Testamente. Det antyder, at han tænker på de advarsler mod alkohol, som visdomslitteraturen indeholder (Ordsp 20,1; 23,29-35). Det onde, som drukkenskab medfører, inkluderer grov, seksuel utilsløret tale, tankeløshed, umoral og afgudsdyrkelse (Ef 5,3-14). Alt dette skal erstattes med dybsindig, åndsinspireret tilbedelse af Gud. Paulus’ formaning om at fyldes af Ånden er et nøgleudtryk, som modificeres af en række udsagnsord i Ef 5,19-21: ”Tal til hinanden“, ”med salmer og åndelige sange“, ”syng og spil“, ”sig altid Gud Fader tak“, ”underordne jer under hinanden“.

Paulus bruger formaningen om at ”fyldes af Ånden“ som en fælles opfordring. Han forestiller sig, at de troende, inspireret af Ånden, samles i tilbedelse af Gud. Dette vil styrke deres enhed (Ef 4) og stå i skarp kontrast med hedningernes egocentriske opførsel og tilbedelse. Det billede, Paulus her giver af tidlig kristen gudstjeneste, domineres af musikalsk lovprisning. Det er blevet påstået, at kirken blev født under sang; og det giver dette afsnit sammen med Kol 3,16 det bedste bevis for. (sml. ApG 16,25; Jak 5,13).

Der er et ”horisontalt“ element i tilbedelsen, da menighedens medlemmer på en måde taler ”med hinanden“ (Ef 5,19) gennem sang. Men objektet for den musikalske lovprisning er Herren, som i Ef 5,20 identificeres som ”vor Herre Jesus Kristus“ (sml. Kol 3,16). Den tak, som omtales i Ef 5,20, beskrives som en parallel til den musikalske lovprisning i Ef 5,19, og skal rettes til ”Gud Fader … i vor Herre Jesu Kristi navn“. I udtrykket ”åndelige sange“ understreger tillægsordet ”åndelige“ (græsk: pneumatikos) den rolle, som Helligånden har i tilbedelsen, da udtrykket beskriver sange, som er inspireret af eller fyldt af Helligånden. Paulus’ beskrivelse af en tidlig kristen gudstjeneste viser altså, at alle tre personer i guddommen er aktive deltagere.

`Til eftertanke. Hvordan kan du benytte musik til at forstærke din egen tilbedelseserfaring?`