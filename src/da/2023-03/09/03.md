---
title:  Lev som lysets børn
date:  21/08/2023
---

Paulus skriver: ”Lad ingen føre jer bag lyset med tomme ord; for det er den slags, der nedkalder Guds vrede over ulydighedens børn“ (Ef 5,6).

Paulus har beskrevet dem, som praktiserer forskellige synder uden skam eller anger, ”de utugtige eller urene eller griske“ (Ef 5,5). Han har givet en meget direkte vurdering: De, som er i Kristus og som ønsker at have lod og del i Kristi rige, må ikke opføre sig som dem, der ikke ønsker det (Ef 5,5). Dernæst er han bekymret over følgerne af ”tomme ord“, som vil sige, at de troende kan blive forført af utilsløret tale, så de tror, at seksuelle synder ikke er tabu, eller de bliver måske selv draget ind i sådanne synder (Ef 5,6). Paulus advarer om, at hvis man bliver forført på den måde, risikerer man Guds dom: ”Guds vrede over ulydighedens børn“ på dommens dag (Ef 5,6).

”Guds vrede“ er et truende udtryk. At det er Guds vrede, antyder en kontrast til den almindelige følelsesladede menneskelige vrede (sml. Ef 4,31). Det er den retfærdige reaktion hos en tålmodig og retfærdig Gud mod en stædig overgivelse til det onde, ikke en manisk, vulkansk reaktion over en mindre fejltagelse. Omtalen af guddommelig vrede forekommer desuden mest i forbindelse med inspirerede bibelske advarsler om Guds kommende dom (fx Åb 5,12-17; Åb 16,1-16; Åb 19,11-16). Gud advarer om sin kommende dom. Det er en nådig handling, siden menneskene af natur er ”vredens børn“ (Ef 2,3) og underlagt denne dom.

`Læs Ef 5,7-10. Hvorfor formaner Paulus de troende til ikke at ”gøre fælles sag“ med syndere?`

Paulus formaner: ”Lev som lysets børn“ (Ef 5,8). Han fortsætter med endnu en befaling: ”Lad kun det gælde, som behager Herren“ (Ef 5,10). Hedningerne søger fornøjelse gennem ”utugt og al slags urenhed og griskhed“ (Ef 5,3). De troendes mål er dramatisk anderledes. De skal ikke behage sig selv, men Gud (sml. Rom 12,1-2; 2 Kor 5,9; Hebr 13,21, som bruger det samme græske ord euarestos, ”behage“ eller ”acceptabel“). Den troende ønsker at genspejle Kristi selvopofrelse, at ”vandre i kærlighed, ligesom Kristus elskede os og gav sig selv hen for os“ Ef 5,2.

`Til eftertanke. Hvilke ”tomme ord“ bør vi være på vagt overfor i dag?`