---
title:  Taksigelse
date:  20/08/2023
---

`Læs Ef 5,1-2. På hvilken måde mente Paulus, at de troende skal ”ligne Gud“?`

Paulus formaner de troende i Efesos til at vandre i kærlighed. Denne opfordring er betydningsfuld i denne tekst (Ef 5,8.15). Forbilledet for vandringen ”i kærlighed“ (Ef 5,2) er Kristi kærlighed til os (sml. Ef 4,32), som den kommer til udtryk i hans frelsende offer. Paulus bekræfter fire ting i forbindelse med dette offer: (1) Det er motiveret både af Faderens (Ef 5,1) og af Kristi kærlighed (Ef 5,2); (2) Det er stedfortrædende: Kristus døde i vores sted. Kristus er ikke et passivt offer. Han gav sig selv for os; (3) I overensstemmelse med symbolerne i Det Gamle Testamentes helligdomstjeneste bliver Kristi død bragt til Gud som et offer; (4) Offeret godtages af Gud, fordi det har ”en liflig duft“ (Ef 5,2; sml. 2 Mos 29,18; 3 Mos 2,9; Fil 4,18).

Det næste afsnit i Ef 5,3-5 udtrykker bekymring for seksuel etik. De unge, nyomvendte medlemmer i Efesos står i fare for at opgive deres kristne kald og drages tilbage til en seksuel adfærd, som fornægter deres kristne vidnesbyrd (sml. 1 Kor 5,1-11; 1 Kor 6,12-20; 2 Kor 12,21).

Den græsk-romerske verden i det første århundrede e.Kr. var præget af moralsk korruption og udskejelser, som beskrives andre steder i Det Nye Testamente (se 1 Kor 6,9; Gal 5,19; Ef 4,17-19; Kol 3,5). De riges fester indeholdt fx regelmæssigt den adfærd, som Paulus beskriver i Ef 5,3-14: druk, grov tale, løssluppen underholdning og umoralske handlinger. I tillæg dertil gav større byer en anonymitet og et frisind, som fremskyndede umoralske, seksuelle handlinger. På den anden side levede mange i dette samfund anstændige liv og tjente som fortalere for en streng moral. Når Det Nye Testamente giver lister over dyder og laster samt retningslinjer for hjemmene (fx Ef 5,21-6,9; Kol 3,18-4,1), benytter forfatterne både en form og temaer, som var almindelige i den græsk-romerske verden. Denne baggrund i en kultur, som på samme tid var både fordærvet og anstændig, er med til at forklare Paulus’ formaninger om at holde sig fra de umoralske handlinger, som hedningerne praktiserede, samtidigt med, at han ønsker, at de troende skal være varsomme i deres opførsel og på den måde opnå et godt ry blandt de ikke-troende.

`Til eftertanke. Hvordan er Paulus’ ord om seksuel adfærd relevante i vores kultur?`