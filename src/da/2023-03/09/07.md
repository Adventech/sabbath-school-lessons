---
title:  Til videre studium
date:  25/08/2023
---

Når vi ser tilbage på Ef 5,1-20 i sin helhed, kan vi se, hvordan Paulus tager stærk afstand fra synd og ondskab, især i form af seksuel umoral og grov tale. Her tolereres ingen fordærvet adfærd blandt Guds folk. I stedet kalder han de troende i Efesos til en høj moral og opfordrer dem til at acceptere deres identitet som Guds ”elskede børn“ og som Guds ”hellige“ (Ef 5,1-10). Han vover at tro, at når de kristne i fællesskab gør det, vil de skinne som et lys i mørket og drage deres naboer væk fra deres selvødelæggende livsstil og ind til Guds nåde og sandhed (Ef 5,11-14).

Paulus forestiller sig, at menigheden opmuntres af en fornyet beslutning om at ”vandre som lysets børn“, mens de venter på Jesu genkomst (Ef 5,8). Når de motiveres af deres status som Guds ”elskede børn“ og Kristi død for dem (Ef 5,1-2) og fyldes af Helligånden (Ef 5,18), vil deres fælles tilbedelse udstråle energi og glæde. Sammen vil de udtrykke deres tak og pris til deres Herre Jesus Kristus og til Gud Fader gennem sang. Med et fast greb om himlens virkelighed fejrer de deres håb for fremtiden, som er grundfæstet i beretningen om, hvad Gud har gjort, gør og vil gøre gennem Jesus Kristus, deres Herre (Ef 5,18-20).

Forstået på denne måde bliver dette afsnit langt mere end et usammenhængende sæt befalinger om kristen levevis. Det bliver et profetisk kald mht. kristen identitet, overgivelse, fællesskab og tilbedelse i de sidste tider. Det bliver en dybtfølt invitation til at ”gribe de gode tilbud“, som er tilgængelige i tiden, før Jesus kommer igen (Ef 5,16).

**Spørgsmål til drøftelse**:

`1.	Hvordan kan de troende, som i dag udsættes for en viral kultur, der prædiker sine værdier 24/7/365 gennem en overvældende række af medier, leve op til Paulus’ høje standard?`

`2.	Hvilke strategier kan de troende i dag benytte for at finde ud af, hvad ”som behager Herren“ (Ef 5,10) og ”forstå, hvad der er Herrens vilje“ (Ef 5,17)?`

`3.	Nogle vil påstå, at Paulus forbyder os at tale om seksuel umoral blandt de troende (Ef 5,3-4). Hvad tror du, Paulus mener? Skal problemer i den retning ties ihjel?`

`4.	På hvilke måder ligner vores nuværende samfund det hedenske samfund, som Paulus oplevede?`