---
title:  Åndens enhed
date:  06/08/2023
---

`Læs Ef 4,1-16. På hvilken måde opmuntrer Paulus de troende til at styrke kirkens enhed?`

Paulus begynder den anden halvdel af Efeserbrevet (kap. 4-6) med et gribende kald til enhed, men i to afgørende dele. Først beder han i Ef 4,1-6 de troende om at stræbe efter ”Åndens enhed“ ved at udvise dyder, der opbygger enhed (4,1-3). Dette kald underbygges af en poetisk liste af syv gange ”én“ (4,4-6). Dernæst identificerer Paulus i Ef 4,7-16 den sejrende og ophøjede Kristus som nådens kilde i mennesker, der leder i at dele evangeliet (4,7-10), og han beskriver, hvordan de sammen med alle menighedens medlemmer er med til at styrke Kristi legemes sundhed, vækst og enhed (4,11-16).

Kapitlet begynder med, at Paulus inviterer de kristne til at ”leve, så det svarer til det kald, I fik“ (Ef 4,1). Han bruger udsagnsordet ”at vandre“ som et billede på ”at leve“ (se Ef 2,2.10; Ef 4,17; Ef 5,2.8.15). Når Paulus henviser til deres kald, mener han kaldet til den kristne tro (Ef 1,18; Ef 2,4-6.13). Paulus formaner de troende til at udvise en adfærd, der forener, og som genspejler Guds ultimative plan (Ef 4,9-10). Han begynder sin understregning med et kald til at udvise kristne dyder, der fører til enhed (Ef 4,1-3). Lad os se på disse karaktertræk:

Ydmyghed: Paulus forklarer i Fil 2,3 ideen om at ”sætte de andre højere end jer selv“. Ydmyghed skal altså ikke opfattes negativt som selvudslettelse (se Kol 2,18.23), men positivt, hvor man tjener og sætter andre højt.

Mildhed (Ef 4,2) kan forklares som ”den egenskab ikke at være alt for optaget af sin egen betydning“ og kan også betyde ”høflighed, omsorg, ydmyghed“ (Frederick Danker, ed., Greek-English Lexicon of the New Testament and Other Early Christian Literature, 3rd ed., Chicago, University of Chicago Press, 2000, s. 861).

Tålmodighed, som er evnen til at holde ud under udfordringer eller prøvelser. Disse egenskaber har altså alle noget at gøre med at vende sig bort fra selvophøjelse og i stedet fokusere på andres værdi.

`Til eftertanke. Ydmyghed, mildhed, tålmodighed. Tænk over, hvordan disse dyder kan være med til at fremme enhed hos os. Hvordan kan vi lære at fremme disse dyder.`