---
title:  At vokse op til Kristus
date:  10/08/2023
---

`Læs Ef 4,14. Hvilken fare truer kirkens modenhed i Kristus?`

Paulus beskriver en situation, som ikke adskiller sig meget fra vores, hvor de troende udsættes for ”hver lærdoms vind“ og ”lumske afveje“. Han benytter følgende tre billeder til at beskrive farerne ved forkerte læresætninger: (1) barndommens umodenhed: ”Da skal vi ikke længere være uforstandige børn;“ (2) havets farer i stormvejr: ”og slynges og drives hid og did af hver lærdoms vind;“ (3) smarte svindlere, der ”med snedighed fører os på lumske afveje“. Paulus anvender det græske ord kubeia ”terningkast“ for at angive en snedighed, der kan snyde os, ligesom man kan snydes af gamblere.

Paulus mener, at splid er et vigtigt tegn på fejltagelse. Det, der giver næring og vækst til legemet og hjælper det til at holde sammen, er godt, mens det, der svækker og splitter, er ondt. Ved at vende sig fra de splittende lærdomme og i stedet holde fast ved de prøvede og loyale lærere (Ef 4,11) vil de vokse i kristen modenhed og spille effektive roller i Kristi legeme (Ef 4,12-13; sml. Ef 4,15-16).

`Læs Ef 4,15-16. På hvilke måder fungerer en sund kirke ligesom et sundt legeme?`

I Ef 4,15-16 taler Paulus for kirkens enhed og opfordrer sine læsere til aktivt at opøve denne enhed. Enhed er en teologisk kendsgerning (Ef 4,4-6), men den kræver hårdt arbejde (Ef 4,3). En måde at opnå enhed på er, at vi er aktive ”lemmer“ på Kristi legeme (Ef 4,7-16). Vi er hver især en del af legemet og burde bidrage til dets sundhed og vækst (Ef 4,7.16). Vi burde også alle nyde godt af apostlenes, profeternes, evangelisternes og pastor-lærernes arbejde (Ef 4,11). Disse instanser hjælper os tilsammen med at vokse op til Kristus, som er hele legemets hoved (Ef 4,13.15.), ligesom sener og ledbånd og ”hvert enkelt led“ har en samlende funktion i legemet.

`Til eftertanke. Hvilke ”lærdoms vinde“ blæser gennem vores kirke i vore dage? Hvordan kan vi stå fast imod dem?`