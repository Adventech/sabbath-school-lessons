---
title:  Den ophøjede Kristus, som giver gaver
date:  08/08/2023
---

”Hver enkelt af os har fået nåden givet som gave tilmålt af Kristus. Derfor hedder det:

Han er steget op til det høje,

han har ført fanger med,

han har givet gaver til menneskene.

Men at han er steget op, hvad andet betyder det, end at han også er steget ned til den lave jord? Han, som er steget ned, er den samme, som også er steget op højt over alle himle for at fylde alt“ (Ef 4,7-10).

`Til eftertanke. Hvad sker der i disse vers, og hvad er Paulus’ pointe?`

Paulus citerer Sl 68,19, som siger: ”Du er steget op til det høje, du har ført fanger med, du har taget gaver blandt menneskene, selv de genstridige; Gud Herren skal bo der.“

Sl 68,19 beskriver Herren, Jahve, som en sejrende general, der efter at have besejret sine fjender stiger op på den høj, hvor hans hovedstad er bygget, med de fanger, han har taget i krigen, som en del af sit følge (se Sl 68,2-3). Dernæst modtager han hyldest (”taget gaver“) fra sine besejrede fjender (læg mærke til, at Paulus tilpasser dette billede til, at den ophøjede Kristus ”har givet gaver“ ud fra den større sammenhæng i salmen, (se Sl 68,36).

Hvis vi følger rækkefølgen i Sl 68,18, sker opstigningen først – Kristi opstigning til himlen (Ef 1,21-23) – efterfulgt af nedstigningen, hvor den opstandne, ophøjede Jesus giver gaver og fylder alt. På denne måde beskriver Paulus pinsedagens udgydelse af Helligånden (se ApG 2). Denne opfattelse bekræftes i Ef 4,11-12, som identificerer de gaver, som den ophøjede Jesus giver, som Åndens gaver.

”Kristus steg op til det høje, førte fanger med og gav gaver til menneskene. Da Ånden efter Kristi himmelfart som lovet kom ned som et kraftigt vindstød og fyldte hele det sted, hvor disciplene var samlet, hvad var da følgerne? Tusinder blev omvendt på en dag“ (Ellen White, Ye Shall Receive Power, s. 158).

`Tænk over, at kirken er ”hans legeme, fylden af ham, der skaber hele sin fylde af alle“. Hvad betyder det for dit personlige kristenliv og for dit fællesskab med andre kristne?`