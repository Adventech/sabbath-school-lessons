---
title:  Sammen som ét i Den Ene
date:  07/08/2023
---

`Læs Ef 4,4-6. Hvilke syv gange én/ét bruger Paulus for at begrunde sit tema om enhed i kirken? Hvad ønsker han at sige med denne liste?`

Paulus’ liste over de syv gange ”én/et“ har en poetisk klang over sig og er måske hentet fra en bekræftelsessalme, som blev brugt i Efesos. Listen begynder med en omtale af to, der hører sammen: ”ét legeme“: dvs. en henvisning til kirken som Kristi legeme (Ef 4,12.16; Ef 1,23.29-30); ”én ånd“ (Ef 4,4). Den tredje ”én/ét“, som nævnes, er ”I … blev kaldet til ét håb“ (Ef 4,4; sml. Ef 4,1).

Dernæst nævner listen yderligere tre elementer: ”én Herre“ (Ef 4,5), dvs. en henvisning til Kristus; ”én tro“ dvs. troslæren, indholdet af, hvad de kristne tror (Ef 4,5, 13; Kol 1,23; Kol 2,7; Gal 1,23; 1 Tim 4,1.6), og ”én dåb“ (Ef 4,5, sml. Ef 5,26), inden den afslutter med en udvidet beskrivelse af Gud som ”én Gud og alles fader, som er over alle, gennem alle og i alle“ (Ef 4,6).

Hvad siger Paulus i denne poetiske beskrivelse af Gud, Faderen? Resten af sætningen beskriver, hvordan Gud, efter at verden var skabt, har et forhold til ”alle“, til alt, han havde skabt. Paulus giver sig ikke af med panteismen, som identificerer naturen med Gud, eller panenteismen, som siger, at verden er en del af, men ikke udtømmer Guds væsen. I stedet forkynder han med udtrykket ”som er over alle“ Guds transcendens og med vendingerne ”gennem alle“ og ”i alle“ Guds aktive herredømme og hans immanens, at han er kommet os nær.

Bemærk især to ideer om kirkens enhed (Ef 4,1-6). For det første er enhed et åndeligt faktum rodfæstet i disse syv ”enere“, en virkelighed, som bør fejres (Ef 4,4-6). For det andet kræver denne enhed, at vi er ivrige efter at pleje den, og at vi stræber efter den (Ef 4,3). Ofte vil der være grund til tårer, fordi vi ikke er i stand til at virkeliggøre denne enhed. Men på trods af vores nederlag bør vi glæde os over Guds gerning gennem Kristus, hvorigennem han forener kirken. Vi bør fryde os over budskabet om ”Åndens enhed“ (Ef 4,3). Gør vi det, vil det give os kraft til at vende tilbage til den vanskelige opgave, Gud har givet os, nemlig at fremme denne enhed med fornyet overbevisning om, at vi er med til at udføre det, Gud har bedt os om.

`Til eftertanke. Læs Ef 4,4-6 igen. Hvad får det dig til at føle, når du tænker over den enhed, vi har med Gud gennem Kristus?`