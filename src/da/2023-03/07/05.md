---
title:  Gaver fra den ophøjede Jesus
date:  09/08/2023
---

`Læs Ef 4,11-13. Ved at citere fra Sl 68,19 har Paulus netop beskrevet, at den opstandne, ophøjede, sejrende Jesus giver gaver til sit folk fra himlen. Hvilke ”gaver“ giver han og med hvilken hensigt?`

Paulus nævner fire grupper af mennesker, som er indbefattet i den gave, som den ophøjede Jesus giver sin menighed: (1) apostle, (2) profeter, (3) evangelister, (4) hyrder og lærere. Den græske sætningsstruktur antyder, at de sidste to udgør én gruppe. Kristus giver disse gaver for at opnå en vigtig hensigt: ”at udruste de hellige til at gøre tjeneste, så Kristi legeme bygges op“ (Ef 4,12), ”indtil vi alle når frem til enheden i troen og i erkendelsen af Guds søn, til at være et fuldvoksent menneske, en vækst, som kan rumme Kristi fylde“ (Ef 4,13).

Denne sidste pointe havde særlig stor betydning for de første adventister, som overvejede Ellen Whites åndelige gaver. Godkender Bibelen profetiens gave i menigheden kun på apostlenes tid? Eller fortsætter denne gave, indtil Jesus kommer igen? De første adventister fandt svaret i Ef 4,13 og delte det ved hjælp af en historie om en skibskaptajn, som var bundet til at følge de instrukser, som var givet for sejladsen. Da skibet nærmede sig havnen, opdagede kaptajnen, at hans instrukser informerede ham om, at en lods ville komme ombord på skibet for at hjælpe med at lede skibet i havn. For at forblive tro mod de oprindelige instrukser skulle han tillade lodsen at komme ombord og følge de yderligere instrukser, som blev givet. ”Hvem følger nu den oprindelige instruktionsbog? De, som afviser lodsen, eller de, som accepterer ham, som den oprindelige bog har fortalt dem? Døm selv“ (Uriah Smith, ”Do We Discard the Bible by Endorsing the Visions?“ Review and Herald, 13. januar 1963, s. 52).

Vi bør være varsomme, når vi identificerer ”hyrder“ (eller ”pastorer“), ”lærere“ og ”evangelister“, idet vi opfatter disse stillinger ud fra vores egen tid og sammenhæng. Så vidt det er muligt for os at afgøre, var alle disse stillinger på Paulus’ tid besat af lægledere, som gjorde tjeneste i husmenighederne i Efesos (sml. 1 Pet 2,9; ApG 2,46; ApG 12,12).

`Til eftertanke. Læs Es 5,4: ”Hvad var der mere at gøre ved min vingård, som jeg ikke har gjort?“ Tænk over dette vers i forbindelse med, hvad Gud har givet os i Ellen Whites tjeneste. Er der en sammenhæng?`