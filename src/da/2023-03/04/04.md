---
title:  Levendegjort, oprejst og sat sammen med Kristus i himlen
date:  18/07/2023
---

”Men i sin rige barmhjertighed og på grund af den store kærlighed, han elskede os med“ (Ef 2,4). Med de to ord: ”Men Gud“ vender Paulus sig fra sin sørgelige beskrivelse af sine læseres tidligere liv (Ef 2,1-3) til den nye håbefulde virkelighed, som kendetegner de troendes liv (Ef 2,4-10).

`Til eftertanke. På hvilken måde har de troende del i Kristi opstandelse, himmelfart og ophøjelse? Hvornår har vi det?`

Vi har bemærket, at Efeserbrevet er gennemsyret af Kristus og understreger de troendes solidaritet med Kristus. I Ef 2,5-6 udvider Paulus dette tema ved at anvende tre sammensatte udsagnsord til at forkynde den chokerende sandhed, at de troende selv, på Guds initiativ, er deltagere i væsentlige begivenheder i frelseshistorien. Disse begivenheder handler om Messias, Jesus.

De troende er: (1) gjort levende med Kristus; (2) oprejst og sat sammen med Kristus i himlen (som Paulus sandsynligvis bruger for at tilkendegive troendes deltagelse i Jesu himmelfart); (3) sat sammen med Kristus ”i himlen“, dvs. de troende deltager i Kristi tronbestigelse på universets trone. De er ophøjet sammen med Jesus.

For virkeligt at se, hvor stærkt Paulus’ argument er, må vi gå tilbage til Ef 1,19-23 og repetere, at ved sin død, opstandelse, himmelfart og ophøjelse vinder Jesus sejr over alle de onde åndemagter, som netop var dem, der engang dominerede de troendes liv. I Jesu opstandelse, himmelfart og ophøjelse er disse magter, som fremdeles er aktive og farlige for menneskenes eksistens, grundigt blevet fortrængt. Universet er forandret. Virkeligheden er ændret. De troende er ikke kun tilskuere til disse begivenheder, men er personligt og intimt en del af dem. At vi er levendegjort sammen med, oprejst sammen med og ophøjet sammen med Jesus åbner for en helt ny verden af muligheder for os. Vi har retten til at vende os fra en dæmonstyret tilværelse til et liv i åndelig overflod og kraft i Kristus (2 Tim 1,7).

`”For Gud har ikke givet os en fej ånd, men en ånd med kraft og kærlighed og besindighed“ (2 Tim 1,7). Hvordan kan de vers, vi har studeret i dag, hjælpe os til at forstå, hvad Paulus her skriver til Timotheus?`