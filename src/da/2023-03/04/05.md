---
title:  For evigt velsignet med nåde
date:  19/07/2023
---

`Læs Ef 1,3-4; 2,7. Sammenlign Guds plan for frelse med planens evige resultater i de to tekster. Hvilke essentielle elementer og mål indeholder Guds ”frelsesplan“?`

En afslutningsfest er en dejlig fejring, hvad enten det sker i børnehaveklassen eller ved forsvaret af en Ph.d. En afslutning markerer en vigtig milepæl, overgangen til et nyt stadium i livet eller i karrieren. Det er vigtigt for os som troende at forstå en vigtig sandhed i evangeliet: vi afslutter aldrig vores behov for nåde. Der foregår ingen fejring over, at vi har opnået en Ph.d. i nåde eller afsluttet vores behov for den.

Paulus bekræfter denne sandhed i Ef 2,7 og understreger den med en omfattende kronologi. Gud har i fortiden grebet ind gennem Kristus for at frelse os og identificerer os så meget med sin Søn, Jesus Kristus, at vi her og nu er meddeltagere i hans opstandelse, himmelfart og ophøjelse (Ef 2,4-6). Men Guds plan drejer sig ikke bare om en fortid fyldt af nåde og en nutid badet i barmhjertighed. Guds plan, som bygger på guddommelig rådslagning fra før verden blev grundlagt (Ef 1,4), rækker fremad og ind i evigheden. Den indbefatter alle ”de kommende tidsaldre“ (Ef 2,7). Hans plan for den evige fremtid bygger på det samme princip som hans gerninger i fortid og nutid, nemlig nådens princip. ”I de kommende tidsaldre“ ser Gud frem til at vise os ”sin overstrømmende rige nåde og sin godhed mod os i Kristus Jesus“ (Ef 2,7).

Paulus betragter Guds nåde som en ufattelig værdifuld skat eller formue (sml. Ef 1,7; Ef 3,8), hvorfra de troende må hæve det, de til enhver tid har brug for. Denne store gavmildhed hos Gud mod os bliver en velformuleret, tidløs og kosmisk tilkendegivelse af hans nåde.

”Ved at komme for at tage bolig hos os skulle Jesus åbenbare Gud for både mennesker og engle … Men denne åbenbaring gjaldt ikke alene hans jordiske børn. Vores lille verden er universets lærebog. Guds kærlige, nådige hensigter, den forsonende kærligheds mysterium, er også det emne, ’som englene begærer at få indblik i‘, og det vil beskæftige dem gennem endeløse tider. Både de frelste og de ikke faldne væsener vil i Kristi kors finde deres videnskab og sang. Den herlighed, der lyser fra Kristi åsyn, er herligheden fra den selvopofrende kærlighed“ (Ellen White, Jesu Liv, s. 12-13).