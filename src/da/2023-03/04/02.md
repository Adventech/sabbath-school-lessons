---
title:  Os, der var døde i vores overtrædelser
date:  16/07/2023
---

`Læs Ef 2,1-10. Hvad er hovedtanken i det, Paulus her skriver om, hvad Jesus har gjort for os?`

Paulus har allerede beskrevet den frelse, som er givet de kristne (Ef 1,3-14.15-23) og har kort fortalt de troendes historie i Efesos (Ef 1,13). I Ef 2,1-10 ønsker Paulus nu at fortælle deres omvendelseshistorie mere detaljeret og med et mere personligt fokus. Han sætter kontrasten op mellem deres tidligere syndige liv (Ef 2,1-3) og velsignelserne indeholdt i Guds frelse. Han beskriver frelsen som dette at være delagtig i Kristi opstandelse, himmelfart og ophøjelse (Ef 2,4-7). Og han giver udtryk for sin glæde over grundlaget for frelsen, der alene skyldes Guds nåde og skabergerning (Ef 2,8-10).

Disse tre hovedpunkter i afsnittet er opsummeret i følgende udtryk i Ef 2,5: (1) Vi var ”døde i vore overtrædelser“; (2) Gud gjorde os ”levende med Kristus“; (3) og ”af ... nåde er I frelst ved tro“.

I Ef 2,1-2 fremhæver Paulus den sørgelige virkelighed, som hans læsere levede i før deres omvendelse. De havde været åndeligt døde i deres overtrædelser og synder, som var deres måde at leve på (Ef 2,1), og de havde været domineret af Satan (Ef 2,2). Paulus skriver til levende mennesker, men han omtaler dem som ”døde“ i en billedlig forstand (sml. Ef 5,14). Deres livserfaring var virkelig og alvorlig, for de var engang adskilt fra Gud, som er livets kilde (sml. Kol 2,13; Rom 5,17; Rom 6,23).

Idet Paulus reflekterer over sine læseres tidligere liv, identificerer han to magter, som udefra dominerede dem. Den første er ”denne verdens tidsalder“ (Ef 2,2) – de almindelige skikke og den generelle adfærd i Efesos, som fik mennesker til at være i oprør mod Gud.

Satan er den anden kraft, som udefra havde domineret deres tidligere liv. Han beskrives på to måder, først som ”hersker over luftens rige“ (Ef 2,2), da jo ”luftens rige“ eller ”himmelrummet“ identificeres som det sted, hvor de overnaturlige kræfter, også de onde, befinder sig (sml. Ef 1,3; Ef 3,10; Ef 6,12). Han er også aktiv på jorden, for han er ”den ånd, der stadig virker i ulydighedens børn“ (Ef 2,2).

`Til eftertanke. Hvad siger disse vers om, hvor virkelig den store strid er? Hvordan kan vi finde trøst og håb i visheden om, at Jesus har sejret, og at vi her og nu kan få del i hans sejr?`