---
title:  NU ER VI FRELST AF GUD
date:  20/07/2023
---

`Læs Ef 2,1-10. Læs og fokuser på Paulus’ konklusion i versene 8-10. Hvilke pointer understreger han, idet han afslutter dette afsnit?`

I Ef 2,1-3 dokumenterer Paulus, at de troende i Efesos ikke bliver frelst på grund af deres gode opførsel eller vindende egenskaber. Da historien begynder, er de åndeligt døde. Der er ikke en antydning af liv eller værdi i dem (Ef 2,1). De er blevet fuldstændig overvundet af synd (Ef 2,1). De udviser intet personligt initiativ, men styres fuldstændigt af Satan selv, af deres eget køds begær og bedraget i deres eget sind (Ef 2,2-3).

Uden at de er klar over det, står de i en meget værre stilling, end hvis de blot var uden dyd eller åndeligt liv. Sammen med hele menneskeheden er de den sande Guds fjender og bevæger sig frem mod en skæbnedag, hvor de skal møde Guds dom. De er ”vredens børn ligesom de andre“ (Ef 2,3).

Men i stedet for, at deres endelige skæbne er afhængig af deres egne kvaliteter, bygges deres frelse på Guds ufattelige kærlighed – en kærlighed, som ikke kan forklares ud fra nogen værdi hos den, der er genstand for den. I barmhjertighed og kærlighed handler Gud gennem Jesus Kristus på deres vegne (Ef 2,4) og opvækker dem fra deres åndelige død. På grund af Guds indgriben oplever de en forbløffende rejseplan, som følger Jesu egen bane. Fra en ekstrem dybde med total åndelig død og et knugende slaveri bliver de vakt til live og flyttet til ”himlen“ og sat sammen med Kristus på universets trone (Ef 2,5-6). Den guddommelige indgriben kommer som et lyn, men varer ikke kun et øjeblik. Den har vedvarende kraft, evig varighed, for Gud har til hensigt at vise sin nåde mod dem i Kristus Jesus i al evighed (Ef 2,7).

I sin konklusion på Ef 2,1-10 i vers 8-10 går Paulus tilbage til dette emne. Han ønsker at være sikker på, at de forstår hans pointe: de troendes frelse er Guds værk, ikke menneskets. Det skyldes ikke os, men er en Guds gave. Intet menneske kan rose sig af at have udtænkt eller udført denne plan (Ef 2,8-9). Vi, som tror, står i Guds nåde og er eksempler på Guds nåde og Guds nåde alene. Vi er hans mesterværk, skabt af Gud ”i Jesus Kristus“ (Ef 2,10).

`Til eftertanke. Hvorfor er det så vigtigt, at vi forstår, at vores frelse kommer fra Gud og ikke skyldes vores egen værdi eller indsats?`