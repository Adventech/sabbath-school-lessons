---
title:  Vildledt af vores eget begær
date:  17/07/2023
---

”Til dem [ulydighedens børn] hørte også alle vi engang. I vort køds begær gjorde vi, hvad kødet og sindet ville, og vi var af natur vredens børn ligesom de andre“ (Ef 2,3).

Uden Guds indgriben er menneskenes eksistens domineret ikke alene af de ydre kræfter, der omtales i Ef 2,2, men også af indre kræfter: ”I vort køds begær gjorde vi, hvad kødet og sindet ville“ (Ef 2,3; sml. Jak 1,14-15; 1 Pet 1,14).

`Læs Ef 2,3. Hvad mener Paulus, når han siger, at hans lyttere engang ”var af natur vredens børn ligesom de andre“? Sammenlign med Ef 5,6.`

Et fortabt livs daglige virkelighed er i sig selv bekymrende nok, men konsekvenserne af det er endnu mere skræmmende, ikke mindst i de sidste tider. Menneskeheden, som ”af natur er vredens børn ligesom de andre“ (Ef 2,3) rammes af truslen om Guds dom i endens tid.

Udtrykket ”af natur vredens børn“ peger også på endnu en skræmmende virkelighed. Selv om vi er skabt i Guds billede, har vi fået forståelsen af, at der er noget helt galt med os. At leve et kristent liv er derfor ikke kun et spørgsmål om at overkomme en dårlig vane eller to, eller sejre over de ”overtrædelser og synder“ (Ef 2,1), som truer os. Vi kæmper ikke kun mod ”synder“, men mod ”synd“. Mennesker har en tilbøjelighed til oprør mod Gud og til selvødelæggende syndig opførsel, hvor vi følger Satans tilskyndelser (Ef 2,2) og vores eget medfødte syndige begær (Ef 2,3). De troende var engang ”af natur vredens børn“.

Det er vigtigt at bemærke, at Paulus bruger datidsformen – vi ”var af natur vredens børn“ (Ef 2,3). Det betyder ikke, at en iboende naturlig tendens til det onde ikke længere er en virkelighed for de troende. Paulus bruger en ret stor del af sit brev (Ef 4,17-5,21) på at advare om, at syndige handlinger, som udspringer af en syndig natur, bliver ved med at være en trussel for de kristne. Men det betyder dog, at dette ”gamle selv“ ikke længere behøver at dominere den troende, som gennem Kristi kraft kan ”aflægge det gamle menneske“ og ”iføre sig det nye menneske, skabt i Guds billede med sandhedens retfærdighed og fromhed“ (Ef 4,22-24).

`Til eftertanke. Hvem af os har ikke oplevet, hvor ødelagt vores egen natur er, selv når vi har givet os til Jesus! Hvad siger det om vigtigheden af, at vi klynger os til ham hvert eneste øjeblik af vores liv?`