---
title:  Elsk din hustru som du elsker dig selv
date:  30/08/2023
---

`Læs Ef 5,28-30. Hvilket nyt argument bruger Paulus for at opmuntre mændene til at vise hengiven kærlighed mod deres hustruer?`

Paulus’ anbefalinger for det kristne hjem (Ef 5,21-6,9) afslører en udfordrende social sammenhæng. I Ef 5,28-30 henvender Paulus sig til mænd, som følger det meget almindelige mønster i datiden og vælger at ”hade sin egen krop“ (se Ef 5,28-29) ved at misbruge og slå deres hustruer. I den græsk-romerske verden på Paulus’ tid havde ”familiens fader“ (pater familias på latin) meget stor juridisk magt. Han kunne straffe hårdt eller til og med dræbe sin egen hustru, sine børn og slaver, og stadig være inden for lovens rammer. Denne form for magtudøvelse blev dog mere og mere sjælden på grund af den offentlige holdning.

I Ef 5,25-27 beskriver Paulus den ultimative kærlighed – Kristi kærlighed til kirken. Han giver en ny model for mændene, som er drastisk forskellig fra det almindelige i datidens kultur. Men inden han kommer med et nyt argument, peger han igen på det store eksempel og beder kristne ægtemænd om at følge det ”sådan“ (Ef 5,28), altså på samme måde som Jesus, som har ”givet sig hen“ for sin brud, kirken, og opfylder alle hendes behov (Ef 5,25-27). Paulus udfordrer de kristne mænd til at vende sig fra de gængse forventninger og i stedet forsøge at efterligne Kristi ømme kærlighed.

I Ef 2,28-30 tilføjer Paulus en ny begrundelse til støtte for de kristne mænds kærlighed til deres hustruer: selv-kærlighed. Han præsenterer en indlysende banalitet: ”Ingen hader jo sin egen krop“, i hvert fald ikke normalt. Ægtemænd skader ikke sig selv eller slår sin egen krop, ”men nærer og plejer den“ (Ef 5,29). I et forsøg på at eliminere hustruvold beder Paulus de kristne ægtemænd om at identificere sig med deres hustruer. Du er i så stor grad ét med din hustru, argumenterer Paulus, så hvis du skader hende, skader du dig selv.

Paulus gentager henvisningen til Jesu eksempel og minder om, at Kristus selv viser blid omsorg, nærer og plejer de troende, som er ”hans egen krop“ (Ef 5,29-30). Lad din opførsel mod din hustru, siger Paulus, svare til det, du ville gøre mod dig selv og ultimativt efterligne den måde, Kristus behandler dig.

`Til eftertanke. Paulus bruger Jesus som eksempel både for mænd og hustruer. Hvad kan du lære af Jesus om at elske alle i din familie?`