---
title:  Menigheden som Kristi brud, 1. del
date:  28/08/2023
---

`Læs Ef 5,25-27.29. Sammenlign teksten med beretningen i Ez 16,1-14. Hvilke elementer fra den beretning kan genfindes i Paulus’ ord?`

Når Paulus skaber sin bryllupsmetafor for menigheden og dens forhold til Kristus, henter han tanker fra de skikke og roller, som var almindelige ved datidens bryllupper. I forhold til, at kirken er bruden, er Kristus den guddommelige brudgom, som:

1. Elsker kirken som sin brud. Vi må aldrig glemme, at dette taler om Jesus’ kærlighed. Han elsker os!
2. Giver sig selv hen for den som en brudepris. Ved oldtidens bryllupper ”købte“ brudkommen bruden for en ”brudepris“. Ofte var prisen så stor, at landsbyens økonomi var afhængig af denne skik. Kristus betaler den ultimative pris for menigheden som sin brud, for han ”har givet sig hen for den“. Ved inkarnationen og korsfæstelsen gav han sig selv som brudeprisen.
3. Renser sin brud. Brudens forberedelser til brylluppet var en vigtig del af bryllupsfejringen. Dengang, som i dag, var det brudepigerne og kvinder fra brudens familie, som gjorde hende i stand til ceremonien. Paulus forestiller sig, at den guddommelige brudgom gør sin brud i stand til brylluppet. Han helliger og renser hende ”i badet med vand“, som sandsynligvis er en henvisning til dåben.
4. Ved løftets ord. Renselsen foregår ”ved ordet“. Det løfterige ord, som den guddommelige brudgom taler til sin brud, sker måske i forbindelse med trolovelsesceremonien. Sammenlign med Ef 1,3-14; Ef 2,1-10, og bemærk Guds løfter til de troende, når de omvender sig. Trolovelsen var oldtidens version af en forlovelse, men var langt mere seriøs og indebar en række forhandlinger samt en skriftlig aftale om brudeprisen og brudens medgift, dvs. de værdier, som bruden ville bringe med ind i ægteskabet.
5. Forbereder og smykker bruden. Når bruden til sidst præsenteres for brudgommen, er hun utrolig smuk, uden mindste plet eller rynke, hellig og lydefri. Kristus både renser og forbereder bruden, og han smykker hende også.

`Til eftertanke. Hvordan hjælper disse vers os til at forstå Jesu kærlighed bedre?`