---
title:  Råd til kristne hustruer
date:  27/08/2023
---

Ef 5,21 forbinder Ef 5,1-20 og Ef 5,22-33. Han taler for, at menighedsmedlemmer skal underordne sig under hinanden (sml. Mark 10,42-45; Rom 12,10; Fil 2,3-4). De troende skal gøre dette ”i ærefrygt for Kristus“ (Ef 5,21). Dette er den første af mange gange, hvor Paulus identificerer forholdet til Kristus som det allervigtigste for de troende, som det, der definerer dem.

`Læs Ef 5,21. Hvad mener Paulus, når han formaner de troende til at underordne sig under hinanden?`

Paulus beder også kristne hustruer om at underordne sig under ”jeres mænd som under Kristus“ (Ef 5,22). Han gør det klart, at han taler om, at hustruer skal underordne sig under deres egne mænd (se også 1 Pet 3,1.5). Når Paulus siger, at hustruerne skal gøre det ”som under Kristus“, mener han da, at en hustru skal underordne sig under sin mand, som om han var Kristus, eller mener han, at det først og fremmest er Kristus, hun skal underordne sig?

I Ef 6,7 bliver slaver bedt om at gøre deres arbejde ”for Herren og ikke for mennesker“, og i Kol 3,18 bliver hustruer bedt om at underordne sig under deres mænd, ”som det sømmer sig i Herren“. På baggrund af disse tekster må vi vurdere, at hustruerne, som også er troende, skal sætte Kristus højest og ære ham først.

Både i Kolossenserbrevet og i Efeserbrevet bliver Kristus – og Kristus alene – fremhævet som kirkens hoved og kirken som hans legeme (Ef 1,22; Ef 5,23; Kol 1,18): ”Kristus er kirkens hoved og sit legemes frelser“ (Ef 5,23). Til sammenligning er manden ”sin hustrus hoved“ (Ef 5,23), og menighedens trofasthed mod Kristus skal være et forbillede på hustruens loyalitet mod sin mand. Afsnittet forudsætter et ægteskabsforhold, der bygger på kærlighed og omsorg, ikke et forhold, som fungerer dårligt. Dette vers må ikke fortolkes som tilladelse til nogen form for mishandling i ægteskabet.

`Til eftertanke. Hvad tænker du om følgende råd fra Ellen White, i lyset af det du lige har læst? Hvis manden ”er en grov, hård, fremfusende, selvisk, barsk og overlegen mand, har han aldrig lov til at påstå, at han som mand en hustruens hoved, og at hun skal underordne sig under ham i alt; for han er ikke Herren, og han er ikke hendes mand i ordets sande betydning“ (Ellen White, The Adventist Home, s. 117).`