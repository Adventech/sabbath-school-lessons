---
title:  Ægteskabsmodellen med ”ét kød“
date:  31/08/2023
---

`Læs 1 Mos 2,15-25. Studer skabelsesberetningen. Hvad sker der i beretningen inden udtalelsen om, at mand og hustru skal være ”ét kød“?`

En af nøglerne til at forstå og anvende Paulus’ råd til hustruer og mænd er at se hans henvisning til 1 Mos 2,24 i Ef 5,31 som kulminationen på hans råd. Idet han mediterer over skabelsesberetningen i Første Mosebog, overvejer han den kristne menigheds behov og familieforholdenes sundhed indenfor menigheden. I 1 Mos 2,24 hører han et budskab, som genlyder ned igennem historien. Efter et guddommeligt mønster er ægteskabet tænkt som et forhold med ”ét kød“, hvor seksuel enhed viser sig i følelsesmæssig og åndelig enhed, og hvor følelsesmæssig og åndelig enhed bringer mening til det seksuelle forhold.

Bemærk, at ved at vælge 1 Mos 2,24 henviser Paulus til en udtalelse om ægteskabet, som blev givet før syndefaldet, og anvender det på forholdet mellem kristne mænd og hustruer. Vores verden er tydeligt efter syndefaldet. Det udbredte misbrug af det seksuelle forhold mellem en mand og en kvinde viser, hvor dybt indgroet ideen er i vores moderne kultur, at kvinden skal underkaste sig i seksuelle forhold. Paulus påstår, at det seksuelle forhold, som det ses i Første Mosebog, ikke handler om underkastelse, men om forening. Forholdet hverken symboliserer eller aktualiserer mandens dominans, men derimod enheden mellem mand og hustru i en sådan grad, at de bliver ”ét kød“. Både i Ef 5,21-33 og 1 Mos 2,24 kan vi altså finde en vigtig, tværkulturel sandhed om ægteskab og seksualitet, hvor teologien korrigerer vores praksis.

I samme kontekst taler Paulus i det næste vers om ”en stor hemmelighed“ (se Ef 5,32). Dette indbefatter begge sider af den dobbelte metafor, som Paulus har drøftet: det kristne ægteskab forstået i lyset af Kristi forhold til sin kirke (Ef 5,32) og Kristi forhold til sin kirke forstået i lyset af det kristne ægteskab (Ef 5,32).

Det kristne ægteskab bliver ophøjet ved, at det sammenlignes med forholdet mellem Kristus og kirken. Og ved at sammenligne kirkens forhold til Kristus med et omsorgsfuldt, kristent ægteskab, får de troende en ny forståelse af deres fælles forhold til Kristus.

`Til eftertanke. På hvilken måde er Ef 5,33 en kortfattet opsummering af Paulus’ råd i Ef 5,21-32? Hvis du er gift, hvordan kan du bedre anvende disse principper i dit ægteskab?`