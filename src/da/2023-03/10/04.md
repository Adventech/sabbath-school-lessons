---
title:  Menigheden som Kristi brud, 2. del
date:  29/08/2023
---

`Læs 2 Kor 11,1-4. Hvordan bruger Paulus elementer fra oldtidens bryllupper som en appel til de kristne i Korinth? Hvornår finder præsentationen sted?`

Paulus bruger et sidste bryllupselement, når han i Ef 5,25-27 beskriver Kristus som den, der:

`Til eftertanke. (6) fører bruden frem for sig selv. I oldtiden ville bruden blive ført frem af forloveren, brudesvendene eller brudens far. Aldrig af brudgommen! Men her forestiller Paulus sig, at Jesus selv fører kirken frem som sin brud.`

Paulus understreger med disse billeder Kristi forhold til kirken i et kronologisk mønster: 1. Trolovelse. Kristus gav sig hen for kirken (”brudeprisen“) og blev trolovet med hende (Ef 5,25); 2. Forberedelser til bryllupsceremonien. Brudgommens opmærksomhed fortsætter i hans nuværende indsats for at hellige og rense bruden (Ef 5,26); 3. Selve bryllupsceremonien. Kristi opmærksomhed handler om ”præsentationen“ af bruden ved brylluppet (Ef 5,27), som peger frem mod den store bryllupsfest ved Jesu genkomst, hvor Kristus kommer for at tage menigheden til sig som sin brud og føre hende frem for sig (Ef 5,27; sml. 2 Kor 11,1-2; Kol 1,21-23.28).

Oldtidens bryllupper begyndte ofte med et optog sent om aftenen (se Matt 25,1-13). Brudgommen og hans følge samledes i brudgommens hjem, som også skulle være parrets nye hjem, og med en storslået ceremoni begyndte processionen. Oplyst af fakler og ledsaget af munter rytmisk musik og høje glædesråb bevægede skaren sig frem mod brudens fars hus. Efter at have hentet bruden eller have mødt brudens procession på vejen ville hele følget bringe parret til deres nye hjem, hvor gæsterne begyndte en ugelang fejring, som kulminerede i bryllupsceremonien, hvor bruden ville blive ført frem for eller præsenteret for brudgommen.

Når Paulus fremstiller Kristus som den, der fører kirken frem, er det dette store optog og tidspunktet, hvor bruden præsenteres, han har i tanke. På den måde skaber han det rørende billede af Jesu genkomst som en bryllupsceremoni, hvor den lange trolovelse mellem Kristus og hans kirke bliver fuldendt og brylluppet fejret.

`Hvilket budskab kan vi tage til os fra alle disse glade og håbefulde billeder?`