---
title:  Ære i kirken og i Kristus Jesus
date:  03/08/2023
---

`Læs Ef 3,20-21. Paulus afslutter sin rapport om sin forbøn med en lovprisning, en kort poetisk lovprisning af Gud. Hvad priser han Gud for?`

Paulus har beskrevet sine bønner for de troende (Ef 3,14-19). Nu beder han direkte og med kraft. Paulus’ lovprisning rejser to spørgsmål:

1.	Ophøjer Paulus på en upassende måde kirken ved at sidestille den med Kristus i udtrykket: ”ham være ære i kirken og i Kristus Jesus“? Selv om Paulus i Efeserbrevet er meget interesseret i kirken, er det tydeligt, at Kristus er kirkens frelser, da det er Kristus, som bor i de troendes hjerter (Ef 3,17). Paulus lovpriser Gud for den frelse, som tilbydes i kirken gennem Jesus Kristus.

2.	Beskriver udtrykket ”i alle slægtled i evighedernes evigheder“ (Ef 3,21) en endeløs jordisk fremtid for kirken, hvor Jesu genkomst bliver sat i venteposition? Efeserbrevet udtrykker en fast forventning om fremtiden. Fx ser Ef 4,30 frem mod ”forløsningens dag“. De troende skal også opleve Kristi uendelige, suveræne magt i ”den kommende tidsalder“ (Ef 1,21). Paulus’ lovprisning bør læses som en fejring af Kristi evige magt, som han udøver på vegne af de troende.

I Paulus’ anden omtale af sin forbøn (Ef 3,14-21; sml. Ef 1,15-23) ser vi, at han finder styrke i omfanget af Guds faderlige omsorg (Ef 3,14-15), Helligåndens tilgængelighed (Ef 3,16), fællesskabet med Kristus (Ef 3,17) og den ufattelige kærlighed, som han har til os (Ef 3,18-19). Han forestiller sig til og med, at de troende vil blive fyldt, ”til hele Guds fylde nås“ (Ef 3,21). Han fejrer dette i sin lovprisning og undrer sig atter over, hvor stor den kraft er, som Gud tilbyder de troende (Ef 3,20-21).

Når vi føler, at problemer, fristelser eller tvivl tynger os, kan vi vende tilbage til denne glade beskrivelse af Paulus’ bønner. Den fængslede apostel løfter vores blik, så vi ser Guds hensigt og nåde i et langt større perspektiv. Han minder os om, at uanset hvad vores situation er, deltager vi i Guds ultimative plan (Ef 1,9-10), og hans kraft virker i os.

`Til eftertanke. Hvilke af Guds velsignelser betyder særligt meget for dig? Udarbejd en takkebøn, hvor du priser Gud for disse velsignelser.`