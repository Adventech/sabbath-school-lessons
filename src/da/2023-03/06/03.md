---
title:  Evangeliets længe skjulte hemmelighed
date:  31/07/2023
---

`Læs Ef 3,1-6. Hvori består den hemmelighed, som er blevet gjort kendt for Paulus?`

Bemærk følgende i dit studium af Ef 3,1-6:

(1) Paulus skriver denne del af sit brev specifikt til de hedningekristne i husmenighederne i Efesos (Ef 3,1).

(2) Paulus omtaler ”det hverv, Gud af sin nåde har givet mig“ (Ef 3,2). Dette hverv eller denne nådens tjeneste er Paulus’ måde at beskrive den opgave, som han har fået til at forkynde evangeliet (”Guds nåde“) til hedningerne (Sml. Ef 3,7-8).

(3) Paulus hævder, at den hemmelighed er blevet gjort kendt for ham. Dette emne har han allerede skrevet om i brevet (se Ef 1,9-10; Ef 2,11-22), ”Kristushemmeligheden“ (Ef 3,3-4). Paulus ønsker ikke at blive opfattet som den, der opfandt evangeliet, men han gør krav på en gudgiven opgave til at forkynde det.

(4) Paulus er ikke den eneste, som kender denne hemmelighed, for Ånden har også åbenbaret den til Kristi ”hellige apostle og profeter“ på en måde, der overgår åbenbaringer i tidligere slægtled (Ef 3,5). Ordet profeter henviser sandsynligvis til dem, som havde profetiens gave i de tidlige kristne husmenigheder, ikke Det Gamle Testamentes profeter. Hemmeligheden, som engang var skjult, var nu blevet, hvad vi kan kalde en ”åbenlys hemmelighed“.

(5) Til sidst siger Paulus: Hemmeligheden er, ”at hedningerne er medarvinger og medindlemmede i legemet og har medandel i forjættelsen i Kristus Jesus i kraft af det evangelium“ (Ef 3,6).

Paulus har en stor iver for evangeliet og især for den måde, det kommer til udtryk i menigheden, som består af både jøder og hedninger. Disse to grupper er blevet byggestenene i Guds nye udgave af kirken (se Ef 2,14-16). Man kan sige, at de nu er forvandlet fra at være fjender til at være ”medarvinger“, ”medindlemmede“, medregnet i et eneste legeme, nemlig Kristi legeme, og til at have ”medandel“ i evangeliets løfter (se Ef 3,6).

`Til eftertanke. Har du holdninger, som er i modstrid med den ikke-diskriminerende holdning, som evangeliet lærer os?`