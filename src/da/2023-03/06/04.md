---
title:  'Menigheden: Guds visdoms åbenbarer'
date:  01/08/2023
---

`Læs Ef 3,7-13. Hvad siger Paulus her om Gud og Guds handlinger?`

Endnu engang siger Paulus, at han er en ”tjener“ for evangeliet ”ved Guds nådegave“ (Ef 3,7; sml. Ef 3,1-2). Denne gave er, ligesom selve evangeliet, ikke givet på grund af modtagerens værd, men skyldes udelukkende Guds nåde. Paulus understreger dette ved at beskrive sig selv som ”den ringeste af alle de hellige“ (Ef 3,8).

Der er en interessant udvikling i Paulus’ selvforståelse, som bliver mere tydelig, når vi læser hans breve i den rækkefølge, de blev skrevet. Tidligt gør han krav på en status som guddommeligt udvalgt apostel (Gal 1,1). Men senere introducerer han sig som ”den ringeste af apostlene“ (1 Kor 15,9). Her i Efeserbrevet ser han sig som ”den ringeste af alle de hellige“ (Ef 3,8). Og til sidst beskriver han sig som ”den største“ af syndere (1 Tim 1,15).

Måske kan Paulus’ tankegang forklare Ellen Whites kendte citat: ”Jo tættere vi kommer på Jesus, jo mere vil vi se vores egne mangler, fordi vi ser klarere, og vores egne ufuldkommenheder vil stå i stærk kontrast til hans fuldkomne natur“ (Vejen til Kristus, s. 71-72).

Og så fortsætter Paulus. I Ef 3,10 skriver han: ”så at Guds visdom i al sin mangfoldighed nu gennem kirken kan blive gjort kendt for myndigheder og magter i himmelrummet.“ Hvem er disse ”myndigheder og magter i himmelrummet?“ Hvordan gør kirken ”Guds visdom i al sin mangfoldighed“ kendt for dem? Selv om Ef 3,10 ikke beskriver disse magters natur, virker det mest oplagt at opfatte dem som de onde magter, der beskrives med flere detaljer i Ef 6,11-12. Hvis det er de onde magter, der tales om, er sammensætningen af kirken, som forener jøder og hedninger, i sig selv et budskab. Engang var jøder og hedninger adskilte, og den enhed, disse to grupper nu har i Kristus, er en rungende bekendtgørelse over for de dæmoniske ”myndigheder og magter i himmelrummet“ om Guds plan for fremtiden. Han vil nemlig ”sammenfatte alt i Kristus, både det himmelske og det jordiske“ (Ef 1,10). De onde magter får at vide, at Guds plan er ved at blive gennemført, og deres dom er sikker. En forenet kirke er et signal om disse magters endelige nederlag.

`Til eftertanke. Hvis din egen menighed tog Paulus’ ”jobbeskrivelse“ i Ef 3,10 for menigheden alvorligt, hvordan vil det forandre den måde, du og de andre medlemmer forholder sig til hinanden på?`