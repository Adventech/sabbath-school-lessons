---
title:  'Paulus: Hedningernes apostel i fængsel'
date:  30/07/2023
---

`Læs Efeserbrevet 3. Udpeg et eller to hovedtemaer. Hvad er Paulus’ vigtigste pointer?`

Efeserbrevet 3 har en interessant struktur. Paulus begynder kapitlet med følgende ord: ”Derfor bøjer jeg mine knæ, jeg, Paulus, Kristi Jesu fange for jer hedningers skyld“ (Ef 3,1). Men så afbryder han og fortsætter med en meget lang sidebemærkning, som fokuserer på hans arbejde som apostel til hedningerne (Ef 3,2-13). Efter denne sidebemærkning kommer han tilbage til sin oprindelige tanke ved at gentage ordet: ”Derfor“ (Ef 3,14), med versene 14-21, hvor han fortsætter sin afbrudte rapport om forbøn.

I Ef 3,1 identificerer Paulus sig som ”Kristi Jesu fange“. Dette er hans måde at sige, at selv om han er i fangenskab i Rom og tilsyneladende står under det romerske imperiums autoritet, er der en dybere, guddommelig hensigt med det, der sker i hans liv. Han er ikke Roms fange, men ”Kristi Jesu fange!“ (sml. med Ef 4,1).

Paulus’ omtale af sine ”trængsler“ (Ef 3,13) og senere sine ”lænker“ (Ef 6,20) antyder, at han ikke befinder sig i en relativt komfortabel husarrest (sml. ApG 28,16), men er i fængsel, At være i fængsel i det første århundrede og i en romersk fangekælder var særligt udfordrende. Det romerske imperium havde ikke velorganiserede fængsler med sanitære forhold og regelmæssige måltider. Faktisk havde Romerriget ikke særlig stor brug for fængsler, for indespærring blev ikke brugt som en form for straf. Folk blev kun sat i fængsel, mens de ventede på at komme for retten eller blive henrettet. Det var forventet, at fangerne skulle sørge for deres eget underhold, og de var afhængige af, at slægtninge eller venner sørgede for mad og andre fornødenheder til dem.

Paulus er måske mest bekymret over den emotionelle påvirkning, hans fængselsophold har på de troende, for at være fange var socialt set ekstremt skamfuldt i en kultur, som gik meget op i ære og skam. Han frygtede måske, at nogle ville spørge: ”Hvordan kan Paulus være apostel og budbærer for den ophøjede Kristus og samtidigt være en foragtet fange?“ Derfor omskriver han sit fangenskab og hjælper de troende til at se det som en del af Guds plan. Han lider for dem (”for jeres skyld“), og det, der ser ud til at være en kilde til skam, vil faktisk ende med at blive ”en ære for jer“ (Ef 3,13).

`Til eftertanke. Hvordan kan vi lære at have tillid til Gud under meget vanskelige omstændigheder?`