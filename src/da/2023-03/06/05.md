---
title:  At Kristus må bo i jeres hjerter
date:  02/08/2023
---

`Læs Ef 1,16-19. Sammenlign Paulus’ forbøn for efeserne med hans forbøn for de troende. Hvordan ligner disse to bønner hinanden?`

Bag oversættelsen af Ef 3,14-15 ligger der et vigtigt ordspil. Når Paulus siger, at han bøjer sig for ”Faderen, efter hvem hvert fædrenehus i himlene og på jorden har navn“, gør han brug af den fonetiske sammenhæng mellem det græske ord for Fader, patēr, og det græske udtryk for fædrenehus eller familie, patria. I Efeserbrevet fejrer Paulus Guds frelsesplans omfattende natur. Den indbefatter alt (Ef 1,9-10) til alle tider (Ef 1,21). Og her påstår han, at ”hvert fædrenehus“ (familie) i himlene og på jorden tilhører ”Faderen“. Hver eneste familie (patria) får sit navn fra Faderen (patēr).

Tænk over dette: Din familie, på trods af fejl og mangler, tilhører Gud. Din familie er ikke overladt til skæbnens grusomme magt, men er i Guds omsorgsfulde hænder. Gud elsker ufuldkomne familier. De har hans navn. De bærer tegnet på hans ejerskab.

I Ef 3,16-19 beder Paulus Gud om at give de troende

- en rig åndelig erfaring, som viser sig ved en indre styrke gennem Helligåndens tilstedeværelse (Ef 3,16)
- et intimt forhold til Kristus, som også beskrives som, at han bor i deres hjerter (Ef 3,17)
- en fast og sikker åndelig identitet ”rodfæstet og grundfæstet i kærlighed“ (Ef 3,17).

I sit ønske om at prise Gud for hans omfattende velsignelser til de troende, inkluderer Paulus hele fire, nemlig ”bredden og længden og højden og dybden“ (Ef 3,18). Han siger ikke præcis, hvad disse fire dimensioner omfatter, men det er tydeligt, at de beskriver noget afgørende og vigtigt, som har en gigantisk størrelse. Dette efterlader bibelstuderende med en interessant gåde. Beskriver disse dimensioner Guds visdom (sml. Job 11,5-9, som benytter fire dimensioner), Guds magt (sml. Ef 3,16-17) eller måske det åndelige tempel i Ef 2,19-22 (sml. Ez 43,13-16, som benytter fire dimensioner, Amos 7,7-8; Åb 11,1-2)? Måske er det bedst at opfatte disse fire dimensioner som en beskrivelse af, hvor stor ”Kristi kærlighed“ (Ef 3,19) er og læse sætningen således: ”at fatte … bredden og længden og højden og dybden“ (Ef 3,18) som en parallel til den næste sætning: ”at kende Kristi kærlighed“ (Ef 3,19; sml. Rom 8,35-39). Men uanset, hvordan vi ser Paulus’ ord, så er de gode nyheder.