---
title:  Vi er den levende Guds kirke
date:  26/09/2023
---

`Læs Efeserbrevet 3. Hvorfor er det både vigtigt og spændende at tilhøre Guds kirke?`

Vi opmuntres, når vi hører menighedsmedlemmer sige positive ting om menigheden. Men de fleste af os kommer til kort i forhold til Paulus’ overdådige vidnesbyrd om kirken i Ef 3. Paulus begynder med at fortælle om sin bøn for de troende i Efesos (Ef 3,1; sml. Ef 1,15-23)., men afbryder denne rapport for at drøfte, hvordan Gud har oprettet kirken (Ef 3,2-13). Derefter afslutter han med at fortælle om sine bønner (Ef 3,14-21). Undervejs kommer vi til at forstå så vigtige emner som Guds ”plan“ eller ”hemmelighed“:

- Fra evighed har Gud besluttet ”den hemmelighed“ eller ”den plan“, som gælder for kirken (Ef 3,3-5.9.11).
- Ved Jesu liv og død bliver denne længe skjulte plan ”gennemført“ (Ef 3,11; sml. Ef 2,11-22).
- Gennem åbenbaring har Paulus fået kendskab til ”hemmeligheden“ om kirken og til det forbløffende faktum, at hedningerne skal have lige så stor del i den som jøderne (Ef 3,3-6).
- Paulus er med til at udbrede denne gode nyhed, når han forkynder ”evangeliet om Kristi uransagelige rigdom“ for hedningerne (Ef 3,8-9).
- Med de mange, der blev vundet for Kristus, viser kirken med både jøder og hedninger ”Guds visdom i al sin mangfoldighed“ for ”myndigheder og magter i himmelrummet“ (Ef 3,10). Planen om at sammenfatte alt i Kristus (Ef 1,10) er i gang, og tiden er kort.

Denne opfattelse af kirken motiverer Paulus til at bede for de troende. Prøv at forestille dig, at det er om dig, han beder sin inderlige bøn i Ef 3,14-21? Forestil dig, at han beder om, at du må ”fyldes, til hele Guds fylde nås“ (Ef 3,19) og helt og fuldt have del i den fantastiske hemmelighed, som en forenet menighed er.

`Til eftertanke. Tænk over kirken i dag. Hvilke barrierer er der mellem de troende, som i lyset af, hvad Paulus har skrevet, ikke burde være der? Hvad kan du gøre for at være med til at fjerne disse skel?`