---
title:  Velsignet i Kristus
date:  24/09/2023
---

Nogen har beskrevet Efeserbrevet i Det Nye Testamente som Alperne. Paulus, vores bjergfører, tager os på en hurtig opstigning i Ef 1. Vi bliver hurtigt forpustede og imponeret over udsigten fra toppen.

`Læs Efeserbrevet 1. Læs og reflekter over Efeserbrevets første kapitel. Hvad inspirerer dig i særlig grad? Hvilke bjergtoppe ser du?`

Ef 1,3-14 fungerer som et kort på toppen af et bjerg og identificerer de forskellige toppe i horisonten. Paulus viser, hvor vores plads er i frelsesplanens store landskab. Her er vi sat som en velsignelse. Udsigten i Efeserbrevet dækker hele frelseshistorien fra evighedens fortid gennem Guds nådefulde gerninger i Kristus til den evige fremtid. Guds forløsning af de troende viser de guddommelige initiativer, som blev taget ”før verden blev grundlagt“ (Ef 1,4) og nu sker i vores liv (se Ef 1,7-8.13-14). De strategier, som blev lagt før skabelsen, vil helt og fuldt blive gennemført ved tidernes ende (Ef 1,9-10). Da vil ”alt“, både ”det himmelske og det jordiske“ sammenfattes eller forenes i Kristus, og Guds plan for ”tidernes fylde“ vil gå i opfyldelse (Ef 1,10). Derefter vil vi opleve Guds viljes hemmelige plan til fulde (Ef 1,9). Her og nu kan vi være sikre på, at den Kristus-centrede frelse, vi står i, er en vigtig del af Guds omfattende plan om at genoprette alt.

Når vi er på bjergets top, inspireres vi til at takke. I Ef 1,15-19 takker Paulus Gud, idet han beder om, at de troende må erfare den frelse, som Gud har lagt til rette for dem. Vi oplever nu, at vi skal foretage endnu en stejl opstigning, når han henviser os opad til den opstandne, himmelfarne og ophøjede Kristus, som i al evighed hersker over enhver tænkelig magt (Ef 1,20-23).

Ved Guds nåde, som den kommer til udtryk i Jesus Kristus, kan vi tilbringe denne dag på bjergets top!

`Til eftertanke. Ef 1,4 fortæller os, at ”før verden blev grundlagt, har Gud i ham [Kristus] udvalgt os til at stå hellige og uden fejl for hans ansigt i kærlighed“. Tænk over, hvad det betyder. Udvalgt i Kristus før verden var til! Tænk, hvilket stort håb dette giver os mht. Guds ønske om at frelse os.`