---
title:  Troens enhed
date:  27/09/2023
---

`Læs Efeserbrevet 4. Paulus beder de troende om at holde op med noget, og at sikre sig, at de udfører noget andet. Hvad skal de, og hvad skal de ikke?`

Ef 4 begynder og slutter med et kald til at have omsorg for hinanden som medlemmer af menigheden. Indimellem disse opfordringer støtter Paulus tanken om, at vi skal styrke menighedens enhed. Han begynder med en liste over syv ”enere/ettere“: Der er ét legeme, én ånd, ét håb, én Herre (Jesus Kristus), én tro, én dåb, én Gud og alles fader. Vi er knyttet sammen i disse åndelige kendsgerninger. Vi er faktisk forenet.

Enhed er en teologisk kendsgerning, men den kræver stor indsats fra vores side. Derfor bør vi altid ”stræbe efter at fastholde Åndens enhed“. En måde, hvorpå vi hver især kan gøre det, er ved at være et aktivt ”lem“ på Kristi legeme. Hvert medlem er en del af legemet og bør yde sin del til gavn for hele legemets sundhed. Og alle skal nyde godt af det arbejde, som apostle, profeter, evangelister, hyrder og lærere udfører. Ligesom ledbånd og sener har disse en forenende funktion, som hjælper os alle til at vokse op sammen i Kristus, legemets hoved.

Paulus skrev også til dem, at ”vi ikke længere [skal] være uforstandige børn og slynges og drives hid og did af hver lærdoms vind, ved menneskers terningkast, når de med snedighed fører os på lumske afveje“. Det viser tydeligt, at den tidlige kirke var udsat for interne problemer på grund af mennesker, der ”med snedighed fører os på lumske afveje“.

Paulus’ afsluttende appel lyder: Vær ”gode mod hinanden, vær barmhjertige og tilgiv hinanden, ligesom Gud har tilgivet jer i Kristus“. Men inden han går i gang med denne appel, beder han de troende om at holde sig fra deres tidligere hårdhjertethed og undgå vrede og hård tale. I stedet skal de tale ord, der opbygger og viser nåde.

Dette kapitel om enhed er let nok at læse, når alt er fryd og gammen. Men det er mere udfordrende – og vigtigt – at læse det, når vi står midt i en eller anden konflikt. Husker du i dag at udvise enhed i Kristi legeme, den enhed, han døde for?

`Til eftertanke. Hvordan kan vi fremme enhed i vores menighed, både lokalt og på verdensplan? Hvorfor er det vigtigt, at vi gør, hvad vi kan?`