---
title:  Frelst til fællesskab
date:  25/09/2023
---

`Læs Efeserbrevet 2. Hvad har Gud gjort for os gennem sin søn Jesus Kristus?`

”Men … Gud …“ Disse to ord må være de mest håbefulde ord kendt af mennesker. I Ef 2,1-10 beskriver Paulus sine læseres grusomme fortid. De delte alle menneskers situation, fordi de havde tendens til oprør mod Gud. Deres liv var domineret af synd og Satan (Ef 2,1-3). ”Men i sin rige barmhjertighed … gjorde Gud“. Og hvad gjorde Gud for dem og for os? 1. Han gjorde os levende med Kristus; Kristi opstandelse er vores opstandelse. 2. Han oprejste os med Kristus; Kristi himmelfart er vores. 3. Han har sat os med Kristus i himlen; Kristi ophøjelse er vores ophøjelse (Ef2,4-7). Vi er ikke kun tilskuere til de begivenheder i Kristi liv, som ændrede hele universet. Gud udfører disse ufattelige handlinger, og det er hans hensigt, at de troende skal leve i solidaritet med Jesus og gøre ”gode gerninger“ (Ef 2,10). Intet af dette skyldes nogen fortjeneste, vi har af os selv, men alene hans store nåde (Ef 2,8-9),

Hvis Ef 2,1-10 lærer, at vi lever i solidaritet med Jesus, lærer Ef 2,11-22, at vi lever i solidaritet med andre dele af hans kirke. Jesu død har både vertikale fordele, som grundfæster de troendes forhold til Gud (Ef 2,1-10), og horisontale fordele, som cementerer vores forhold til hinanden (Ef 2,11-22). Ved sin død på korset nedriver Jesus alt det, der skiller hedningetroende fra jødetroende. Det indbefatter også det misbrug af loven, som har gjort adskillelsen større (Ef 2,11-18). Jesus opbygger også et fantastisk nyt tempel, som består af de troende. Hedninger, som engang var udelukket fra at tilbede i templets hellige steder, kan nu tilslutte sig de jødiske troende og blive et med dem. Vi bliver en del af Guds kirke – ”et helligt tempel i Herren“ (Ef 2,19-22).

Ved Guds nåde har du det privilegium at leve dagen i dag i fællesskab med Jesus og med dine medtroende.

Ef 2,8-10 har spillet en stor rolle i mange menneskers omvendelse. Martin Luther fandt i disse vers en nåde, som vandt hans hjerte, og han fik heri også nogle af Reformationens centrale sandheder bekræftet: Vi frelses ved tro alene, ved nåde alene, ved Kristus alene, og alt dette sker til Guds ære alene. I 1738, atten dage efter sin omvendelseserfaring i Londons Aldergate Street, prædikede John Wesley på Oxford Universitet, hvor han fremsatte ”et råb fra hjertet“ og ”en ny bevægelses manifest“. Hvad var hans tekst? Det var Efeserne 2,8.