---
title:  Til videre studium
date:  29/09/2023
---

Vi afslutter med at se på Efeserbrevets sidste kapitel, hvor vi opdager, at vi, kirken, er Guds fredsskabende hær.

I Efeserbrevet har Paulus beskrevet kirken som Kristi legeme (Ef 1,22-23; Ef 4,11-16), som Guds tempel (Ef 2,19-22) og som Kristi brud/hustru (Ef 5,21-33). I Ef 6,10-20 beskriver han menigheden som Guds hær og giver en stærk opfordring til kamp. Dette er et afsnit med dybt indhold, men det kan også misforstås.

Vi kan misforstå Paulus ord som et kald til at gribe til militære våben eller at kæmpe med andre i vores personlige forhold. Men Paulus har understreget enhed, opmuntrende tale og barmhjertighed (se især Ef 4,25-5,2). Han beskriver Guds gode nyhed som ”fredens evangelium“ (Ef 6,15). I dette levende militære billede bliver kirken ikke formanet til at gå i krig på den traditionelle måde. I stedet skal vi skabe fred i den åndelige kamp mod det onde. Paulus træder ind på den store strids kampplads og kalder os til at melde os til tjeneste i Guds hær.

Vi må have en realistisk bedømmelse af fjenden og må ikke undervurdere de kræfter, der står os imod. Vi møder ikke kun menneskelige fjender, men ”ondskabens åndemagter i himmelrummet“ (Ef 6,12), som ledes af en udspekuleret general, djævelen (Ef 6,11). Men vi behøver ikke at lade os skræmme af vores fjender. Gud er med os i kampen (Ef 6,10) og har udstyret os med de bedste våben, Guds egen rustning (Ef 6,11; sml. Es 59,15-17). Han har stillet sandhed, retfærdighed, fred, tro, frelse og Ånden (Ef 6,13-17) til rådighed for os. Når Gud går foran os, og vi er blevet udstyret fra top til tå med den rustning, som han giver, kan vi ikke tabe. Sejren er sikret.

**Spørgsmål til drøftelse**:

`1.	Vi bliver ikke frelst på grund af vores gerninger, men hvad mener Paulus, når han skriver, at vi er ”skabt i Kristus Jesus til gode gerninger, som Gud forud har lagt til rette for os at vandre i“ (Ef 2,10)? Hvilken hensigt har disse gode gerninger?`

`2.	Paulus skriver: ”Ham, som formår med sin kraft, der virker i os, at gøre langt ud over alt, hvad vi beder om eller forstår.“ (Ef 3,20). Hvilken kraft er det, der virker i os, og hvordan bør denne kraft vise sig i vores liv?`