---
title:  Vi både modtager nåde og giver den videre
date:  28/09/2023
---

`Læs Efeserbrevet 5. Reflekter over, hvordan Paulus beder os om at leve evangeliet i vores forhold til andre. Hvilke af hans formaninger har særlig betydning for dig?`

Hvis du læser Ef 5 fra begyndelsen, kan det være, at du overser dette vigtige temas store betydning. Begynd derfor i stedet med Ef 4,32, hvor Paulus beder efeserne: Vær ”gode mod hinanden, vær barmhjertige og tilgiv hinanden, ligesom Gud har tilgivet jer i Kristus.“

Som troende er vi kaldet til at vise i vores adfærd mod andre Guds tilgivelse og nåde mod os. Vi skal efterligne Gud! (sml. Matt 5,43-48).

Paulus opstiller kontrasten mellem den livsstil, der efterligner Guds kærlighed, og den almindelige hedenske levemåde. I stedet for at værdsætte andre som brødre og søstre i Guds familie, bruger mennesker alt for ofte andre til deres egen tilfredsstillelse, eventuelt seksuelt, og de praler af det. Han advarer om, at en sådan livsstil ikke har nogen fremtid i den nye verden, som Gud forbereder.

De troende skal i stedet vende sig fra deres fortids mørke, leve ”som lysets børn“ og efterligne Faderens kærlighed. Igen advarer Paulus os mod ”mørkets gerninger“ som gøres ”i det skjulte“. I stedet skal vi leve i Kristi lys. Fremfor at spilde vores liv i drukkenskab skal vi bruge ”det gunstige øjeblik“ ved at sige Gud tak for hans kærlighed.

Paulus viderefører sit tema om at efterligne Guds kærlighed, når han giver råd til kristne ægtemænd og hustruer. Kristi selvopofrende kærlighed til kirken bliver modellen for kristne ægtemænd, og kirkens troskab mod Kristus bliver modellen for kristne hustruer. Fremfor at bruge den menneskelige seksualitets gave på en depraveret og selvisk måde skal en kristen mand og hustru fokusere på at værdsætte og skatte hinanden, idet, de bliver ”et kød“.

”I skal ligne Gud som hans kære børn“. Ved Guds nåde er du i dag kaldet til at leve dit liv i dit forhold til andre i overensstemmelse med denne formaning.

`Til eftertanke. Ef 5,2 siger, at vi skal ”vandre i kærlighed“. Hvordan hjælper det os til at forstå, hvad Paulus mener i Ef 5,1 med, at vi skal ”ligne Gud“?`