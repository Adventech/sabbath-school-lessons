---
title:  Guds store plan med Kristus i centrum
date:  04/07/2023
---

`Læs Ef 1,9-10. Hvori består Guds ”frelsesplan for tidernes fylde“, og hvor omfattende er den?`

Paulus bruger tre sproglige vendinger for at udtrykke Guds plan. De er (1) ”hans viljes hemmelighed“, (2) ”hans gode beslutning“, og (3) en ”frelsesplan for tidernes fylde“. Hvad er Guds ultimative, endelige plan? At forene alt og overalt i Jesus.

Det udtryk, som Paulus bruger for at beskrive planen, er et meget malerisk udtryk (anakephalaiōsasthai på græsk), som bogstaveligt betyder ”at løfte hovedet“ eller ”at opsummere hovedpunkterne“ i Kristus. I oldtidens regnemåde ville man opsummere en kolonne med tal og skrive summen øverst. Jesus står øverst som summen af Guds eskatologiske plan. Denne plan med Kristus i centrum blev udtænkt, ”før verden blev grundlagt“ (Ef 1,4), og den er så stor, at den omfatter al tid (”for tidernes fylde“) og alle steder (”både det himmelske og det jordiske“). Paulus erklærer enhed i Kristus som universets store guddommelige mål.

I sin omtale af Guds ”frelsesplan for tidernes fylde“ (Ef 1,10) indleder Paulus det tema, som han vil indvæve i hele brevet. Guds plan om at forene alt bygger på Jesu død, opstandelse, himmelfart og ophøjelse (Ef 1,15-2,10). Han sætter den plan i værk ved at oprette kirken og forene ellers uforenelige, menneskelige elementer, nemlig jøder og hedninger (Ef 2,11-3,13).

På denne måde sender kirken et signal til de onde magter om, at Guds plan er i gang, og at deres splittende regime vil ophøre (Ef 3,10). Som Bibelen et andet sted siger det: ”For Djævelen er kommet ned til jer med stort raseri, fordi han ved, at hans tid er kort“ (Åb 12,12).

Den sidste halvdel af Paulus’ brev begynder med et glødende kald til enhed (Ef 4,1-16) og fortsætter med en lang formaning om at undgå al opførsel, som ødelægger enheden, og i stedet opbygge samhørighed med de andre troende (Ef 4,17-6,9). Paulus afslutter med det opflammende billede af kirken som en forenet hær, der med iver deltager i at skabe fred i Kristi navn (Ef 6,10-20).

`Til eftertanke. Hvordan kan du anerkende og fejre, at den forløsning, du har erfaret i Jesus Kristus, er del af noget omfattende og stort, en væsentlig del af Guds gennemtænkte og ultimative plan om at forene alt i Kristus?`