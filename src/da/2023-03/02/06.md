---
title:  'Helligånden: Pant og afdrag'
date:  06/07/2023
---

`Læs Ef 1,13-14. I denne tekst genfortæller Paulus i korte træk sine læseres omvendelseshistorie. Hvilke trin indeholder den?`

I sin gennemgang af Helligåndens betydning i de troendes liv benytter Paulus to billeder eller metaforer for Helligånden. Først beskriver han Helligånden som et ”segl“, og omtaler den beseglingsproces med Ånden, som sker ved omvendelsen. I oldtiden blev segl brugt til mange formål: at bekræfte ægtheden af love og overenskomster; at godkende en vares kvalitet eller mængde (fx Ez 28,12); eller at bevidne en handel (fx Jer 32,10-14.44), en kontrakt, et brev (fx 1 Kong 21,8), et testamente eller en adoption. Når et segl var sat på noget, kundgjorde det både ejerskab og beskyttelse. Helligåndens segl i de troendes liv viser, at de troende tilhører Gud. Det bekræfter Guds løfte om at beskytte dem (sml. Ef 4,30). De var blevet ”beseglet med forjættelsens hellige ånd“ (Ef 1,13).

”Paulus siger tydeligt, at i det øjeblik man giver sit liv til Jesus og tror på ham, besegler (det græske udsagnsord sphragizō) Helligånden den troende i Kristus indtil forløsningens dag. Hvilken fantastisk frigørende og bekræftende sandhed! Guds ånd mærker Kristi efterfølgere med frelsens segl lige fra det øjeblik, de kommer til tro“ (Jiri Moskala, ”Misinterpreted End-Time Issues: Five Myths in Adventism“, Journal of the Adventist Theological Society 28, no. 1 (2017), s. 95).

Det andet billede, som Paulus bruger om Helligånden, er Helligånden som pant eller garanti. Helligånden er garantien for vores arv og gælder frem til det øjeblik, hvor arven bliver givet i sin helhed (sml. 2 Kor 1,22; 2 Kor 5,5).

Det ord, som oversættes med ”pant“ eller ”garanti“ (arrabōn), var et hebraisk låneord, som blev brugt mange gange i det almindelige (koine) græske sprog på Det Nye Testamentes tid. Det tilkendegiver et ”første afdrag“, et ”depositum“ eller en ”udbetaling“, som kræver, at betaleren skal foretage flere betalinger.

Læg mærke til, at de troende ikke betaler dette afdrag, men får det fra Gud. Helligåndens tilstedeværelse i de troendes liv, siger Paulus, er det første afdrag af hele frelsens og forløsningens arv, som de troende modtager fuldt ud, når Kristus kommer igen. Vores opgave er med taknemlige og ydmyge hjerter at modtage det, vi bliver givet i Jesus.