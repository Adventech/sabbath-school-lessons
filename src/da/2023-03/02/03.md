---
title:  En dyr forløsning, en overdådig tilgivelse
date:  03/07/2023
---

Paulus skrev til mennesker, i hvis liv synd havde været dominerende. Han beskriver deres tidligere tilværelse som en levende død – de var ”døde i overtrædelser og synder“ (Ef 2,1) og ”vandrede“ eller levede sådan, som Satan befalede dem (Ef 2,1-3). Bundet som slaver af synd havde de ingen mulighed for at befri sig selv. De havde brug for at blive reddet. Det gjorde Gud i sin nåde gennem Kristus, og Paulus glæder sig over to nye velsignelser, som Guds nåde giver de troendes i deres liv: forløsning og tilgivelse.

`Læs Ef 1,7-8. Udtrykket ”forløsning“ bruges ofte i Det Nye Testamente. Sammenlign brugen af udtrykket i Kol 1,13-14; Tit 2,13-14 og Hebr 9,15. Hvilke temaer har disse tekster tilfælles med Ef 1,7-8?`

Det græske ord, som oversættes med ”forløsning“ i Ef 1,7 er apolutrōsis. Det blev oprindeligt brugt om at købe en slave fri eller betale for at frikøbe en fange. Man kan høre ekkoet af slavehandlerens stemme, når han udbyder sin ”vare“, og den kolde raslen af en slaves lænker. Når Det Nye Testamente taler om forløsning, understreger det, hvor dyrt det er at blive frikøbt: ”I ham har vi forløsning ved hans blod“ (Ef 1,7). Tanken om forløsning giver dermed også udtryk for glæde over Guds nådige gavmildhed. Han betalte jo en høj pris for os. Gud giver os vores frihed og værdighed tilbage. Vi er ikke længere slavebundne!

”At blive forløst er at blive behandlet som en person, ikke som en ting. Det er at blive borger i himlen i modsætning til at være en slave på jorden“ (Alister E. McGrath, What Was God Doing on the Cross? Grand Rapids, MI: Zondervan, 1992, s. 78).

Læg mærke til, at ideen om, at Gud betaler forløsningens pris til Satan, ikke er en bibelsk tanke. Den er middelalderlig. Gud hverken skylder eller skal give en pris til Satan.

Følgerne af det, Gud gjorde på Golgata, inkluderer også ”tilgivelse for vore synder“ (Ef 1,7). På korset påtog Jesus sig syndens omkostninger, både i fortid og fremtid. ”Han slettede vort gældsbevis med alle dets bestemmelser imod os“ (Kol 2,14). Gud har som vores gavmilde Fader forløst og tilgivet os gennem Kristus og ”i rigt mål“ udøst sin ”rige nåde“ over os (Ef 1,7-8).

`Til eftertanke. Hvad betyder det for dig, at du gennem Jesu forsonende offer er tilgivet og forløst? Føler du, at du er det værd? Korsets paradoksale pointe er, at du ikke er det værd – Gud gør det af kærlighed!`