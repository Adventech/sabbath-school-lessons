---
title:  Et liv i lov og pris for hans herlighed
date:  05/07/2023
---

”I ham har vi også fået del i arven, vi som var forudbestemt dertil ved Guds beslutning; for han gennemfører alt efter sin viljes forsæt, så at vi kan blive til lov og pris for hans herlighed, vi som allerede forud havde sat vort håb til Kristus“ (Ef 1,11-12).

De troende i Efesos ser ud til at have mistet en klar opfattelse af, hvem de er som kristne og at have tabt modet (Ef 3,13). I overensstemmelse med, hvad han tidligere har stadfæstet, ønsker Paulus igen at understøtte deres identitet som kristne. De troende er ikke ofre for tilfældige, vilkårlige beslutninger hos forskellige guder eller himmelske magter. De er Guds børn (Ef 1,5), og på grundlag af hans omfattende planer og evige beslutning har de adgang til mange velsignelser gennem Kristus. Det er Guds beslutning og hans viljes forsæt (Ef 1,11), som virker i deres liv i overensstemmelse med Guds langt større plan om at sammenfatte alt i Kristus (Ef 1,10). De kan have fast tillid til deres forhold til Gud og de velsignelser, han giver. Deres liv burde proklamere budskabet i Ef 1,3-14: Lovet være Gud, vor Herre Jesu Kristi fader!

`Læs Ef 1,11.14.18. Sammenlign anvendelsen af idéen om at få ”del i arven“. Hvorfor tror du, at denne tanke er vigtig for Paulus?`

Har du nogensinde modtaget en arv, fordi nogen er død? Måske har en slægtning efterladt dig en værdifuld skat eller en stor sum penge. I Paulus’ opfattelse har de kristne på baggrund af Jesu død fået en arv fra Gud (Ef 1,14). Men teksten i Ef 1,18 kan også forstås som om, vi er blevet Guds ”arv“.

I Det Gamle Testamente opfattes Guds folk af og til som Guds ”ejendom“ eller ”arvelod“ (5 Mos 9,29; 5 Mos 32,9; Zak 2,16). Nogle forskere finder, at Ef 1,18 bruger denne tanke om at være eller blive Guds arv, og måske er det også betydningen i Ef 1,11. I så fald kan Ef 1,11 oversættes med: ”I ham er vi blevet en arv.“ Som et centralt element i deres kristne identitet ønsker Paulus, at de troende skal være klar over deres værdi hos Gud. Ikke alene besidder de en arv fra Gud (Ef 1,14; Ef 3,6; sml. Ef 5,5), men de er Guds arv.

`Til eftertanke. Hvilken forskel er der mellem at arbejde for at opnå noget og at arve det? Hvordan er denne tanke med til at fremme vores forståelse af, hvad vi er blevet givet i Jesus?`