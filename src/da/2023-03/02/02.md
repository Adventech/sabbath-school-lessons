---
title:  Udvalgt og velsignet i Kristus
date:  02/07/2023
---

Et takkebrev indeholder normalt en omtale af den gave eller de gaver, man har fået. Paulus giver en lang liste i Ef 1,3-14, hvor han takker Gud for evangeliets velsignelser.

Paulus priser Gud for den kendsgerning, at han har ”velsignet os med al himlens åndelige velsignelse“ (Ef 1,3). Velsignelserne er åndelige (pneumatikos på græsk). Det antyder, at de kommer gennem Ånden (pneuma), og denne begyndelse på Paulus’ lovprisning peger hen på afslutningen af apostlens liste over velsignelser i Ef 1,13-14. Her giver han udtryk for sin glæde over Helligåndens gerning i de troendes liv.

Ef 1,3-6 beskriver med inspirerende ord, hvordan Gud betragter os i Kristus. Før verdens skabelse udvalgte Gud os i Kristus og besluttede, at vi skulle stå “hellige og uden fejl“ for hans ansigt (Ef 1,4; sml. Ef 5,27) som elskede sønner og døtre på baggrund af både skabelsen og frelsen i Kristus (Ef 1,5). Allerede før solen blev skabt, har det været hans strategi, at vi gennem hans elskede søn skulle skænkes hans nådes herlighed (Ef 1,6). Kort sagt er det Guds hensigt, at vi skal frelses. Vi mister kun frelsen på grund af vores egne syndige valg.

I Efeserbrevet benyttes der et græsk udtryk, som kun findes i dette brev. Den danske oversættelse bruger ”himlen“, ”himlene“, ”himmelrummet“, ”alle himle“ for det samme udtryk (se Ef 1,3.20; 2,6; 3,10; 6,12; 3,15: 4,10; 6,9).

Hvad betyder udtrykket? I Efeserbrevet henviser dette udtryk til himlen som det sted, hvor Gud bor (Ef 1,3; 6,9), hvor åndelige magter befinder sig (Ef 1,20-21; 3,10; 6,12), og hvor Kristus befinder sig efter at være ophøjet ved Faderens højre hånd (Ef 1,20). De troende har allerede nu adgang til denne ”himmelske sfære“, hvor Kristus tilbyder sine åndelige velsignelser (Ef 1,3; 2,6). Til trods for, at ”himlen/himmelrummet“ er blevet et sted, hvor de troende modtager velsignelser, er det også stedet, hvor kampen med de onde magter, som bestrider Kristi herredømme, foregår (Ef 3,10; 6,12).

`Til eftertanke. Mediter over Ef 1,4, som siger, at vi er udvalgt i ham, i Kristus, ”før verden blev grundlagt“. Hvad betyder det? Hvordan åbenbarer det Guds kærlighed til os og hans ønske om, at vi skal frelses?`