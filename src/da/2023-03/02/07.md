---
title:  Til videre studium
date:  07/07/2023
---

Desværre tror mange, at Ef 1,3-14 lærer, at Gud forudbestemmer mennesker til evigt liv eller evig død. Men tænk over følgende:

1.	I teksten er Kristi rolle afgørende, da det guddommelige valg om at adoptere os sker ”ved Jesus Kristus“ (Ef 1,5) eller ”i ham“ (Ef 1,4.11). Det viser, at Guds udvælgelse og forudbestemmelse gælder alle, som vælger at tro på Kristus. Gud forudbestemmer ikke ved en tilfældig udvælgelse før fødslen, hvem der bliver frelst, eller hvem der går fortabt. Guds beslutning er det gennemtænkte, forudbestemte, guddommelige svar til dem, der vælger at tro på Kristus.

2.	Teksten indeholder en levende beskrivelse af Guds frelsende gerninger. Gud er ”far“, og vi er hans ”adopterede“ børn (Ef 1,3-5), som modtager hans velsignelser i rigt mål (Ef 1,8). Vi må forstå sprogbrugen om udvælgelse og forudbestemmelse i lyset af denne gribende sprogbrug om personligt forhold. Gud er ikke en fjern dommer, som udsteder dekreter på afstand, men en omsorgsfuld far for alle sine børn (se Ef 3,15).

3.	Det fremgår af Ef 1,3-14, at Gud anerkender menneskers frihed til at vælge. Det ses især vers 13, hvor de ”hørte“ og ”kom til tro“. Andre tekster i brevet understreger eller forudsætter et valg og en respons i tro (Ef 2,8; 3,17; 4,1-6,20). Det samme gælder for mange andre dele af Det Nye Testamente (fx 1 Tim 2,4; ApG 17,22-31). Eller som Ellen White udtrykte det: ”Med sin enestående gave – sin egen søn – har Gud omsluttet hele verden med en atmosfære af nåde, som er lige så virkelig som luften omkring jordkloden. Alle, som indånder denne livgivende atmosfære, vil leve og vokse op til at blive mænd og kvinder i Kristus Jesus“ (Vejen til Kristus, s. 74-75).

**Spørgsmål til drøftelse**:

`1.	Hvilke argumenter kan du føje til dem, der er givet i studiematerialet, hvor den tanke understøttes, at Gud ikke, før vi er blevet skabt, har udvalgt, hvem der skal frelses eller fortabes?`

`2.	Hvis valg afgør i sidste ende, om en person har frelse i Jesus eller ej?`

`3.	”I ham har vi forløsning ved hans blod, tilgivelse for vore synder ved Guds rige nåde“ (Ef 1,7). Hvordan viser dette vers, at vi frelses af tro alene, ikke ved lovgerninger?`