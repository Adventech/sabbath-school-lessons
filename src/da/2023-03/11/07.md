---
title:  Til videre studium
date:  08/09/2023
---

Paulus’ respekt for børn som medtroende (Ef 6,1-3) giver anledning til eftertanke i forhold til den måde, børn bliver behandlet på i vores verden i dag. Hans ord til fædrene (Ef 6,4) opfordrer os til at overveje forældres ansvar. Anvendelsen af Paulus’ råd til slaver (Ef 6,5-8) og især hans råd til slaveejere (Ef 6,9) er mere udfordrende, fordi den tids forhold er meget fremmed for os, og fordi vi tager afstand fra slaveri i en hvilken som helst form. Men disse ord er en del af Skriften, og derfor må vi også tænke over, hvordan de taler til os i dag. Sammen med de troende i Efesos i det første århundrede har vi både det privilegium og det ansvar at anvende evangeliets værdier i vores relationer. Nedenstående spørgsmål er oplæg til at drøfte dette.

**Spørgsmål til drøftelse**:

`1.	Hvad betyder det for os, at kærlighed til børn identificeres som bevis på ”et folk, der er gjort rede“ for Herren? (Luk 1,17 med et citat fra Mal 4,6).`

`2.	Paulus’ tydelige respekt for børn giver anledning til et dybtborende spørgsmål: Hvilket ansvar har vi for at vise Kristi omsorg for børn, som har været udsat for vold, seksuelle overgreb og skam i deres tidlige barndom? Hvilket ansvar har vi i lyset af, hvad forskningen viser mht. den alvorlige indvirkning uheldige oplevelser i barndommen har på børns senere tilværelse?`

`3.	Hvilket ansvar har menigheden, som en forlængelse af Paulus’ respekt for børn og Jesu omsorg for dem, til at passe og beskytte de børn, som er en del af menigheden? Hvilke systemer og procedurer skal være iværksat, for at det kan ske?`

`4.	Paulus’ råd til slaver og slaveejere i Ef 6,5-9 bliver ofte anvendt om forholdet mellem arbejdsgivere og ansatte. På hvilke områder kan dette være passende? Hvilke farer er der ved at anvende dem på denne måde?`

`5.	Slaveri er stadig en smertefuld realitet i vores verden, hvor over 40 millioner mennesker er slaver (iflg. ”The Global Slavery Index“, globalslaveryindex.org). Hvilket ansvar har vi som frie mennesker, hvis åndelige forfædre var stærkt engageret i slaveriets afskaffelse, for disse Guds sønner og døtre?`