---
title:  Vejledning til forældre
date:  04/09/2023
---

`Læs Ef 6,4 Kol 3,21. Sammenlign de to tekster. Hvilken motivation giver Kol 3,21 for ikke at tirre børnene?`

Sirak, et jødisk dokument, som var tilgængeligt på Paulus’ tid, råder fædre om, hvordan de skal behandle deres sønner: ”Den, der elsker sin søn, giver ham tit pisk … Tag dig for meget af dit barn, og han vil bringe dig forfærdelse; leg med ham, og han vil bringe dig sorg … Opdrag din søn, og sæt ham i arbejde, for at du ikke ved hans skamløshed skal komme i vanskeligheder“ (Sirak 30,1.9.13).

Paulus’ råd har en helt anden tone. Først kommer han med en negativ befaling til fædrene: ”Fædre, gør ikke jeres børn vrede.“ Den efterfølges af en positiv befaling: ”Opdrag dem med Herrens tugt og formaning“ (Ef 6,4). På Paulus’ tid havde fædre fuld juridisk ret over deres børn, der blev betragtet som deres ejendom. Fædre havde ret til at give voldsomme straffe, til og med dødsstraf, til deres børn. I en vis forstand overgik en fars magt over sine børn en herres magt over sine slaver. Paulus godkender ikke en sådan magt, men modigt præciserer og ændrer han de interne forhold i en familie. I lyset af fædrenes overordnede troskab mod Kristus indbyder Paulus fædre til at overveje deres magtanvendelse, siden børn, der provokeres til vrede, ikke står i en gunstig stilling til at modtage ”Herrens tugt og formaning“ (Ef 6,4).

”Fædre og mødre, i hjemmet skal I repræsentere Guds holdning. I skal kræve lydighed, ikke med en storm af ord, men på en blid og kærlig måde … Vær venlige i hjemmet. Hold ethvert ord tilbage, som kan vække en ikke-hellig vrede. ‘Fædre, gør ikke jeres børn vrede’, er et guddommeligt påbud … Der gives ikke i Guds Ord tilladelse til, at forældre er hårde mod eller undertrykker deres børn. Bibelen tillader heller ikke, at børn er ulydige mod deres forældre. Guds lov, både i hjemmet og i ledelsen af nationer, udspringer fra et hjerte fyldt med evig kærlighed“ (Ellen White, Child Guidance, s. 259).

`Til eftertanke. Denne lektie handler om forholdet mellem forældre og børn. Hvilke principper kan vi finde i disse tekster for, hvordan vi skal behandle alle andre, både børn og voksne?`