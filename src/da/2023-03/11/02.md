---
title:  Vejledning til børn
date:  03/09/2023
---

`Læs Ef 6,1-3. Hvilket råd giver Paulus til børn, og hvordan underbygger han dette råd fra Det Gamle Testamente? Se også Matt 18,1-5.10; Mark 10,13-16.`

For fuldt at kunne værdsætte Paulus’ råd til børn, må vi forestille os, at de blev læst op i husmenighederne i storbyen Efesos. Ordet ”børn“ (ta tekna på græsk) kunne henvise til en stor aldersgruppe, for i den græske tradition forblev børnene under deres fars autoritet, indtil faderen fyldte 60, eller som i den romerske tradition, til han døde. Nogle af disse børn er altså unge nok til at være under forældrenes oplæring (Ef 6,4), men gamle nok til selv at være disciple.

Vi hører Paulus’ appel til børn, som var en del af de kristne menigheder, om at adlyde og ære deres forældre ”i Herren“ (sml. Ef 5,22; Ef 6,4-5. 7-9). Vi opfordres til at respektere børn, som selv er Kristi disciple, og til at inkludere dem som aktive deltagere i tilbedelse og gudstjeneste. Dette gør teksten grundlæggende for opdragelse af børn og arbejdet for at vinde dem for Gud.

Paulus’ befaling om at adlyde er ikke et absolut. Når forældres befalinger ”modsiger Kristi krav, må børnene, hvor smertefuldt det end måtte være, adlyde Gud og overlade følgerne til ham“ (Ellen White, The Adventist Home, s. 293).

Paulus afslutter sin formaning til børn ved at citere det femte bud. Det viser, hvor stor værdi han tillægger de ti bud som en kilde til vejledning for de kristne troende. Det ses tydeligt i Ef 4,1-6,9; især Ef 4,25.28; Ef 5,3-14. Han begynder med citatet: ”Ær din far og din mor!“ (Ef 6,2), og tilføjer en redaktionel kommentar: ”Det er det første bud, der er knyttet et løfte til“ (Ef 6,2), og afslutter så citatet: ”For at det må gå dig godt, og du må få et langt liv på jorden“ (Ef 6,2). Det femte bud viser, at det er en del af Guds plan for menneskenes trivsel at ære forældrene. Respekt for ens forældre, hvor ufuldkomne de end måtte være, vil være med til at fremme sundhed og velvære.

`Til eftertanke. Hvordan forstærker disse vers betydningen af familiebåndene?`