---
title:  Slaveri på Paulus’ tid
date:  05/09/2023
---

`Læs Ef 6,5-9 Kol 3,22-4,1 1 Kor 7,20-24 1 Tim 6,1-2 1 Pet 2,18-25. Læs alle teksterne med råd til slaver og slaveejere og lav en opsummering.`

Det er overraskende at høre Paulus henvende sig til kristne slaveejere og forestille sig slaverne sidde sammen med dem i de kristne husmenigheder i Efesos. Slaveri i den græsk-romerske verden kunne på afgørende måder være meget forskellig fra den senere udgave i Den Nye Verden. Der var ikke fokus på en enkelt etnisk gruppe. Husslaver i byerne fik nogle gange tilbud om uddannelse og kunne arbejde som arkitekter, læger og filosoffer. Sådanne husslaver kunne opnå deres frihed efter en begrænset tjenestetid, men de fleste slaver fik aldrig deres frihed.

Men dette var undtagelsen, og ikke mindst slaver i landdistrikterne blev behandlet meget hårdt. Hvor end der var slaver, var de underkastet deres ejers magt og autoritet. Han havde ejendomsretten både over dem og over deres ægtefæller og børn. Den tidligere slave Publilius Syrus udtrykker det med skræmmende ord: ”Det er smukkere at dø fremfor at nedværdiges ved at blive slave.“ Når man tager hele slavesituationen i betragtning, må man foretrække oversættelsen af ordet doulos med ”slave“, ikke som tjener, især fordi disse slaver levede under stadig trussel fra deres ejere (Ef 6,9).

Slaveri er til alle tider et uundskyldeligt onde. På Paulus’ tid fandtes det allevegne. Han taler ikke som social reformator, men som en pastor, der rådgiver de troende om, hvordan de skal forholde sig til aktuelle forhold. Han formulerer en ny synsvinkel, der som udgangspunkt har den enkelte troendes forvandling for øje. Hans perspektiv ville senere få omfattende følger for samfundet som et hele.

”Hans vision var ikke frigivelse af alle slaver i Romerriget. Hans perspektiv var i stedet noget helt andet end juridisk frigivelse, nemlig om nyskabelse af et søskende-baseret fællesskab, der byggede på, at man var adopteret som Guds børn … For Paulus skulle den sociale revolution ske i kirken, i Kristi legeme, på det lokale plan, og i de kristne husmenigheder og hjem“ (Scot McKnight, The Letter to Philemon, Grand Rapids, MI: Eerdmans Publishing Company, 2017, s. 10,11).

`Til eftertanke. En af de største skampletter i den kristne historie er den måde, som nogle har brugt disse afsnit om slaveri til at retfærdiggøre dette onde. Hvilket budskab sender det om, hvor påpasselige vi må være, når vi fortolker Guds Ord?`