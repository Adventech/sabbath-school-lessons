---
title:  Herrer, som er slaver
date:  07/09/2023
---

I Paulus’ sidste ord til slaver: ”Hvad enten han er slave eller fri“ (Ef 6,8), henviser ordet ”fri“ til slaveejere, fordi de jo netop er frie. Dette giver Paulus anledning til at henvende sine råd til dem samtidigt med, at han ser for sig, at slaverne og slaveejerne står lige foran Kristus i dommen (sml. 2 Kor 5,10; Kol 3,24-25).

`Læs Ef 6,9. Forestil dig, at du er en kristen slaveejer, som lytter til Efeserbrevet blive oplæst i din husmenighed. Hvordan ville du reagere på det råd, der gives i overværelse af dine slaver?`

Paulus henvender sig til ”herrer“, altså slaveejere, i en direkte formaning, som fremhæver den store kontrast mellem ”herrerne“ (hoi kurioi på græsk), som havde for vane at ”true“ deres slaver, og ”Herren“ (ho kurios), Kristus, som ”ikke gør forskel på nogen“.

Paulus beder herrerne om at ”optræde på samme måde over for dem“, altså slaverne. Dette ville have været et stort chok for slaveejere i det første århundrede. Herrerne skulle reagere over for deres slaver med godhed, styret af en loyalitet mod Kristus, der svarede til det, Paulus netop havde krævet af slaverne (Ef 6,5-8). Han siger, at de skal holde op med at true deres slaver. Dette var meget almindeligt i en tid, hvor herrerne gav en lang række straffe, deriblandt pisk, seksuelt misbrug, at blive solgt (og adskilt fra sine kære), hårdt arbejde, sult, lænker, brændemærkning og til og med død. For dette skal de dømmes af Gud.

Paulus understøtter sine befalinger med to motivationer, som beder slaveejerne om at se ud over den græsk-romerske verdens sociale strukturer: 1. Både de og deres slaver er slaver under én herre: ”De og I har den samme Herre i himlene“ (sml. Kol 4,1); 2. Den himmelske Herre dømmer alle uden at gøre forskel. Når deres egen Herre behandler dem, som regnes som slaver, på samme grundlag som andre, bør de jordiske herrer gøre det samme (se Filem 15-16).

Meget af det, Paulus siger i Efeserbrevet, ville have været en opmuntring for kristne slaver: adoption som sønner (Ef 1,5), forløsning (Ef 1,7), arv (Ef 1,11.14), sat med Kristus på hans trone (Ef 2,6), at blive ”medborgere“, medlemmer af ”Guds husstand“ (Ef 2,19, sml. 3,14-15), og nødvendige lemmer på Kristi legeme (se Ef 3,6; Ef 4,1-16). Efeserbrevet 6,5-9 gør hele brevets formaninger gældende i forholdet mellem slaver og slaveejere. Det gælder også rådene om tale (Ef 4,25-32) og seksuel etik (Ef 5,1-14).