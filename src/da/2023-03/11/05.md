---
title:  Kristi slaver
date:  06/09/2023
---

`Læs Ef 6,5-8. Hvad formaner Paulus de kristne slaver til?`

Det er værd at lægge mærke til den ombytning, Paulus foreslår. I deres forpligtelse og troskab mod Kristus skal slaverne tænke på, at det er ham, de arbejder for – ikke deres jordiske herrer. De skal udføre deres arbejde med omhu og af et oprigtigt hjerte i velment tjeneste for slaveejeren. Paulus beskriver en forvandlet kristen forståelse af forholdet mellem herre og slave.

Bemærk de forskellige måder, denne ombytning bliver udtrykt:

- Slaveejerne bliver nedgraderet af Paulus til kun at være deres ”jordiske herrer“. Den virkelige herre er den himmelske Herre.
- Slaverne skal tjene ”som var det Kristus, med frygt og bæven og af et oprigtigt hjerte“.
- De kristne slaver skal udføre deres tjeneste af hjertet, ikke som slaver, men som ”Kristi tjenere“.
- I deres tjeneste skal de ”af hjertet gøre Guds vilje“, idet de som Kristi tjenere gør deres tjeneste for Gud.
- Paulus opfordrer til en tjeneste, som er positivt motiveret og udført ”som et arbejde for Herren og ikke for mennesker“.

For deres helhjertede tjeneste kan de kristne slaver forvente en fuld belønning af Kristus, når han kommer igen. De har gjort deres arbejde for ham og kan forvente en belønning af ham. Dette var en særlig attraktiv tanke for dem, som var fanget i en håbløs situation. En slave ville let kunne føle sig mindre værd eller ilde set af en jordisk herre (sml. 1 Pet 2,19-20). Men en troende slave har en Herre, som lægger mærke til, hvad ”han gør af godt“ (Ef 6,8).

`Til eftertanke. Selv om vi inderligt kunne ønske, at Bibelen tydeligt havde fordømt slaveri, så gør den det ikke. Men hvilke principper kan vi finde i Paulus’ ord i denne sammenhæng om, hvordan vi skal forholde os til de mennesker, vi arbejder sammen med i vores egen sammenhæng?`