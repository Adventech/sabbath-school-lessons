---
title:  'Sko: Menigheden bringer fred'
date:  19/09/2023
---

I sin forberedelse til kamp ville en romersk soldat binde et par solide militærsandaler på fødderne. Sålen bestod af flere lag læder og havde kraftige søm langs kanten, så soldaten i vanskeligt terræn kunne stå fast eller ”holde stand“ (Ef 6,11.13-14). Paulus forklarer dette militære fodtøj med ordvalg fra Es 52,7, som fejrer det øjeblik, hvor en bud bringer de gode nyheder om, at Jahves kamp på vegne af sit folk er vundet (Es 52,8-10), og at fred nu hersker: ”Hvor herligt lyder budbringerens fodtrin hen over bjergene! Han forkynder fred, han bringer godt budskab og forkynder frelse“ (Es 52,7).

`Læs Ef 1,2; 2,14-15.17; 4,3; 6,15.23. Repetér de otte gange, hvor Paulus understreger fred i Efeserbrevet. Hvorfor benytter han en detaljeret militær metafor, når han går så meget op i fred?`

Paulus fejrer fred som noget, Kristus skaber. Han er ”vor fred“, den, som ”forkyndte fred for jer, der var langt borte, og fred for dem, der var nær“, og drog jøder og hedninger sammen til ”ét nyt menneske“. Ved at holde evangeliets beretning, om hvordan Kristus frelser og skaber fred, i live og ved at fejre hans sejr i fortiden og se frem til sejrsråbet i fremtiden, tager de troende sko på fødderne og står rede til kamp. Ligesom budbringeren i Es 52,7 forkynder de troende Kristi sejr og hans fred.

Men Paulus ønsker ikke, at vi skal opfatte hans opfordring til at bære våben som en opfordring til at løfte militære våben mod vores fjender. Derfor beskriver han de troende som dem, der forkynder ”fredens evangelium“. Han ønsker heller ikke, at de troende skal være stridslystne i deres forhold til andre, for han har understreget betydningen af enhed, opbyggende tale og kærlighed (se især Ef 4,25-5,2). Kirken skal ”stifte fred“ ved at anvende kristne dyder fra evangeliets våbenlager: ydmyghed, tålmodighed, tilgivelse, osv., og ved at udføre kristne handlinger: bøn og tilbedelse. Sådanne handlinger er strategiske og peger på Guds store plan om at forene alt i Kristus (Ef 1,9-10).

`Til eftertanke. Hvordan hjælper følgende citat os til af forstå, hvad Paulus’ militære billede bør betyde i vores kristne liv? ”Gud kalder os til at iføre os rustningen. Vi ønsker ikke Sauls rustning, men Guds fulde rustning. Da kan vi gå til arbejdet med hjerter, der er fulde af Kristuslignende blidhed, omsorg og kærlighed“ (Ellen White, (Australasian) Union Conference Record, 28. juli, 1899).`