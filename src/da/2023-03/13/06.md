---
title:  Bøn på slagmarken
date:  21/09/2023
---

Paulus afslutter sin kamptale med at formane de troende som soldater til at deltage i en afgørende, udholdende forbøn. De opfordres til at bede ”for alle de hellige“ (Ef 6,18) og for ham selv som den fængslede ambassadør (Ef 6,19-20). Denne opfordring til bøn kan ses som en forlængelse af de militære billeder, for det var almindelig praksis på oldtidens slagmarker at påkalde Gud (eller guderne) gennem bøn. Det kan illustreres med et eksempel fra Bibelen. Da Jahaziel havde opfordret folket til at gå i kamp, ledte kong Joshafat ”alle judæerne og Jerusalems indbyggere“, så de ”faldt ned for Herren og tilbad ham“ (2 Krøn 20,18). Selv om bøn ikke beskrives som den syvende del af rustningen, er det en væsentlig del af Paulus’ kamptale og militære metafor.

I det første af to anmodninger om forbøn beder Paulus brevets modtagere om at deltage i intensiv og stadig forbøn ”for alle de hellige“ (Ef 6,18). Hvis kirken skal vinde sejr mod ondskabens magter, er det nødvendigt for den at praktisere sin afhængighed af Gud ved bønner inspireret af Ånden.

Paulus’ anden bøn drejer sig om ham selv: ”Også for mig“ (Ef 6,19). Hans bøn er, at Gud vil give ham det rette budskab (”må få ord“) til den rette tid (”når jeg åbner min mund“) og hjælpe ham til at forkynde det på den rette måde (”frimodigt“). Kernen i hans bøn er, at han må kunne ”gøre evangeliets hemmelighed kendt“. Dette udtryk henviser til, hvad vi kunne kalde Guds ”åbenbarede hemmelighed“ om i Kristus at genløse hedningerne sammen med jøderne (se Ef 3,1-13). Derved skaber Gud et ”nyt menneske“, altså en ny menneskeslægt (Ef 2,11-22, specielt vers 15). Denne nye menneskehed er et signal fra Gud om hans overordnede plan om at ”sammenfatte alt i Kristus“ (Ef 1,10).

`Læs Luk 18,1-8 Fil 4,6 Kol 4,2 1 Thess 5,16-18. Se på nogle af Det Nye Testamentes opfordringer til bøn. Hvilke af dem inspirerer dig mest? Hvorfor?`

Hvorfor bliver de troende så ofte rådet til at deltage i oprigtig udholdende bøn? Paulus’ militære metafor antyder to svar: (1) truslen om en åndelig kamp mod en række overnaturlige fjender er alvorlig og virkelig; (2) Guds løfter om åndelig styrke og sejr illustreres gennem Paulus’ militære billedbrug (Ef 6,10-17). Oprigtig og udholdende bøn giver os mulighed for at lytte opmærksomt til disse løfter, glæde os over dem og takke Gud for hans nådes hjælpemidler.