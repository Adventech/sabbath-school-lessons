---
title:  'Kirken: en forenet hær'
date:  17/09/2023
---

`Læs Ef 6,10-20. Hvad siger Paulus om den form for krig, kirken er involveret i? Beskriver Paulus primært kun en individuel troendes åndelige kamp mod det onde eller kirkens samlede krig mod det onde?`

Sejr i græsk og romersk krigsførelse var afhængig af soldaternes samarbejde i en militær enhed og især af deres indbyrdes hjælp og støtte i kampens hede. Individualisme i kamp blev betragtet som kendetegn på barbariske krigere og dømte dem til nederlag.

Der er vigtige begrundelser for den tanke, at Paulus i overensstemmelse med almindelig militær opfattelse først og fremmest taler om kirkens fælles kamp mod det onde i Ef 6,10-20.

1. Afsnittet er klimaks i et brev, som overordnet handler om kirken. Det ville være mærkeligt for Paulus at afslutte sit brev med et billede af en ensom kristen soldat, som kæmper imod mørkets fjender.
2. Til sidst i dette afsnit understreger Paulus kristen samhørighed i sit kald til forbøn ”for alle de hellige“ (Ef 6,18-20).
3. Det allervigtigste er, at når Paulus tidligere i brevet drøfter de onde magter, beskriver han dem i forhold til kirken, ikke den enkelte troende: ”så at Guds visdom i al sin mangfoldighed nu gennem kirken kan blive gjort kendt for myndigheder og magter i himmelrummet“ (Ef 3,10).

Ef 6,10-20 beskriver altså ikke en enlig soldat, der alene skal konfrontere det onde. Paulus henvender sig til menigheden som en general, der henvender sig til sin hær. Han kalder os til at iføre os den fulde rustning som en samlet hær, som energisk og samlet går i kamp. Paulus har beskrevet kirken som Kristi legeme (Ef 1,22-23; 4,1-16), Guds bygning/tempel (Ef 2,19-22) og Kristi brud (Ef 5,21-33). Nu vælger han at afrunde med en stærk metafor: Kirken som den levende Guds hær. Idet vi nærmer os ”den onde dag“, de afsluttende scener i krigen mod det onde, er det ikke tid til at betvivle vores overgivelse til Gud eller vores loyalitet overfor hinanden som fælles soldater i Kristi hær.

`Til eftertanke. Hvordan kan vi arbejde sammen i den store strid og hjælpe hinanden i kampen mod det onde i dets forskellige former?`