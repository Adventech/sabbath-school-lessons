---
title:  Bælte og brynje
date:  18/09/2023
---

`Læs Ef 6,14. Hvordan forestiller Paulus sig, at de troende skal påbegynde deres kamp mod det onde? Se også 1 Pet 4,1; 5,8; Rom 8,37-39.`

Paulus’ advarsel om en intens kamp (Ef 6,12) forbereder hans læsere på det fjerde og afsluttende kald om at stå fast (se Ef 6,11.13). Paulus beskriver, hvordan man skal spænde ”sandhed som bælte om lænden“ (sml. Es 11,5). Løsthængende klæder skulle bindes sammen om livet eller lænden med et bælte, før man kunne arbejde eller gå i kamp (sml. Luk 12,35.37; Luk 17,8). Paulus forestiller sig, hvordan den troende ifører sig en rustning på samme måde, som en romersk legionær ville gøre det, og han begynder med det militære læderbælte med dets dekorative spænde. På bæltet var der en række læderremme, som var dækket med metalskiver, som sammen dannede et slags forklæde, der udover effekten angav soldatens rang. Bæltets hovedfunktion var at binde klæderne sammen og holde andre ting på plads.

Sandhed er ikke den troendes egen; det er en Guds gave (sml. frelse i Ef 2,8). Men den skal ikke forblive abstrakt som en fjern gave uden forvandlende effekt på deres liv. De skal ”iføre“ sig Guds sandhed, erfare og anvende denne guddommelige gave. Det handler ikke først og fremmest om, at de ejer Guds sandhed, men at Guds sandhed ejer og beskytter dem.

Dernæst opfordrer Paulus de troende til at iføre sig ”retfærdighed som brynje“ (sml. 1 Thess 5,8). Ligesom sandhedens bælte har brynjen en guddommelig oprindelse. Den er en del af Jahves rustning i hans rolle som den guddommelige kriger (Es 59,17). De rustninger, som blev brugt af soldater på Paulus’ tid, var lavet af små jernringe, der var bundet sammen, små skæl af bronze eller jern, der overlappede hinanden, eller jernbånd, der var fæstet sammen og overlappede hinanden. En sådan rustning eller brynje beskyttede de livsvigtige organer mod fjendens slag og angreb. På tilsvarende måde skal de troende opleve den åndelige beskyttelse, som Gud tilbyder gennem retfærdighedens beskyttende gave. I Efeserbrevet forbinder Paulus retfærdighed med fromhed, godhed og sandhed (Ef 4,24; Ef 5,9) og betragter det som den egenskab at behandle andre retfærdigt og godt, især ens medtroende.

`Til eftertanke. Hvordan har du selv oplevet, at godhed, hellighed og sandhed kan være en beskyttelse?`