---
title:  Skjold, hjelm og sværd
date:  20/09/2023
---

`Læs Ef 6,16-17. Hvornår og hvordan skal de troende under den store strid mellem godt og ondt bruge skjoldet, hjelmen og sværdet?`

Paulus’ skjold er det store rektangulære skjold, som blev brugt af de romerske legionærer. Det var lavet af træ og dækket med læder. Dets sider buede indad for at beskytte mod angreb fra siderne. Når et skjold var blevet gennemblødt, kunne det ”slukke … brændende pile“, som var dyppet i tjære og antændt. Paulus’ beskrivelse af ”troens skjold“ genspejler Det Gamle Testamentes brug af skjoldet som et symbol på Gud, der beskytter sit folk (1 Mos 15,1; Sl 3,4). At løfte ”troens skjold“ (Ef 6,16) er at gå ind i den kosmiske strid med tillid til Gud, som kæmper for de troende (Ef 6,10), udstyrer dem med de bedste våben (Ef 6,11.13) og sikrer dem sejr.

Den romerske kamphjelm var fremstillet af jern eller bronze. Til pulden, som beskyttede hovedet, var der på bagsiden tilføjet en plade for at beskytte nakken. Der var ørebeskyttere, en pandeplade og bevægelige plader til at beskytte kinderne. I betragtning af den betydelige beskyttelse, som hjelmen gav, symboliserer ”frelsens hjelm“ (Ef 6,17) den nuværende frelse, som de troende erfarer i fællesskab med den opstandne og ophøjede Kristus i himlen (Ef 2,6-10). At iføre sig ”frelsens hjelm“ betyder at afvise den frygt for åndemagter, som var så almindelig i datiden, og i stedet stole på Kristi absolutte magt (sml. Ef 1,15-23; Ef 2,1-10).

Den sidste del af rustningen er ”Åndens sværd, som er Guds ord“ (Ef 6,17). Det henviser til en romersk legionærs korte toæggede sværd. Den almindelige kamptaktik var at kaste to spyd (som ikke nævnes af Paulus) og derefter trække sværdet og gå til angreb med en stikkende bevægelse med det korte sværd. De troendes sværd er ”Åndens sværd“, fordi det er givet af Ånden. Dette våben identificeres som ”Guds ord“. Paulus går frem som general og udsteder et kald til våben. Han giver løfter om håb og sejr fra den guddommelige øverstkommanderende. Disse løfter, som gives i Ef 6,10-20, er ”Guds ord“, det afgørende våben i kampen mod det onde. ”Guds ord“ henviser altså til den brede vifte af evangeliets løfter, som vi finder i Bibelen.

`Til eftertanke. Selv om vi måske ikke bryder os ret meget om de mange militære billeder, hvad kan denne billedbrug lære os om, hvor bogstavelig den store strid er, og hvor alvorligt vi bør tage den?`