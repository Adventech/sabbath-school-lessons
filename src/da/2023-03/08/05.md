---
title:  Helligånden i den troendes liv
date:  16/08/2023
---

`Læs Ef 4,30. Hvilke formaninger om Helligåndens tilstedeværelse i den kristne menighed kommer Paulus med i forbindelse med sin omtale af syndig tale?`

Paulus giver både en skarp advarsel og et opmuntrende løfte. De synder, vi gør mod hinanden i menigheden, er ikke bare små ugerninger med ubetydelige konsekvenser. Det volder derimod Helligånden sorg, når vi misbruger talens gudgivne gave til at rive hinanden i stykker med (Ef 4,25-17. 29. 31-32). Det understreger advarslens alvor, at Paulus reflekterer Es 63,10: ”Men de trodsede og krænkede hans hellige ånd, så han blev en fjende for dem og gik til angreb på dem.“

I et bekræftende løfte forsikrer Paulus om, at Helligånden besegler de troende fra den dag, de modtog Kristus (Ef 1,13-14) og ”indtil forløsningens dag“ (Ef 4,30). Åndens forhold til de troende er ikke skrøbeligt, men varigt. Når de troende tilsidesætter Åndens iboende tilstedeværelse ved at gøre talens gave fra Gud til et våben, siges det ikke, at Helligånden forlader dem, men at han sørger. Helligånden ønsker at forblive hos de troende og give dem et segl, som viser, at de tilhører Gud og er under hans beskyttelse, indtil Jesus kommer igen.

Paulus understreger Åndens guddommelighed ved at skrive ”Guds hellige ånd“, og han understreger, at Ånden er en person ved at fortælle, at Helligånden kan sørge (Se også Rom 8,16.26-27; 1 Kor 2,10.13; Gal 5,17-18).

Vi må være varsomme, når vi drøfter guddommens mysterium. Ånden er både ét med og forskellig fra Faderen og Sønnen. ”Ånden har sin egen vilje og vælger i overensstemmelse dermed. Han kan sørge og bespottes. Sådanne udtryk benyttes ikke om en kraft eller indflydelse, men er egenskaber hos en person. Betyder det, at Helligånden er en person på samme måde som du og jeg? Nej! Vi benytter menneskelige udtryk til at beskrive det guddommelige, og hvad Ånden er, kan et menneske aldrig blive“ (Paul Petersen, God in 3 Persons – In the New Testament, Silver Springs, MD: Biblical Research Institute, 2015, s. 20).

`Til eftertanke. ”Guds hellige ånd“ har et så nært forhold til os, at vores handlinger siges at påvirke ham. Vi deler tilværelsen med et medlem af guddommen, som er givet til os i et varigt forhold, som besegler os indtil endens tid. Hvad er vores reaktion på dette?`