---
title:  Godhed i modsætning til forbitrelse
date:  17/08/2023
---

Ved at omtale ”forløsningens dag“ (Ef 4,30) inviterer Paulus sine læsere til at overveje deres ord og tale i lyset af Jesu genkomst. Ef 4,31-32 kan derfor ses som en formaning mht. vores ord, når vi nærmer os denne store begivenhed.

`Læs Ef 4,31-32. I lyset af Jesu genkomst, hvilke holdninger og opførsel i forhold til vores tale bør ikke findes blandt os? Hvilke bør kendetegne os?`

I sin sidste formaning i Ef 4,17-32 giver Paulus igen en negativ befaling. Denne gang nævner han seks laster, som skal ligge os fjernt (Ef 4,31). Men dernæst kommer han med en positiv befaling om at være ”gode mod hinanden, vær barmhjertige og tilgiv hinanden“ (Ef 4,32), og en begrundelse. De troende skal tilgive hinanden, ”ligesom Gud har tilgivet jer i Kristus“ (Ef 4,32), Listen over de seks laster begynder og slutter med generelle, altomfattende udtryk: ”al forbitrelse“ og ”al ondskab“. Derindimellem finder vi yderligere fire udtryk: ”hidsighed“, ”vrede“, ”råb“ og ”spot“ (Ef 4,31).

Det sidste af disse fire er oversat fra det græske ord blasphemia, som på mange sprog er kommet til at betyde nedværdigende tale om Gud. Men det græske udtryk betegner tale, der nedgør enten Gud eller andre mennesker i form af ”bagtale“ eller ”ondskabsfuld tale“. I Paulus’ liste ser det ud til, at holdninger som forbitrelse, hidsighed, vrede koger over og kommer til udtryk gennem vred tale, som råb og hån. I virkeligheden demilitariserer Paulus kristen tale. De holdninger, der driver vred tale, og de retoriske strategier, der benytter dem, skal fjernes fra den kristnes våbenlager. Det kristne fællesskab vil kun blomstre og enhed i kirken kun fremelskes (sml. Ef 4,1-16), hvor disse laster fjernes.

Ond tale skal imidlertid ikke bare undertrykkes, men erstattes. Samtaler og handlinger både indenfor og udenfor Guds familie må ikke skyldes vrede, men skal motiveres af godhed, barmhjertighed og en tilgivelse, som baserer sig på den allerhøjeste standard, nemlig den tilgivelse, som Gud har vist os i Kristus (Ef 4,32). Paulus præsenterer ”vertikal tilgivelse“, hvor Gud tilgiver os, som modellen for ”horisontal tilgivelse“, hvor vi tilgiver hinanden. Se også Kol 3,13; Matt 6,12.14-15.

`Til eftertanke. Tænk over den magt, dine ord har. Hvordan kan du bruge dem til at opløfte, opmuntre og opbygge troen hos andre?`