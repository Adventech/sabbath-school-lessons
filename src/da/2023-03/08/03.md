---
title:  Et dramatisk tøjskifte
date:  14/08/2023
---

`Læs Ef 4,20-24. Hvilken vigtig hovedpointe fremhæver Paulus ved at genfortælle sine lytteres omvendelseshistorie?`

Efter at have beskrevet deres tidligere hedenske tilværelse (Ef 4,17-19) stadfæster Paulus – gengivet i den danske oversættelse – at: ”Sådan har I ikke lært om Kristus“ (Ef 4,20). Det er interessant, at forholdsordet om ikke står der på græsk. Man kan altså også oversætte sætningen: ”Sådan har I ikke lært Kristus.“ Paulus går videre med at understrege, at hans læsere har ”hørt ham“ altså Kristus. Heller ikke her står forholdsordet om i den græske tekst. Paulus opfordrer læserne til at leve et Kristus-lignende liv med udtrykket: ”sådan som det er sandhed i Jesus“ (Ef 4,21). At komme til troen indebærer for Paulus en personlig forbindelse med Kristus. Denne forbindelse er så levende og virkelig, at den kan beskrives som dette at ”lære Kristus“. Vi tror, at den opstandne og ophøjede Jesus lever og er sammen med os. Vi formes af hans lære og eksempel og viser troskab mod ham som vores levende Herre. Vi åbner vores liv for hans aktive ledelse og vejledning gennem Ånden og Ordet.

Paulus siger, at et liv formet af Kristus kræver tre processer, som han beskriver ved hjælp af et billede om klædedragt: (1) at ”aflægge“ eller vende sig fra det gamle menneske (Ef 4,22); (2) at opleve en indre fornyelse (Ef 4,23); og (3) at ”iføre“ sig ”det nye menneske“ (Ef 4,24). Billedet afspejler Det Gamle Testamentes brug af klæder som et symbol både for synd (fx Sl 73,6; Zak 3,3-4; Mal 2,16) og for frelse (fx Es 61,10; Ez 16,8; Zak 3,4-5).

I oldtiden bar mænd knælange tunikaer som en slags undertøj og en kappe til at beskytte sig mod solen. Kvinder bar også tunika og kappe. De kulturer, som afspejles i Bibelen, måtte selv producere alt, hvad de havde brug for. Tøj var værdifuldt og dyrt og blev brugt i lang tid. Det var ualmindeligt for menigmand at eje mere end et sæt tøj. Klædernes kvalitet og stil signalerede ejerens identitet og status. At skifte tøj, at udskifte et sæt klæder med et andet, var en usædvanlig og vigtig begivenhed, i modsætning til den ligegyldige hændelse det er i mange kulturer i dag. Paulus forestiller sig, at den forandring, der sker i livet, når man bliver kristen, ville være lige så synlig, som det at skifte et sæt tøj med et andet ville have været i det første århundrede.

`Til eftertanke. Hvilken afgørende forskel er der mellem at lære om Kristus og at lære Kristus at kende?`