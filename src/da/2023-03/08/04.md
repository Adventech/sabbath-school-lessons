---
title:  Tale, der opbygger enhed og er fuld af nåde
date:  15/08/2023
---

`Læs Ef 4,25-29. Hvilke af Paulus’ råd mht. de troendes tale med hinanden har størst betydning for dig lige nu?`

Paulus benytter gentagne gange en interessant opbygning i Ef 4,25-32, som illustreres i Ef 4,25: Han indleder med en negativ befaling: ”Læg løgnen bort“, efterfulgt af en positiv befaling: ”tal sandhed med hinanden“ og afslutter dernæst med en begrundelse: ”for vi er hinandens lemmer.“ Den sidste sætning betyder, at ”vi er lemmer på et og samme legeme og står hinanden så nært som lemmer på det ene legeme.“

Paulus’ formaning om at ”tale sandhed“ er ikke en invitation til at konfrontere andre menighedsmedlemmer med en taktløs opremsning af fakta. Paulus hentyder til i Zak 8,16., at når vi taler sandhed er det en måde at fremme freden på i sociale forhold.

I Ef 4,31 bandlyser Paulus hidsighed og vred tale, så hans ord i Ef 4,26 giver ikke retten til at udøve vrede i menigheden. I stedet indrømmer han, at vrede kan indtræffe, men begrænser dens tilstedeværelse ved at sige: ”Hvis I bliver vrede, så lad den ikke udvikle sig til en synd.“

Tilsyneladende afbryder Paulus sit tema om det talte ord, med et negativt påbud til tyve: ”Den, der stjæler, må ikke mere stjæle“ (Ef 4,28). I stedet må tyven på den positive side ”slide i det og selv frembringe noget godt med sine hænder“ (Ef 4,28; se også 1 Kor 4,12; 1 Thess 4,11), baseret på det rationale, at ”han har noget at give af til den, der har behov for det“ (Ef 4,28). Måske tager Paulus disse ord om tyveri med her på grund af forbindelsen mellem tyveri og uærlig tale, som illustreret i beretningen om Ananias og Safira i ApG 5,1-11. Paulus’ tro på Kristi forvandlende kraft er så stærk, at han forestiller sig, at tyvene bliver velgørere!

Dernæst befaler Paulus: ”Intet råddent ord må udgå af jeres mund“ (Ef 4,29). Han beskriver, hvordan et ødelæggende ord nærmest er umulig at standse på sin vej ud af munden og udfører sit ødelæggende arbejde. På den positive side forestiller Paulus sig, hvordan enhver negativ udtalelse ikke alene kan standses, men kan blive erstattet med et positivt udsagn. Dette udsagn skal være til ”nødvendig opbyggelse“, og dermed ”til velsignelse for dem, der hører det“. Tænk, om alle vores ord kunne være sådan!