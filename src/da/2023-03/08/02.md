---
title:  Syndens nedadgående spiral
date:  13/08/2023
---

`Læs Ef 4,17-32 Kol 3,1-17. Sammenlign de to tekster. Hvordan formaner Paulus de troende til at leve, så det fremmer enhed i kirken?`

I det tidligere afsnit, Ef 4,1-16, var Paulus’ hovedtema enhed i kirken. Når vi sammenligner Ef 4,1 og Ef 4,17 bemærker vi, hvor meget disse to formaninger ligner hinanden mht. at vandre eller leve. Denne lighed antyder, at Paulus taler om det samme emne – enhed og en livsstil, der understøtter enhed – men nu fra et nyt og til at begynde med mere negativt udgangspunkt.

I Ef 4,17-24 fremhæver Paulus kontrasten mellem en hedensk livsstil, som han betragter som en, der underminerer enhed (Ef 4,17-19), og en ægte kristen livsstil, som er med til at opbygge enhed (Ef 420-24). Når vi læser Paulus’ skarpe kritik af den fordærvede hedenske måde at leve på, bør vi huske hans overbevisning om, at hedninger bliver frelst af Gud gennem Kristus og tilbydes fuldt tilhørsforhold i Guds folk (Ef 2,11-22; Ef 3,1-13). I Ef 4,17-19 fremsætter han altså en begrænset og negativ beskrivelse af dem, der var ”født som hedninger“ (Ef 2,11).

Paulus er ikke kun bekymret over specifikke synder eller handlinger blandt hedningerne. Han er optaget af det handlingsmønster, de følger, en nedadgående spiral underlagt syndens magt. Midt i Ef 4,17-19 finder vi et billede af en forhærdet åndelighed: ”tomme i deres tanker, formørkede i sindet og fremmede for livet i Gud“ (Ef 4,17-18). Denne forhærdede åndelighed er kilden til den formørkelse af sindet, som understreges i begyndelsen af disse vers: de er ”tomme i deres tanker, formørkede i sindet og fremmede for livet i Gud i deres uvidenhed og deres hjertes forhærdelse“ (Ef 4,18). Den forhærdede åndelighed leder også til den afstumpethed i seksuelle udsvævelser, som understreges i slutningen af versene: ”I deres afstumpethed har de hengivet sig til udsvævelse, så de af griskhed begår alle slags urene handlinger“ (Ef 4,19). Adskilt fra Gud ved de ikke, hvordan de skal leve, og adskilt fra hans frelsende nåde fortsætter deres nedadgående spiral af synd og afstumpethed.

`Til eftertanke. Hvordan har du selv oplevet, at syndens magt kan blive ved med at trække et menneske ned i endnu mere synd?`