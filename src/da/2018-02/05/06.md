---
title:  Den store forsoningsdag
date:   03/05/2018
---

Hebræerbrevet lærer os, at den jordiske jødiske helligdomstjeneste tjener som en model for den himmelske helligdom, som Kristus indviede som vores ypperstepræst, da han for til himlen. Den jordiske tjeneste med sine to afdelinger og offerog renselsesritualer var ”en efterligning og en skygge af den himmelske, fremstillet efter de anvisninger, Gud gav Moses, da han skulle rejse Åbenbaringsteltet“ Hebr 8,5).

Og ligesom det jordiske helligdomsritual indbefattede en tjeneste i de to afdelinger, det Hellige og det Allerhelligste, gør også Kristi tjeneste i den himmelske helligdom. I den jordiske helligdom blev domsbegrebet fremstillet gennem den store forsoningsdag, som resulterede i, at helligdommen blev renset. Det finder vi beskrevet i 3 Mos 16. Dette var den ene gang om året, hvor ypperstepræsten gik ind i den anden afdeling, det Allerhelligste (3 Mos 16,12-14) for at udføre en renselse og soning for folket.

`Læs Hebr 9,20-23. Hvad har behov for at blive renset, og hvorfor er dette en tydelig henvisning til Kristi tjeneste på den store forsoningsdag?`

Bibelforskere er blevet overrasket over udtalelsen om, at den himmelske helligdom selv havde behov for at blive renset. Men når man forstår dette som en henvisning til den store forsoningsdag, forsvinder problemet. Hebr 9,23 viser, at den tjeneste, som Kristus udfører i den himmelske helligdom, er det sande billede af, hvad den jordiske ypperstepræst gjorde i den årlige forsoningsdagstjeneste i israelitternes helligdom. Den renselsesceremoni, som den jordiske præst udførte i den jordiske helligdom, pegede på den tjeneste, som Kristus en dag skulle gøre i den himmelske helligdom. Teksten siger ikke, at denne himmelske renselse fandt sted umiddelbart efter Kristi himmelfart. Ud fra et studium af Daniels bog kan vi se, at denne fase af hans tjeneste begyndte i 1844. Som kristne, der lever i de sidste tider, har vi brug for at forstå alvoren i den tid, vi lever i, men samtidig hvile i forsikringen om, hvad Kristus har gjort for os i fortiden og gør for os nu i det Allerhelligste i den himmelske helligdom.

**Til at tænke over**

`Den første engels budskab siger: ”Frygt Gud og giv ham ære, for timen er kommet, da han dømmer“ (Åb 14,7). Dommens virkelighed peger på endens umiddelbare nærhed. Hvordan bør denne virkelighed påvirke den måde, vi lever på?`
