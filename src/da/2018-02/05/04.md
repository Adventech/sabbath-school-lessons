---
title:  Vores ypperstepræst
date:   01/05/2018
---

`Læs Hebr 7,24-27 og Hebr 8,6. Hvilket fantastisk håb indeholder disse tekster?`

Kristus er i stand til fuldtud at frelse på grund af kvalifikationer, som ingen anden præst nogensinde vil kunne fremvise. Han er Gud og har autoritet til at tilgive synder. Hans præstedømme varer evigt. I den kristne tidsalder går han ustandseligt i forbøn for sit folk med den samme kærlige medfølelse, hvormed han helbredte de syge og trøstede de ensomme. Han er også et menneske, der blev født og levede uden synd. Og som den syndfri døde han under den samlede, ufattelige vægt af al menneskelig synd. Kun han kan, som Gudsmennesket, gå i forbøn for syndere i himlens helligdom.

Disse tekster viser også, at Kristi offer var én gang for alle. Han behøvede kun at dø én gang, og det var tilstrækkeligt til at bringe frelse til hvert eneste menneske.

Når vi tænker nøjere over, hvem der døde på korset, forstår vi bedre, hvordan hans offer kunne være tilstrækkeligt for alle!

`Læs Hebr 9,11-15. Hvad har Kristus gennem sin død og nu gennem sin himmelske tjeneste opnået for os?`

Hebr 9,12 taler om, at Kristus vandt en ”evig forløsning“. Det græske ord bag det danske ”forløsning“ kan også betyde ”udfrielse“ eller ”løskøbelse“. Det samme ord anvendes i Luk 1,68, hvor Zakarias erklærede, at Gud har ”besøgt og forløst sit folk“. Henvisningen i Hebræerbrevet til Kristi blod, blodet fra det eneste fuldt ud tilstrækkelige offer, betyder, at det var Kristus, der som offerlam vandt denne forløsning og befrielse. Og evangeliets store nyhed er, at Kristus opnåede dette for os, ikke for sig selv, og at det er effektivt for alle, som modtager Kristi offer for dem.

**Til at tænke over**

`Tænk dybere over, at Kristus ”opnåede“ eller ”vandt“ ”evig forløsning“ for os, og at det kun var, efter at det var sket, at han indgik til sin tjeneste for os i den himmelske helligdom. Hvilket håb giver dette offer os mht., hvad Kristus nu udfører for os i himlen?`
