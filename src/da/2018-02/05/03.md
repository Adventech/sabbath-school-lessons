---
title:  Guds Lam
date:   30/04/2018
---

`Læs Joh 1,29; Åb 5,12 og Åb 13,8. Hvilket billede har disse tekster fælles, og hvordan hjælper det os til at forstå frelsesplanen?`

Da Johannes Døberen kaldte Jesus for ”Guds Lam“, var det en tydelig henvisning til helligdommen. Han pegede med udtrykket direkte på Kristi død for synd som opfyldelsen af alle ofringer af lam eller andre dyr i de hebraiske helligdomsritualer. Hvad end de fire evangelier ellers underviser os om, fortæller de alle til syvende og sidst historien om, hvad Jesus gjorde i sin rolle som Guds lam, der bærer al verdens synd.

Men historien om Jesus og hans gerning for vores frelse ender ikke med evangeliernes beretninger, end ikke med hans død og opstandelse.

Hebræerbrevet beskæftiger sig fra begyndelsen med Kristus som vores ypperstepræst i den himmelske helligdom efter sit værk som offerlam. Efter bogens første omtale af Jesus i denne rolle på korset (Hebr 1,3) henviser bogens efterfølgende kapitler til Jesus som ypperstepræst. Beskrivelsen af hans gerning i den himmelske helligdom udvikles mere fyldigt i detaljer i Hebr 7,1-28.

`Læs Hebr 7,1-28. Hvad fortæller forfatteren her om Jesus?`

Disse vers er dybsindige og rige. Hovedsagen i dem er, at Jesus Kristus har et bedre præsteskab end præsterne i Arons slægt, som gjorde tjeneste i den jordiske helligdom. Nu har vi i stedet for et jordisk præsteskab i en jordisk helligdom en ypperstepræst, som udfører sin tjeneste for os i helligdommen i himlen. Når vi derfor nu retter vores blik mod Jesus, kan vi se ham som vores ypperstepræst i det himmelske tempel.
