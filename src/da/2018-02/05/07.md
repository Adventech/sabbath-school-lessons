---
title:  Til videre studium
date:   04/05/2018
---

Hebræerbrevet peger på den jordiske helligdom som en model, et forbillede på, hvad Kristus ville gøre for os både på jorden som vores offer og i himlen som vores ypperstepræst. Den jødiske helligdom var altid tænkt som en symbolsk fremstilling af evangeliet. Den skulle lære jøderne frelsesplanen, som indbefattede ofringer, forbøn, dom og syndens endelige udslettelse. Og Daniels bog tilføjer mere lys og hjælper læserne til at forstå den apokalyptiske (endetids-) dimension af Kristi afsluttende tjeneste i den himmelske helligdom. ”Med sin understregning af rensning, dom og retfærdiggørelse fremstiller de apokalyptiske syner i Daniels bog Den Store Forsoningsdags billedsprog helt frem til afslutningen af denne verdens historie. Rensningen hænger direkte sammen med den himmelske helligdom og Messias’ tjeneste som konge og præst. Synerne introducerer et tidselement, som gør det muligt for læserne at identificere et bestemt tidspunkt i frelsens historie, hvor Messias ville begynde sit arbejde med den sidste renselse, dom og retfærdiggørelse i Guds himmelske bolig.“ (Handbook of Seventh-day Adventist Theology (Hagerstown, Md.: Review and Herald Publishing Association, 2000) s. 394).

**Spørgsmål til drøftelse**

`1.	Se på flg. citat fra Ellen White. ”I den gamle pagt blev folkets synder ved tro lagt på syndofferet og ved dettes blod billedligt overført til helligdommen. På samme måde lægges de angrendes synder i den nye pagt ved tro på Kristus og overføres
i virkeligheden til den himmelske helligdom. Og ligesom den symbolske renselse af den jordiske helligdom foregik ved, at de synder, der havde besmittet den, blev fjernet, foregår også den virkelige renselse af den himmelske helligdom ved, at de synder, som er nedskrevet dér, fjernes eller udslettes. Men før dette kan ske, må bøgerne gennemgås, for at det kan blive afgjort, hvem der ved anger og tro på Kristus er berettiget til at høste gavn af hans forsoning.“ (Mod en bedre fremtid, s. 339-340). Hvad siger hun er de to ting, der viser, hvem der er berettiget til at ”høste gavn af hans forsoning“? Hvorfor er det så vigtigt for Guds folk at forstå dette, især i de sidste tiders prøvelser?`

`2.	Læs 3 Mos 16,15-16. Hvilken betydning har blodet? Hvad repræsenterede blodet? Hvorfor var blodet så afgørende for den store forsoningsdags ritualer dengang, og hvad betyder det for os i dag?`
