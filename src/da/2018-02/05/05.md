---
title:  Vores forbeder
date:   02/05/2018
---

Til trods for at synden havde skabt en frygtelig adskillelse mellem Gud og menneskeheden, er mennesket gennem Kristi offerdød bragt tilbage til Gud og kan blive ved med at have adgang til ham. Se Ef 2,18; 1 Pet 3,18.

”Det håb er som et anker for sjælen; det er urokkeligt og sikkert og rækker ind bag forhænget, hvor Jesus gik ind som en forløber for os, idet han blev ypperstepræst for evigt på Melkisedeks vis“ (Hebr 6,19-20).

`Hvad har Jesus ifølge disse vers gjort for os?`

`Læs Hebr 9,24. Hvad siger dette vers om, hvad Kristi tjeneste for os indbefatter?`

Jesus er forløberen, der som vores repræsentant er gået ind i den himmelske helligdom, ja frem for Guds ansigt til gavn for os. Det vil sige, at Jesus står foran Faderen og frembærer sit sonoffers fortjeneste, en ”evig forløsning“, som han ”vandt“ til os.

Da vi tog imod Jesus, blev vores synd tilgivet, og vi stod for Guds ansigt som tilgivne og rensede. Men kendsgerningen er, at vi, selv efter at vi er blevet kristne, fra tid til anden synder på trods af alle de vidunderlige løfter om sejr. I de tilfælde går Jesus i forbøn for os som vores ypperstepræst i himlen. Han repræsenterer den angrende synder; han frembærer ikke vores fortjeneste (for vi har ingen), men sin egen fortjeneste i vores sted for Faderen. ”Derfor kan han også helt og fuldt frelse dem, som kommer til Gud ved ham, fordi han altid lever og vil gå i forbøn for dem“ (Hebr 7,25).

**Til at tænke over**

`Hvilken genfødt kristen indser ikke sit behov for Kristi vedvarende nåde og barmhjertighed? Hvem af os er ikke klar over vores stadige behov for nåde og tilgivelse, til trods for det nye liv, vi har i Kristus, og til trods for de vidunderlige forandringer i vores tilværelse?`

`Hvorfor er kundskaben om Kristus som vores ypperstepræst derfor så dyrebar for os?`
