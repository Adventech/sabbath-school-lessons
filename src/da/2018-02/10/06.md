---
title:  Drag ud fra hende, mit folk
date:   07/06/2018
---

Gennem lang tid har de, som studerer Bibelens profetier, med stor interesse fulgt verdensbegivenhederne, især dem, der ser ud til at have sammenhæng med de sidste tider. Tænk fx på USA’s rolle, Så langt tilbage som 1851 identificerede nogle adventister Amerika som det andet dyr (Åb 13,11-15), en ret usædvanlig identifikation i lyset af den status, USA dengang havde. I midten af 1800-tallet var verdens stormagter stadigvæk i Europa: Preussen, Frankrig, Østrig-Ungarn og England. På det tidspunkt havde Amerika i fredstid en hær på ca. tyve tusinde mand. Det svarer til en tiendedel af antallet af soldater i slaget ved Waterloo (1815) alene. I 1814, kun fyrre år tidligere, invaderede briterne Washington D.C. I 1867 udryddede Sitting Bulls krigere general Custers syvende U.S. kavaleri. Så på det tidspunkt, hvor nogle kommentatorer identificerede USA som den magt, der en dag ville påtvinge verden ”dyrets mærke“, kæmpede nationen stadigvæk mod de indfødte amerikanere på egen jord, og de var ikke altid i stand til at vinde.

Der er ingen tvivl om, at de store verdensbegivenheder har fulgt vores profetiske forståelse. Men mere skal ske, før vi når verdens ende. Derfor er det vigtigt fx i forbindelse med ”dyrets mærke“ at understrege, at lige nu er der ingen, der har det, uanset om de holder det fjerde bud eller ej.
Der skal nemlig ske meget mere.

`Læs Åb 18,1-4. Hvad sker der her, og hvorfor er det vigtigt for os at huske nu? Hvad lærer disse vers os om vores opgave over for verden?`

Disse vers maler et sørgeligt billede af verden både politisk, moralsk og åndeligt. De viser den onde indflydelse, som falsk religiøs lære har på verden. Men samtidigt giver de os håb, for endnu en engel fra himlen oplyser verden med sin herlighed. Og Guds trofaste folk, som endnu ikke har lært alt det, de har brug for at vide, kaldes ud af Babylon. Det betyder, at helt frem til enden har Guds folk, som allerede er ude af Babylon, en stor opgave at udføre for dem, der stadigvæk befinder sig i Babylon.

**Til at tænke over**

`Hvad bør det betyde for os, at Gud omtaler nogle af dem, der stadigvæk er i Babylon, som ”mit folk“? Hvorfor er dette en vigtig pointe at huske i vores omgang med andre?`
