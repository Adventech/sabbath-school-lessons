---
title:  Banesåret, der blev lægt
date:   03/06/2018
---

`Åb 13,1-10. Læs teksten og gennemgå begrundelserne for, at dette taler om pavedømmet både i dets rolle i fortiden og fremtiden. Læg specielt mærke til, hvilken fremtrædende rolle det gives. Hvad betyder dette i forbindelse med de sidste tiders begivenheder?`

Selv om Gud har trofaste mennesker i alle kirker, peger Skriften på en specifik rolle, som denne institution har spillet i historien og vil spille igen i de sidste tiders begivenheder.

`Læs Åb 13,3. Hvad sker her, og hvad lærer det om Roms fremtrædende rolle?`

I århundreder havde Romerkirken været den centrale religion og på mange måder den vestlige verdens politiske centrum. Et tydeligt eksempel på dens magt ses i historien om den tysk-romerske kejser Henrik IV, som kom til pave Gregor VII’s slot for at stifte fred efter at have gjort paven vred. Kejseren måtte vente i slotsgården i tre dage i vinterkulden, før paven lod ham komme ind. Gregor VII var opstemt over sin triumf og pralede af, at det var hans pligt at ydmyge de stolte konger.

Men som en følge af reformationen, oplysningstiden og den franske revolution var Roms politiske og religiøse overherredømme knust ved afslutningen af det attende århundrede. En af paverne, Pius VI, blev faktisk taget til fange af den franske hær i 1798 og døde i landflygtighed i 1799.

Men Åb 13 taler om en genopblussen, en helbredelse af dets ”banesår“. Og selv om Rom ikke i dag har den samme slags politiske magt, som den havde på Gregor VII’s tid, er det en meget indflydelsesrig institution, både religiøst og politisk. For eksempel var en paves tale for begge kamre i den amerikanske kongres, som det skete med pave Frans i 2015, noget hidtil uhørt. Og ifølge profetierne vil pavemagtens indflydelse blive ved med at vokse.

**Til at tænke over**

`Hvordan kan vi være tro mod det budskab, vi er kaldet til at forkynde, men gøre det på en sådan måde, at vi sårer så få mennesker som muligt? Hvorfor må vi ikke give efter for ”politisk korrekthed“ i vores forkyndelse af den nærværende sandhed?`
