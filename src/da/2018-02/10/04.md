---
title:  Et spørgsmål om tilbedelse
date:   05/06/2018
---

Hele vejen igennem Bibelens historie har Gud været nødt til at tage sig af dem, der faldt for afgudsdyrkelse og andre former for falsk tilbedelse (se Matt 4,8-10.) I den sidste afgørende krise, som beskrives i Åb 13, vil spørgsmålet om tilbedelse igen komme i fokus. Også der bliver Guds folk nødt til at vælge, hvem de vil tilbede og tjene (se Jos 24,15).

I studiet ”Daniel og de sidste tider“ i uge 2 i dette kvartal studerede vi beretningen om de tre jødiske unge mænd, der fik befaling om at tilbede billedstøtten af guld (Dan 3,5). Vi har også set, hvordan Åb 13 benytter ord og udtryk fra det kapitel til at beskrive den forfølgelse, som Guds folk vil møde i de sidste tider. Vi kan altså se hændelserne i Dan 3 som et fortilfælde for, hvad der vil ske i de sidste tider, som de beskrives i umiddelbar sammenhæng med dyrene i Åb 13 og deres magt. Alle fik befaling om at tilbede billedstøtten af guld, ellers ville de omkomme i ovnen med flammende ild. I Åb 13 siges der på samme måde, at alle vil blive ”dræbt, der ikke vil tilbede dyrets billede“ (Åb 13,15).

`Læs Åb 14,9-11; Åb 16,2; Åb 19,20; Åb 20,4. Hvad siger disse vers om, hvor afgørende spørgsmålet om tilbedelse vil blive?`

Babylon har altid været hovedstaden i den falske tilbedelse. Babelstårnet vidner både om dets bygningsmænds ønske om ligesom Lucifer at ”stige op over skybankerne“ (Es 14,14) og deres forsøg på at frelse sig selv i tilfælde af en ny global oversvømmelse. De nægtede at tro på Guds løfte om aldrig igen at bringe en vandflod over jorden (1 Mos 9,8-11).

Det ny-babyloniske verdensrige ophøjede på samme måde menneskers værk. Nebukadnesar lovpriste ”det store Babylon, som jeg med magt og styrke har bygget“ (Dan 4,27). Senere brugte kong Belshassar guldbægrene fra Salomos tempel under en fest, drak vin af dem og de ”lovsang … deres guder af guld, sølv, kobber, jern, træ og sten“ (Dan 5,4). Læg mærke til, at disse bægre fra templet blev fyldt med vin, som svækkede alles dømmekraft. Som en følge deraf døde mange i byen, da Babylon faldt. Et ydre skin af sandhed kan bedrage os ved at skjule Babylons dræbende vin. Falsk tilbedelse og forkerte ideer er kendetegn på Satans rige.

**Til at tænke over**

`Hvordan kan vi sikre os, at vi ikke tager del i falsk tilbedelse her og nu?`
