---
title:  ”Det store Babylon“
date:   06/06/2018
---

`Læs Jer 51,6-7.53.57; Zak 2,7; Åb 17,5-6; Åb 18,2-3. Hvad lærer disse tekster os om Babylon?`

Som vi så i gårsdagens afsnit, har Babylon en lang historie som hovedstaden i falsk tilbedelse. Det er derfor et meget passende symbol på den magt i de sidste tider, der vil forføre folkeslagene.

`Læs Åb 12,3; Åb 13,1-3; Åb 17,3. Sammenlign dragen, dyret fra havet og det skarlagenrøde dyr. Hvilke ligheder og forskelle er der?`

Alle tre har syv hoveder og ti horn, hvilket repræsenterer summen af hoveder og horn på dyrene i Daniel 7. Hvert nyt storrige byggede på dem, der gik forud for dem. På samme måde forbinder det skarlagenrøde dyr elementer fra dragen og dyret fra havet (som henholdsvis symboliserer det hedenske og det pavelige Rom) samt fra dyret fra jorden (Åb 13,11-14), og samler dermed ”alle tre magter – alle Guds fjender – i en virkelig koalition.“ (Jacques B. Doukhan, Secrets of Revelation, The Apocalypse Through Hebrew Eyes (Hagerstown, Md.: Review and Herald Publishing Association, 2002), s. 162). Et yderligere element i Åb 17 er kvinden, som rider på det skarlagenrøde dyr. Hun symboliserer en uretmæssig forbindelse mellem religiøse og politiske magter. Denne kvinde står i skarp modsætning til den rene kvinde i Åb 12:

**Den rene kvinde (Åb 12)**
På himlen
Klædt i solen
Kronet med tolv stjerner
Angrebet af dragen
Moder til Guds ”rest“

**Skøgen (Åb 17)**
Ved de vældige vande
Klædt i purpur og skarlagen
Pyntet med guld og ædelsten og perler
Støttet af dragen
Moder til skøgerne

Som ”moder til skøgerne“ har Babylon haft travlt med at få børn. Den frafaldne moderkirke har mange frafaldne døtre. Men Guds sande folk overlever ned igennem århundrederne trods Satans angreb.

Åb 14,8 har allerede advaret folk mod Babylons fald eller frafald fra sandheden, som med tiden fører til den sidste vildfarelse, dyrets mærke (Åb 14,9-11). Den advarsel vil blive gentaget med meget større kraft og kulminere med en sidste appel til Guds folk, som stadigvæk er i Babylon, om at komme ud fra hende og forene sig med Guds sidste menighed i de sidste tider (Åb 18,1-4).
