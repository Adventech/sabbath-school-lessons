---
title:  De forenede Stater i profetierne
date:   04/06/2018
---

Folk har med rette spurgt: Hvordan kan Rom i dag eller i fremtiden få den form for indflydelse, som beskrives i Åb 13? Forsvundet er jo de dage, hvor det kunne kommandere hære til at udføre sin vilje. Vi finder også svaret i Åb 13.

`Læs Åb 13,11-12. Hvilke kendemærker hjælper os til at identificere denne magt?`

Det dyr, der kom forud for dette, og som i lang tid af protestanter er blevet betragtet som Romerkirken, beskrives som at være ved magten i toogfyrre måneder (Åb 13,5). De 42 måneder svarer til ”én tid, to tider og en halv tid“ i Dan 7,25, eller tre og et halvt år (Åb 12,14) eller 1260 profetiske dage (Åb 12,6). Det er den tidsperiode, hvor pavemagten undertrykte sine modstandere. Når vi anvender år-dag princippet, begyndte denne profetiske tidsperiode med pavedømmets overherredømme i 538 e.Kr. og endte i 1798, hvor paven blev taget til fange. På det tidspunkt modtog pavedømmet sit banesår, og forudsigelserne gik i opfyldelse.

På dette tidspunkt i historien, omkring afslutningen af de ”toogfyrre måneder“ (1798), fremstår en anden magt (Åb 13,11; 13,1). Denne magt kommer op af jorden. Det står i modsætning til mange af de tidligere magter, som kom op af vandet (se Dan 7,2-3), et symbol på folkeslagene. ”De vande, som du har set kvinden sidde ved, er folk og skarer, folkeslag og tungemål“ (Åb 17,15).

Af denne og andre årsager må den nye magt være USA, som opstod i en forholdsvis ubefolket del af verden og ikke havde brug for at styrte andre verdensriger for at gøre det.

”Hvilken nation i den nye verden var ved at få magt i 1798, gav løfte om rigdom og styrke og tiltrak sig verdens opmærksomhed? Symbolerne lader os ikke i tvivl. Kun én nation svarer til profetiens enkeltheder; den peger umiskendeligt på Amerikas forenede Stater.“ (Ellen White, Mod en bedre fremtid, s. 355).

Selv om denne magt først beskrives med to horn som et lam, der symboliserer mildhed, vil det komme til at tale ”som en drage“ (Åb 13,11). Dette antyder, at der ville komme en tid med forfølgelse ligesom under de tidligere magter. Åb 13,11-17 besvarer derfor spørgsmålet om, hvordan Rom kunne udøve den indflydelse, som profetien forudsiger. Det vil have USA’s magt bag sig.
