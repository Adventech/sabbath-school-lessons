---
title:  Til videre studium
date:   08/06/2018
---

Satans angreb på Guds lov er et angreb på Gud selv, både på hans autoritet og hans styre. I de sidste tider, i de afgørende begivenheder i den sidste krise vil Satan angribe dem, der ”holder fast ved Guds bud“ (Åb 12,17; 14,12); for de er de eneste på jorden, som vil nægte at hylde ham gennem hans stedfortrædere her på jorden. Den kamp, han for lang tid siden kæmpede mod Gud i himlen, vil fortsætte her på jorden. Og ligesom han tabte i himlen, vil han også tabe her på jorden. ”Lige fra begyndelsen af den store strid i himlen har det været Satans hensigt at omstyrte Guds lov. Det var med dette for øje, han begyndte sit oprør mod Skaberen, og siden han blev nedstyrtet fra himlen, har han fortsat den samme kamp på jorden. At bedrage menneskene og få dem til at overtræde Guds lov er det mål, han stadig forfølger. Hvad enten dette mål nås ved at forkaste hele loven eller kun én af dens forskrifter, vil det endelige resultat blive det samme. Den, som ‘fejler blot på ét punkt’, viser foragt for hele loven; hans indflydelse og eksempel er og bliver overtrædelsen; han ‘er blevet skyldig i dem alle.’“ (Ellen White, Mod en bedre fremtid, s. 470).

**Spørgsmål til drøftelse**

`1.	Tal sammen i klassen om verdensbegivenhederne, og om, hvordan de peger på, hvad vi tror, der skal ske i de sidste tider. Hvilke begivenheder skal endnu finde sted? Hvordan kan vi lære at være vågne over for tidens tegn samtidigt med, at vi undgår fanatisme, tidsspekulationer og vidtrækkende forudsigelser om ting, som Bibelen og Ellen Whites skrifter ikke siger noget om?`

`2.	Tænk nøjere over spørgsmålet om tilbedelse. Hvad vil det sige at tilbede noget? Hvordan tilbeder vi det, vi tilbeder?`

`3.	Tænk grundigere over tanken om, at Gud endnu har folk i Babylon. Hvordan opfatter vi, hvad ”Babylon“, som indlysende er et symbol og ikke en bogstavelig betegnelse, betyder? Hvad lærer det os om vores forpligtelse til at blive ved med at forkynde vores budskab til andre, uanset deres politiske og/eller religiøse overbevisning?`
