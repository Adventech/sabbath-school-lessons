---
title:  Harmagedon
date:   19/06/2018
---

Selv om mange mennesker, også kristne, ikke ved ret meget om Johannes’ Åbenbaring, er et billede eller ord fra den blevet kendt af mange. Det gælder Harmagedon (se Åb 16,16). Selv i verdslige kredse er det ord kommet til at stå for en sidste kamp, hvor jordens skæbne ligger på vægtskålen. Hollywood har produceret en film, der hed ”Armageddon“, om en kæmpestor asteroide, der var klar til at ødelægge jorden. I en eller anden grad er tanken om verdens ende også til stede i verdslige menneskers sind.

Mange kristne, som kender Johannes’ Åbenbaring og tror på den, ser slaget ved Harmagedon som en bogstavelig militær konflikt i Mellemøsten lige før verdens ende. En version siger, at en hær fra Asien på 2 millioner soldater vil invadere det nordlige Israel. Andre er opslugt af de mange militære og politiske konflikter i den del af verden, som i deres opfattelse vil udgøre scenen for det sidste militære slag ved Harmagedon i området ved Megiddo.

Men Bibelen giver os et helt andet billede. Skriften præsenterer Harmagedon som det endelige klimaks, ikke mellem kæmpende nationer, men mellem to sider i den kosmiske strid. Det er en religiøs strid, ikke en økonomisk eller politisk strid, uanset hvor meget økonomiske og politiske faktorer kommer til at spille ind.

`Læs Åb 16,12-16. Hvad kan vi ud fra disse vers alene lære om Harmagedon?`

Læg først af alt mærke til, hvor symbolsk sproget er i disse vers. Ånder, der ligner frøer, kommer ud af dragens mund, den falske profets mund og dyrets mund (en henvisning til magterne i Åb 13; ”den falske profet“ må her være en henvisning til dyret fra jorden i Åb 13,11).  Vi ser også den store strid her, idet dæmonånder går ud for at kæmpe på ”Gud den Almægtiges store dag“ (Åb 16,14). Uanset hvordan Harmagedon vil foregå, er det en verdensomspændende strid mellem Kristi hær og Satans hær. Det er ikke et lokalt opgør i Megiddo, ligesom Babylon i Åbenbaringsbogen heller ikke taler om begivenheder i et hjørne af det moderne Irak.

**Til at tænke over**

`Læs Åb 16,15. Det er fascinerende, at Jesus midt i disse begivenheder opmuntrer os med evangeliets budskab, både med løftet om hans genkomst og behovet for at være dækket med hans retfærdighed. Dette hjælper os til at forstå, at den strid vi befinder os i er en åndelig strid.`
