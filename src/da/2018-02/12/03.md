---
title:  Faldet er Babylon
date:   18/06/2018
---

Uanset hvor vidtrækkende Babylons indflydelse har været i verden, lærer Johannes’ Åbenbaring, at det hele en dag vil ende.

`Læs Åb 18,1-10. Hvad lærer disse vers om ”det store Babylon“?`

Den anden engels budskab (Åb 14,8) om Babylons fald, gentages i Åb 18,2. Det er et udtryk for, hvor fordærvet denne størrelse er blevet. ”Bibelen fortæller os, at før Herrens genkomst vil Satan arbejde ’med al kraft og med løgnetegn og løgneundere og med al uretfærdighedens bedrag.’ Og de, som ’ikke har taget imod kærlighed til sandheden, så de kunne blive frelst’, skal overlades til en vildfarelsens magt, ’så de tror på løgnen’ (2 Thess 2,9-11). Først når denne tilstand er nået, og når kirkens forening med verden er fuldbyrdet i hele kristenheden, vil Babylons fald være en realitet. Forandringen sker gradvis, og den fuldstændige opfyldelse af profetien i Åb 14,8 ligger endnu ude i fremtiden.“ (Ellen White, Mod en bedre fremtid, s. 313).

Hvorvidt ”den fuldstændige opfyldelse“ nu er sket, ved Gud alene. Men ifølge disse tekster ved vi, at det åndelige Babylon på grund af sin store ondskab en dag vil stå for Guds domstol. ”For hendes synder har hobet sig op til himlen, og Gud har ikke glemt hendes uretfærdigheder“ (Åb 18,5). Denne udtalelse genspejler Det Gamle Testamentes sprogbrug om det gamle Babylon (se Jer 51,9) og betyder, at der med sikkerhed vil komme en dommens time.

Denne kommende dom bør selvfølgelig ikke være en overraskelse. Det gamle Babylon mødte også sin dom (se Dan 5). Adskillige steder gør Skriften det meget klart, at alle en dag skal stå til ansvar for deres gerninger, og dette gælder også for Babylon. For os som kristne er det en stor trøst at vide, at vi i den dom har en talsmand, som vil forsvare os (1 Joh 2,1; Dan 7,22). Hvis det ikke var tilfældet, ville vores skæbne måske ikke være meget bedre end Babylons.

**Til at tænke over**

`Hvilken trøst er det for dig, at al den uretfærdighed og ondskab, som tilsyneladende ikke bliver straffet nu, en dag skal møde Guds straf?`
