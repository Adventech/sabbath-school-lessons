---
title:  Harmagedon og Karmels bjerg – 1
date:   20/06/2018
---

Men hvori består den store kamp på Harmagedon? Først af alt ser navnet ud til at betyde ”Megiddos bjerg“. Men der er ingen bjerge i det område, der kaldes Megiddo; men Karmels bjerg ligger i nærheden, og nogle forskere opfatter udtrykket ”Megiddos bjerg“ som en henvisning til Karmels bjerg.

Mere direkte har bibelforskere set beretningen om Elias og Ba’als falske profeter på Karmels bjerg som et symbol, et forbillede på, hvad der vil ske i Åb 13.

Som vi så i går peger Åb 16,13 med sin henvisning til dragen, dyret og den falske profet tilbage til begivenheder i Åb 13 og den falske treenighed, som vi så på i lektie ni.
Situationen i Åb 13 begynder at nå sit klimaks i vers 13 og 14, når det andet dyr udfører overnaturlige tegn og ”endog får ild til at falde fra himlen ned på jorden for øjnene af menneskene“ (Åb 13,13).

Disse begivenheder fører til den direkte konfrontation mellem Gud og Satan, mellem dem, der tilbeder den sande Gud og dem, der tilbeder ”dyrets billede“ (Åb 13,14).

`Læs 1 Kong 18,1-18. Hvad sker der i denne beretning, som minder om nogle af de ting, der vil ske i de sidste tider, som det beskrives i Johannes’ Åbenbaring?`

På mange måder er det, vi ser her en tydelig beskrivelse af den store strid. Elias fremsætter tydeligt i vers 18, hvad det hele går ud på: folket har svigtet Herrens befalinger og tilbeder og følger falske guder. Har det ikke altid været problemet, uanset hvor mange former og måder det onde har manifesteret sig på ned igennem historien? Enten tilbeder vi ”ham, som har skabt himmel og jord og hav og kilder“ (Åb 14,7), eller også tilbeder vi noget eller nogen anden. I Åb 13 og de begivenheder, der beskrives der, tilbeder mennesker dyret og dets billede i stedet for at tilbede Gud. Der er ingen mellemvej. Enten er   vi på Guds side eller på Satans side. Det viser, hvor alvorlige de ting er, som står på spil både nu, men også og især i slaget ved Harmagedon, hvor forskellen bliver meget tydelig, ligesom vi vil se, at den blev på Karmels bjerg.
