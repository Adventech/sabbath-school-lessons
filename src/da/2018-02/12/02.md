---
title:  Hendes harmes vin
date:   17/06/2018
---

`Åb 14,8; Åb 16,19; Åb 17,5; Åb 18,2.10.21. Læs teksterne, som er de seks henvisninger til Babylon i Johannes’ Åbenbaring. Med beretningen om Babylon fra Det Gamle Testamente i tankerne, hvad lærer disse tekster os om Babylon, som det fremstår i forbindelse med de sidste tiders begivenheder?`

Det er blevet sagt, at Bibelen er en fortælling om to byer, Jerusalem og Babylon. Mens Jerusalem repræsenterer Guds by og hans pagtsfolk hele vejen igennem Bibelen (Sl 102,22; Es 52,9; 65,19; Åb 3,12), er Babylon et billede på undertrykkelse, vold, falsk religion og direkte oprør imod Gud.

Tænk fx på Babelstårnet (1 Mos 11,9). Det hebraiske ord for ”Babel“ er det samme, som bruges om kongeriget ”Babylon“. I
1 Pet 5,13 sender Peter hilsener fra menigheden i ”Babylon“. Dette opfattes normalt ikke som ruinerne af det gamle storrige, som i dag befinder sig i Irak, men som Rom, der på det tidspunkt snart skulle blive kirkens undertrykker. Det er en interessant betegnelse i lyset af Roms rolle, som den præsenteres i Johannes’ Åbenbaring.

`Læs Åb 14,8; Åb 18,3. Hvad viser disse tekster om Babylons onde indflydelse på verden og på Guds folk?`

Der er ingen tvivl om, at den magt, Babylon repræsenterer, og som beskrives i Åbenbaringsbogen, er meget fordærvet, og at den fordærvende indflydelse i en eller anden grad når ud til hele verden. Udtrykket hendes ”utugts harmes vin“ (Åb 14,8) henviser tydeligt til falske læresætninger, falsk lære samt fordærvede handlinger og de følger, det har. Babylon er en ondskabens magt, der har spredt sig til ”alle folkeslag“ (Åb 18,3). Derfor er også alle nødt til at være på vagt, så de ikke også bliver fordærvede.

**Til at tænke over**

`Se på verden i dag. Korruption, forvirring, undertrykkelse. Hvad fortæller det om behovet for at være fast forankret i Jesus og hans ord?`
