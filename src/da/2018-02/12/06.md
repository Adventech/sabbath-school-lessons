---
title:  Harmagedon og Karmels bjerg – 2
date:   21/06/2018
---

`Læs 1 Kong 18,18-40. Hvad sker der, hvordan ender beretningen, og (uden at trække parallellerne for langt) hvordan viser denne beretning, hvad der i meget større målestok vil ske, når den store strid når sit klimaks i endens tid?`

Kampen på Karmels bjerg foregik mellem Elias, Guds profet, og flere hundrede Ba’alspræster. Læg mærke til, i hvor stort overtal de onde var i forhold til de gode. Det var en prøve, der skulle vise, hvem der er den sande Gud, den Gud, der skabte himlen og jorden, eller Ba’al, som kun er en anden udgave af ”dragen“ og en anden måde, han forsøger at bedrage verden på (Åb 12,9).

Præsterne bad til Ba’al om at sende ild ned for at opbrænde den okse, de ofrede. De råbte fra morgen til middag. ”Råb dog højere,“ hånede Elias. ”Måske sover han“ (1 Kong 18,27). Præsterne oparbejdede en ekstase. De snittede sig med sværd til blodet flød. Trætte og udmattede opgav de, da man nåede tiden for aftenofferet.

Elias’ offer blev overhældt med vand tre gange, og vandet flød i renderne. Elias bad en enkel bøn til Gud. Øjeblikkeligt opbrændte Gud alt, også stenalteret og jorden nedenunder. Den sande Guds magt i modsætning til Ba’al var ikke til at tage fejl af.

`Åb 16,13; Åb 19,20-21. Læs og sammenlign disse vers med de falske ba’alpræsters skæbne. Hvad ser vi?`

Uanset, hvad der forbliver ukendt med hensyn til Harmagedon, så kender vi i hvert fald her og nu resultatet af slaget. Guds fjender bliver tilintetgjort, Gud og hans folk bliver renset og retfærdiggjort.

**Til at tænke over**

`Læs 1 Kor 15,1-2. Selv om den umiddelbare sammenhæng er anderledes end Harmagedon, hvad lægger Paulus her vægt på, og hvorfor er det så vigtigt for os at huske, især i lyset af, hvad fremtiden bringer? Se også Åb 16,15, hvor sammenhængen helt bestemt er Harmagedon. Hvad fortæller disse tekster os tilsammen?`
