---
title:  I himlens skyer
date:   27/06/2018
---

På trods af, hvor central og afgørende Jesu genkomst er ifølge Bibelen, ser ikke alle kristne den som en bogstavelig begivenhed, hvor Jesus selv kommer igen. Nogle hævder fx, at Jesu andet komme sker, ikke når Jesus selv vender tilbage til jorden, men når hans Ånd manifesterer sig i hans kirke på jorden. Jesu genkomst sker med andre ord, når kristendommens moralske principper viser sig i hans efterfølgere.

Hvor kan vi være taknemlige over, at denne lære er falsk! Hvilke langtidshåb ville vi virkelig have, hvis det var rigtigt?

`Matt 24,30; 1 Thess 4,16; Matt 26,64; Åb 1,7; 2 Thess 1,7-10. Læs følgende tekster fra Det Nye Testamente om Jesu genkomst. Hvad siger de om, hvordan hans komme vil være?`

”Det ser ud, som om himmelhvælvingen åbner og lukker sig. Stråleglansen fra Guds trone synes at bryde igennem. Bjergene skælver som siv for vinden, og klippestykker spredes til alle sider. Der lyder en buldren som af en optrækkende orkan. Havet piskes til raseri. Orkanens hylen lyder som dæmoner på ødelæggelsestogt. Hele jorden hæver sig og svulmer som havets bølger. Dens overflade brydes op. Selve dens grundvold synes at give efter. Bjergkæder synker sammen.

Beboede øer synker i havet. Havnebyer, der er fordærvede som Sodoma, opsluges af de rasende bølger. Gud husker det store Babylon og rækker det ‘bægeret med sin harmes og vredes vin’.“ (Ellen White, Mod en bedre fremtid, s. 515-516).

Jesu genkomst er en så overvældende begivenhed, at den rent bogstaveligt bringer vores verden, som vi kender den, til sin afslutning. Og når det sker, vil alle være klar over det. Det, Jesus udrettede for os ved sit første komme, vil helt og fuldt vise sig ved hans andet komme.

**Til at tænke over**

`Hvordan bør realismen i forestillingen om Jesu genkomst påvirke den måde, vi lever på her og nu? Hvordan bør det hjælpe os til at huske, hvad der er vigtigt i livet?`
