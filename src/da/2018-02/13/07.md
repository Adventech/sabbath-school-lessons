---
title:  Til videre studium
date:   29/06/2018
---

Jesu genkomst er ikke en epilog, tilføjelse eller efterskrift til menneskehedens sørgelige historie med dens synd og lidelse i denne syndige verden. I stedet er Jesu genkomst det store klimaks, den kristne tros store håb. Hvad ville der være uden den? Menneskenes historie ville bare fortsætte og fortsætte, den ene ulykkelige scene efter den anden, den ene tragedie efter den anden, indtil det hele ender med fuldstændig død. Uden det håb, som Kristi genkomst giver os, er livet kun, som Shakespeare skrev, ”en fortælling fortalt af en idiot, fuld af lyd og raseri, uden nogen mening.“ Men vi har dette håb, fordi Guds Ord igen og igen bekræfter det for os. Vi har dette håb, fordi Jesus løskøbte os med sit liv (Mark 10,45), og Jesus kommer virkelig igen for at hente det, han har betalt for. Himlens stjerner taler ikke om Jesu genkomst. De kvidrende fugle i træerne bebuder den ikke. I sig selv kan disse ting pege på noget godt, noget fortrøstningsfuldt, om virkeligheden. Men de lærer os ikke, at en dag, når Jesus kommer igen, skal ”basunen … lyde, og de døde skal opstå som uforgængelige, og vi skal forvandles“ (1 Kor 15,52). De lærer os ikke, at vi en dag skal se op og ”se Menneskesønnen sidde ved den Almægtiges højre hånd og komme med himlens skyer“ (Mark 14,62). Nej, vi ved kun disse ting, fordi det er blevet fortalt i Guds Ord, og vi stoler på, hvad Skriften lover os.

**Spørgsmål til drøftelse**

`1.	Tænk over, hvad det ville betyde, hvis Jesu andet komme virkelig ikke var andet, end hvad nogle kristne tror: det fulde udtryk af kristne principper i Jesu efterfølgeres liv. Hvorfor giver det os intet håb, selv om en sådan fremvisning ville være fantastisk?`

`2.	Hvordan ser du på den fremherskende, populære teori om, at universet opstod ud af intet? Er den rimelig eller latterlig? Hvorfor fremhæver mennesker en sådan teori, og hvorfor er der så mange, der tror på det? Hvorfor er troen på en evig Gud, som skabte alt, en så meget mere logisk og fornuftig forklaring på universet?`

`3.	Del med klassen, hvad du skrev på din liste over ting, der er så vigtige her i livet, at du ville ofre håbet om evigheden for at beholde dem nu. Hvad kan I lære af hinanden om, hvad der er på jeres lister? Hvis der ikke står noget på vores lister, hvordan kan vi sikre os, at der ikke er noget i vores liv, der holder os borte fra frelsen, som det er tilfældet for så mange mennesker?`
