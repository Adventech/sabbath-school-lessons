---
title:  De levende og de døde
date:   28/06/2018
---

Inden Jesus opvækkede sin ven Lasarus fra de døde, sagde han: ”Jeg er opstandelsen og livet; den, der tror på mig, skal leve, om han end dør“ (Joh 11,25). Og fremfor kun at bede folk om at stole på hans ord om en så utrolig påstand, fortsatte han ved at opvække Lasarus, som havde været død længe nok til, at hans krop var begyndt at stinke (Joh 11,39).

De, som tror på Jesus, dør også. Men som Jesus sagde, skal de leve igen, om de end dør. Det er, hvad de dødes opstandelse handler om. Og det er også, hvad der gør Jesu genkomst så afgørende for alt vores håb.

`Læs Rom 6,5; 1 Thess 4,16; 1 Kor 15,42-44.53-55. Hvad sker der ifølge disse tekster med de døde, når Jesus kommer igen?`

Det store håb i forbindelse med Jesu genkomst er, at opstandelsen fra de døde, som Jesus selv erfarede, også vil ske for alle hans trofaste efterfølgere ned igennem historien. I hans opstandelse har vi også håb og forvisning om en opstandelse.

`Læs Fil 3,21; 1 Thess 4,17. Hvad sker med dem, der er i live, når Jesus kommer igen?`

De trofaste, som er i live ved Jesu genkomst, vil beholde et fysisk legeme, men ikke i dets nuværende form. Det vil overnaturligt blive forvandlet til den samme form for uforgængeligt legeme, som de, der bliver oprejst fra de døde, også får. ”De levende retfærdige forvandles ‘i et nu, i et øjeblik’. Ved lyden af Guds stemme blev de herliggjort. Nu bliver de udødeliggjort og sammen med de opstandne døde bortrykket for at møde Herren i luften.“ (Ellen White, Mod en bedre fremtid, s. 521).

**Til at tænke over**

`Lav en liste over de ting i denne verden, der betyder så meget for dig, at du hellere vil ofre det evige liv frem for at beholde dem nu. Hvad står der på din liste?`
