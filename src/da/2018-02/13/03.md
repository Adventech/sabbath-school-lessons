---
title:  Daniel og Jesu genkomst
date:   25/06/2018
---

Selv om mange af jøderne på Jesu tid forventede, at Messias skulle styrte det romerske herredømme og stadfæste Israel som den mægtigste nation af alle, er det ikke, hvad hverken Jesu første eller andet komme handler om. I stedet har Gud noget meget større i vente for sit trofaste folk end blot en ommøblering af den gamle, syndige og faldne verden.
Måske viser intet i Det Gamle Testamente tydeligere end Daniel 2 sandheden om, at den nye verden ikke vokser ud af den gamle, men i stedet er en ny og helt anderledes skabelse.

Daniel 2 viser fire store verdensrigers opståen og fald: Babylon, Medien-Persien, Grækenland og til sidst Rom, der splittes op i det moderne Europas nationer. Men den statue, som Nebukadnesar så i sin drøm, og som symboliserede disse fire store verdensmagters rækkefølge, får sin ende på en iøjnefaldende måde, der viser den store adskillelse mellem denne verden og den, der vil komme efter Jesu genkomst.

`Læs Dan 2,34-35.44-45. Hvad lærer disse vers om denne verdens skæbne og om, hvordan den nye verden er?`

Disse vers efterlader ingen tvivl om, hvad der sker, når Jesus kommer igen. I Luk 20,17-18 identificerer Jesus sig som stenen, som knuste alt, der var tilbage af denne verden, til støv. Dan 2,35 siger, at da jernet, leret, kobberet, sølvet og guldet var blevet knust, blev det ”ført bort af vinden som avner på en tærskeplads om sommeren og var sporløst forsvundet.“ Det vil sige, at der intet er tilbage af denne verden efter Jesu genkomst.

Men stenen, der knuste alle spor af denne gamle verden, ”blev til et stort bjerg, der fyldte hele jorden.“ Og dette rige, der opstår som en følge af Jesu genkomst, skal ”i al evighed ikke gå til grunde,“ men ”bestå i al evighed“ (Dan 2,44).

Der er kun to mulige afslutninger for hvert eneste menneske, der nogen sinde har levet på jorden. Enten vil vi være sammen med Jesus i al evighed, eller vi vil sporløst forsvinde i intethed sammen med støvet fra denne gamle verden. Men for os alle venter evigheden.
