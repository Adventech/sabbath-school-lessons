---
title:  Herrens dag
date:   24/06/2018
---

Vi har måske en tendens til at tro, at det kun er Det Nye Testamente, der lærer os om Jesu genkomst; men det er ikke sandt. Det er selvfølgelig rigtigt, at det kun er efter Jesu første komme, hans død, opstandelse og himmelfart, at vi får en mere omfattende og rigere åbenbaring af sandheden omkring hans andet komme. Men som det er tilfældet med så meget i Det Nye Testamente, giver Det Gamle Testamente antydninger og skygger af denne vigtige sandhed, længe før den indtræffer. De nytestamentlige skribenter åbenbarer ikke en ny sandhed, når de skriver om Jesu genkomst. Tværtimod, de udvider i høj grad en sandhed, som allerede var blevet åbenbaret i Det Gamle Testamente. Men i lyset af den korsfæstede og opstandne Frelser kan løftet om genkomsten forstås og værdsættes i langt større grad.

`Læs Es 13,6.9; Zak 14,9 og Dan 12,1. Hvad lærer disse vers om Jesu andet komme?`

Der er ingen tvivl om, at ”Herrens dag“ vil blive en dag med ødelæggelse, sorg og dyb fortvivlelse for de fortabte. Men det er også en dag med befrielse for alle dem, der tilhører Gud, og hvis navn ”står skrevet i livets bog“ (se også Fil 4,3; Åb 3,5; 13,8). Tanken om, at ”Herrens dag“ er en dommens dag for de onde, men også en tid, hvor Guds trofaste bliver beskyttet og belønnet, findes i Det Gamle Testamente. Fx siges det, at selv om nogle vil møde ”Herrens vrede“, vil de, som adlyder kaldet: ”søg retfærdighed, søg ydmyghed“, finde ”ly på Herrens vredes dag“ (Sef 2,1-3).

`Læs Matt 24,30-31. På hvilken måde viser også disse vers modsætningen mellem de fortabte og de frelste ved Jesu genkomst?`

**Til at tænke over**

`Det vil kun blive mere og mere tydeligt, hvilken side vi står på, når de sidste begivenheder sker. Hvilke valg kan og må vi foretage nu for at være sikre på, at vi står på den rigtige side?`
