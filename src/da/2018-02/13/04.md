---
title:  Langtidsperspektiver
date:   26/06/2018
---

`Læs Tit 2,13. Hvilket mægtigt håb har vi og hvorfor?`

En foredragsholder beskrev sin tro med hensyn til oprindelsen af vores univers og forklarede, at for 13 milliarder år siden ”opstod en lillebitte, ufattelig tæt masse af intet. Den masse eksploderede, og ud af den eksplosion opstod vores univers.“ Hvordan denne lillebitte ufattelige tætte masse bare kunne opstå af intet, sagde foredragsholderen intet om. Han antog bare i tro, at det skete.

Som vi bemærkede i indledningen til denne uges studium, finder vi vores afslutning i vores begyndelse. Derfor er vores afslutning ifølge denne foredragsholder ikke særligt lovende, i hvert fald ikke på lang sigt. Universet, som opstod fra denne ”lillebitte ufatteligt tætte masse“, var dømt til endelig udslettelse sammen med alt det, der var i det, også menneskeheden.

I modsætning dertil er den bibelske fremstilling af vores oprindelse ikke alene meget mere logisk, men også meget mere lovende. Takket være skabelsens Gud er vores langtidsperspektiver meget gode. Vi har meget at håbe på i fremtiden, og vores håb bygger på løftet om Jesu genkomst.

`Læs 2 Tim 4,6-8. Hvad taler Paulus om, og hvad byggede han sit håb på?`

Selv om Paulus snart skulle henrettes, lever han i forvisningen om frelse og håbet om Jesu genkomst, som han kalder ”hans tilsynekomst“ (2 Tim 4,8). Der venter ham en ”retfærdighedens sejrskrans,“ og det er bestemt ikke hans egen retfærdighed (1 Tim 1,15), men Jesu retfærdighed, som Paulus ved er grundlaget for hans håb om opfyldelsen af løftet om Jesu genkomst. På trods af situationen, som i bedste fald var elendig (han sad i fængsel og ventede på at blive henrettet), vidste Paulus, at hans langtidsperspektiver var meget gode. Og det skyldes, at han så på helhedsbilledet i stedet for kun at fokusere på sin umiddelbare situation.

**Til at tænke over**

`Hvordan kan vi have det samme håb, som Paulus havde uafhængigt af vores umiddelbare situation? Hvordan kan vil lære at se helhedsbilledet og det håb, det giver os?`
