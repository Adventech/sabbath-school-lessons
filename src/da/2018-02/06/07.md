---
title:  Til videre studium
date:   11/05/2018
---

Den samme drage, Satan, som gik i krig med Gud i himlen (Åb 12,7), går i krig med Guds folk på jorden – de, ”som holder fast ved Guds bud og ved Jesu vidnesbyrd“ (Åb 12,17; se også 13,2.4). Satan selv bliver faktisk tilbedt (Åb 13,4). Han forsøger altså at fortsætte den krig på jorden, som han satte i gang i himlen. Og centralt i hans angreb på Gud er angrebet på Guds lov.

”I det fjerde bud skildres Gud som himlens og jordens skaber. Og det er netop denne egenskab, der adskiller ham fra alle falske guder. Det var til minde om skaberværket, at den syvende dag blev helliget som en hviledag for mennesket. Det var meningen, at den for altid skulle minde mennesket om, at Gud er kilden til livet og den, der skal æres og tilbedes. Satan stræber altid efter at få mennesker til at undlade   at være tro imod Gud og fra at adlyde hans lov. Og derfor retter han især sine angreb imod det bud, som peger på Gud som Skaberen.“ (Ellen White, Mod en bedre fremtid, s. 46).

Vi tilbeder Gud, fordi han skabte ”himlen og jorden“, og syvendedags sabbatten er et grundlæggende tegn på hans skaberkraft, et tegn, som går tilbage til selve skabelsesugen (1 Mos 2,1-3). Det kan ikke forbavse, at Satan i sit angreb på Guds autoritet fokuserer på dette fundamentale tegn.

Gud vil i de sidste dage have et folk på jorden, som forbliver standhaftige i deres loyalitet mod ham, en loyalitet, som viser sig i deres lydighed mod hans bud. Det gælder alle budene, også det bud, som viser hen til Herren som Skaberen, der alene er vores tilbedelse værdig.

**Spørgsmål til drøftelse**

`1.	Hvorfor er det ulogisk at tale om syndens virkelighed og samtidig at hævde, at Guds lov er blevet ophævet?`

`2.	Hvad er din personlige erfaring med mennesker, der argumenterer for, at søndagen har erstattet sabbatten? Hvilke argumenter har du brugt? Virkede de? Hvordan svarer du på det almindelige argument, at sabbatsoverholdelse er legalisme eller et forsøg på frelse ved gerninger?`

`3.	Når vi taler med andre mennesker om sabbatten og forbereder os på enden, hvorfor er det da nødvendigt at fremhæve, at de udfordringer, som kommer med ”dyrets mærke“, endnu ikke er kommet?`
