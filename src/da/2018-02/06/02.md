---
title:  Løftet
date:   06/05/2018
---

Romerbrevet 8,1 indeholder et af Bibelens rigeste løfter: ”Så er der da nu ingen fordømmelse for dem, som er i Kristus Jesus.“ Nogle manuskrifter fortsætter med en sætning, der beskriver de troende: ”Som ikke vandrer efter kødet, men efter Ånden.“ Disse ord udtrykker noget centralt og er konklusionen på de tanker, der er gået forud. Kun ved at studere, hvad Paulus talte om umiddelbart inden dette vers, er vi i stand til at få en tydeligere forståelse af håbet og det løfte, det indeholder.

`Læs Rom 7,15-25. Hvad er hovedsagen i dette afsnit, som får Paulus’ ord i 8,1 til at lyde som så enestående en forsikring?`

Selv om der i kristenheden har været stor debat om, hvorvidt Paulus talte specielt om sig selv som en troende eller ej, står en ting klart: Paulus taler om syndens virkelighed. Alle, selv kristne, kan i en eller anden grad genkende den kamp, Paulus her henviser til. Hvem har vel ikke følt kødets tiltrækning og tiltrækningen af ”synden, som bor i mig“, som får os til at gøre det, vi ved, vi ikke bør gøre, eller undlade at gøre det, vi ved, vi burde? For Paulus er problemet ikke loven; problemet er vores kød.

Hvem af os har ikke oplevet det at ønske at gøre det rette, men i stedet gøre det forkerte? Selv om Paulus ikke nødvendigvis taler syndens uundgåelige tilstedeværelse i en genfødt kristens liv, taler han i hvert fald stærkt for den konstante kamp, der opleves af alle, der ønsker at adlyde Gud.

Og så kommer han frem til de berømte ord: ”Jeg elendige menneske! Hvem skal fri mig fra dette dødsens legeme?“ (Rom 7,24). Hans svar findes i Jesus og i det store løfte om ”ingen fordømmelse“ for den, der tror på Jesus og på grund af hans nåde vandrer i overensstemmelse med Ånden. Ja, de troende møder vanskeligheder; ja, de møder fristelser; ja, synden er virkelig. Men i tro på Jesus er de, som tror, ikke længere fordømt af loven; de følger den i stedet. På den måde lærer de at vandre i ånden og ikke i ”lydighed mod kødet“.

**Til at tænke over**

`Læs teksterne for dagens afsnit igen. Hvordan kan du genkende det, Paulus skriver om her? Hvorfor er Rom 8,1 et så fantastisk løfte?`
