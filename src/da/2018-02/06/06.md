---
title:  Forsøg på at forandre sabbatten
date:   10/05/2018
---

`Læs Jak 2,10-12. Guds lov, de ti bud, er stadig bindende, og den lov indbefatter den syvende dag som sabbat. Hvorfor holder så mange kristne søndag, når der ikke er nogen bibelsk begrundelse for det?`

Daniel 7 taler om fire store verdensriger, der skulle opstå: Babylon, Medien-Persien, Grækenland og dernæst Rom, det fjerde og sidste jordiske verdensrige. I en senere periode af Romerriget beskrives et lille horns magt, som opstår inden for Romerriget (Dan 7,8). Det er stadigvæk en del af Romerriget, kun en senere fase i det. Hvad andet kan denne magt være end pavekirken, som opstod lige netop i Rom og til denne dag er en del af Rom? Thomas Hobbes skrev på 1600-tallet: ”Hvis et menneske overvejer dette store kirkelige herredømmes oprindelse, vil det med lethed se, at pavedømmet ikke er noget andet end det afdøde Romerriges spøgelse, der sidder kronet på dets grav.“ Thomas Hobbes, Leviathan, (Oxford: Oxford University Press, 1996), side 463.

`Læs Dan 7,23-25. Hvad lærer disse vers, der kan hjælpe os til at forstå oprindelsen til søndagshelligholdelse?`

Originalsproget, aramæisk, viser i vers 25, at det lille horn ”satte sig for“ at ændre loven. Men hvilken jordisk magt kan ændre Guds lov? Det skete langt tilbage i historien, så detaljerne er mindre tydelige for os, der lever i dag; men vi ved, at det pavelige Rom erstattede den syvende dags sabbat med traditionen at holde søndag. Det blev så fast forankret, at selv reformationen holdt den i live. I dag holder de fleste protestanter stadig den første dag i ugen i stedet for at følge det bibelske bud om den syvende dag.

`Læs Åb 13,1-17; Dan 7,1-8; Dan 7,21 og Dan 7,24-25. Sammenlign teksterne. Hvilke lignende billeder bruges i disse tekster, der hjælper os til at forstå begivenheder i de sidste tider?`

Ved at bruge billeder direkte fra Daniel, også om den sidste (pavelige) fase i Romerriget, peger Åbenbaringsbogen på en forfølgelse i de sidste tider, der vil ramme dem, der nægter at ”tilbede“ på den måde, der bliver dikteret af de magter, vi ser i Åbenbaringsbogen.

**Til at tænke over**

`Hvordan er Åb 14,6-7 med til at vise, at sabbatten bliver af afgørende betydning i de sidste tiders tilbedelse? Sammenlign med sprogbruget i 2 Mos 20,11.`
