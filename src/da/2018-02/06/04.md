---
title:  Fra sabbat til søndag?
date:   08/05/2018
---

Som syvendedags adventister hører vi tit andre kristne brødre og søstre i andre kirker hævde, at loven er blevet afskaffet, eller at vi ikke længere er under loven, men under nåden. Hvad de egentlig siger, er, at kun det fjerde bud er blevet afskaffet. Men mange siger ikke engang det. I stedet siger de, at den syvende dag som sabbat er blevet erstattet af den første dag, søndag, for at ære Jesu opstandelse. Og de tror også, at de har tekster til at bevise det.

Herunder er der nogle af de almindelige tekster fra Det Nye Testamente, som mange kristne mener viser, at sabbatten blev forandret fra den syvende dag i Det Gamle Testamente til den første dag i Det Nye. Når vi læser dem, er det vigtigt at spørge, om de virkelig taler om en forandring af dagen, eller om de kun beskriver begivenheder, der skete på den dag uden at nå til det niveau, hvor de fastsætter en forandring.

`Læs Joh 20,19-23. Hvilken begrundelse gives for, at disciplene var samlet i det pågældende rum? Hvad siger disse vers om, hvorvidt det var en gudstjeneste til ære for Jesu opstandelse, som nogle påstår?`

`Læs ApG 20,6-7 og ApG 2,46. Er der noget i disse vers, der antyder, at sabbatten var blevet forandret til søndag, den første dag i ugen?`

`Læs 1 Kor 16,1-4. Bortset fra det faktum, at de skulle samle sammen og lægge til side på den første dag i ugen, hvad lærer disse vers om en forandring fra sabbat til søndag?`

Dette er essensen af de bibelske ”beviser“, der bruges til at fremholde læren om, at den første dag i ugen erstattede sabbatten på den syvende dag. Ud over nogle få gange at beskrive, hvor de troende af forskellige årsager var samlet, viser ikke en eneste tekst, at disse sammenkomster var gudstjenester, der blev holdt på den første dag i stedet for på sabbatten, den syvende dag. Dette argument bliver ganske enkelt af den århundredelange tradition for søndagshelligholdelse læst ind i teksten. Det er at lægge noget i disse tekster, der aldrig var der til at begynde med.
