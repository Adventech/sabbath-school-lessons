---
title:  Den syvende dag i Det Nye Testamente
date:   09/05/2018
---

Som vi så i går, siger de tekster, der normalt benyttes til at hævde, at søndag erstattede sabbatten, slet ikke noget om det. Enhver omtale af den syvende dag som sabbat i Det Nye Testamente viser faktisk, at den stadigvæk blev holdt som et af Guds ti bud.

`Luk 4,14-16 og Luk 23,55-56. Hvad viser disse bibelafsnit om den syvende dag som sabbat både før og efter Kristi død?`

Læg mærke til, hvordan kvinderne, som havde været sammen med Jesus, ”sabbatten over holdt … sig i ro efter lovens bud“ (Luk
23,56). Lovens bud var tydeligvis det fjerde bud, der blev skrevet på en stentavle på Sinaj. Så hvad de end havde lært i deres tid sammen med Jesus, tyder intet på, at han havde lært dem noget andet end at holde Guds bud, som indbefattede sabbatsbudet. Jesus sagde faktisk til sine disciple: ”Elsker I mig, så hold mine bud“ (Joh 14,15). Hans bud, som han selv holdt, indbefattede sabbatten på den syvende dag. Hvis søndagen skulle erstatte sabbatten, kendte disse kvinder ikke til det.

`Læs ApG 13,14.42-44 og ApG 16,12-13. Hvilket bevis giver disse vers for overholdelse af den syvende dag som sabbat? Hvilket bevis giver de for at holde den første dag i ugen?`

Vi finder intet bevis i disse tekster på en forandring af sabbat til søndag. I stedet viser de tydeligt, at de første, der troede på Jesus, holdt den syvende dag som sabbat.

ApG 16,13 er især interessant, for det beskriver noget, der ikke skete i forbindelse med synagogen. De troende mødtes ganske enkelt ved en flodbred, hvor nogle af dem havde for vane at samles for at bede. Og det gjorde de på den syvende dag, på sabbatten, også mange år efter Jesu død og opstandelse. Hvis der var sket en forandring til søndag, er der intet i disse tekster, der viser det.

**Til at tænke over**

`Hvordan kan du på en mild og ikke-fordømmende måde vidne for søndagsholdende kristne om den syvende dag som sabbat?`
