---
title:  Loven og synd
date:   07/05/2018
---

I går så vi på versene i Rom 7,15-25, der taler om syndens virkelighed for alle, selv de kristne. Men i de vers, der går forud, peger Paulus på loven, som viser, hvor udbredt og hvor dødelig synden er.

`Læs Rom 7,1-14. Hvilken sammenhæng er der mellem loven og synd? Hvad fortæller disse vers om, hvor umuligt det er at blive frelst af loven?`

Vi finder to vigtige pointer i det, Paulus lærer her. For det første viser han, at loven ikke er problemet. Loven er ”hellig og budet helligt og retfærdigt og godt.“ Problemet er synden, som fører til død. Den anden pointe er, at loven ikke er i stand til at frelse os fra synd og død. Loven viser os, hvad problemet er; i virkeligheden gør loven syndens og dødens problem endnu tydeligere; men den tilbyder ingen løsning på problemet.

Kun en overfladisk læser ville bruge disse vers til at hævde, at loven, De Ti Bud, er blevet afskaffet, og derved overse så mange andre vers i Bibelen, der viser, at loven stadigvæk gælder. Det er det modsatte af Paulus’ pointe. Intet af det, Paulus her skriver, ville give mening, hvis loven var afskaffet. Hans argument bygger på den formodning, at loven stadigvæk er bindende; for det er loven, der viser os syndens virkelighed og dermed behovet for evangeliet. ”Skal vi da sige, at loven er synd? Aldeles ikke! Men synden kom jeg først til at kende gennem loven. Begæret vidste jeg ikke af, før loven sagde: ‘Du må ikke begære!’“ (Rom 7,7).

`Læs Rom 7,13. Hvad siger Paulus ikke alene om loven, men også om, hvorfor den stadigvæk er nødvendig?`

Loven fører ikke til død; synden gør. Loven viser os, hvor dødbringende synden er. Loven er god i og med, at den udpeger synd. Men den har ikke noget svar på problemet. Kun evangeliet har det. Paulus’ pointe er, at som kristne, som dem, der er frelst i Kristus, er vi ”tjenere i Åndens nye liv“ (Rom 7,6); det vil sige, vi lever i et trosforhold til Jesus og stoler på, at hans fortjeneste og hans retfærdighed frelser os (det er jo temaet i så meget af det, der skrives tidligere i Romerbrevet).

**Til at tænke over**

`Hvordan har din egen erfaring med at holde loven vist dig dit behov for Guds nåde?`
