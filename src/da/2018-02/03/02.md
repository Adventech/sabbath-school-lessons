---
title:  Åbenbaringsbogens struktur
date:   15/04/2018
---

Blandt de mange ting, som Daniels Bog og Johannes’ Åbenbaring har fælles, er deres to hovedafsnit: det historiske og det eskatologiske (de sidste tiders begivenheder). Disse sider er nøje forbundet i begge bøger. Vi kan betragte de historiske begivenheder som forløbere eller eksempler, selv om det er i mindre målestok end de store og verdensomspændende begivenheder i de sidste tider. Ved at studere det, der skete i Det Gamle Testamentes historie, kan vi få en forståelse af, hvad der vil ske i vore dage og fremover. Men dette princip gælder ikke kun begrænset til Daniels Bog og Johannes’ Åbenbaring.

`Læs 1 Kor 10,1-11. Hvordan kan vi se ovenstående princip anvendt i disse vers?`

Som vi så i sidste uge, var nogle af beretningerne i Daniels Bog (Dan 3,6.15.27; 6,6-9.21-22) lokale historiske begivenheder, der til en vis grad genspejler de endetidsbegivenheder, der beskrives i Åbenbaringsbogen. Ved at studere disse beretninger kan vi få nogle glimt og en forståelse, i hvert fald i bred forstand, af nogle af de ting, som Guds folk vil møde til sidst. Men den vigtigste pointe er måske, at vi bliver forsikret om en endelig befrielse, uanset hvordan vores nuværende situation er. Hvad Johannes’ Åbenbaring ellers måtte lære, så forsikrer den om sejr til de trofaste.

Selv om der er nogle få undtagelser, så finder vi den historiske del af Johannes’ Åbenbaring i kapitlerne 1-11. De efterfølges af endetidskapitlerne 13-22.

`Læs Åb 12,1-17. Hvor bør vi placere dette kapitel – historisk eller som endetidsbegivenheder – og hvorfor?`

Som vi kan se, så hører dette kapitel til i begge afdelinger. Hvorfor? Fordi det taler om historiske konflikter – Satans udvisning fra himlen (Åb 12,7-9), Satans angreb på Jesus som baby (Åb 12,4) og forfølgelsen af kirken i den efterfølgende kirkehistorie (Åb 12,14-16) – og efterfølges af en beskrivelse af djævlens angreb på Guds folks rest i de sidste tider (Åb 12,17).

**Til at tænke over**

`Det er blevet sagt, at en af de lektier, vi kan lære af historien, er, at vi aldrig lærer af historien. Tanken er den, at uanset hvornår mennesker lever, begår vi de samme fejl. Hvordan kan vi med så meget historie bag os, undgå at begå alle fejlene?`
