---
title:  Kristus i Åbenbaringsbogen – 1
date:   18/04/2018
---

Alt i Johannes’ Åbenbaring, hvad enten det er bogens litterære struktur eller dens indhold, samles om at fælles mål: at åbenbare Jesus Kristus.

Derfor er bogens åbningsord: Jesu Kristi åbenbaring (apokalypsis iesou christou). Dette er i almindelighed forstået som (1) en åbenbaring fra Jesus Kristus, eller (2) en åbenbaring om Jesus Kristus.

At den er en åbenbaring er et argument imod dem, som mener, at bogen er for vanskelig at forstå. Hvorfor skulle Vorherre inkludere bogen i Bibelen, hvis han ikke mente, at læserne kunne forstå den?

`Læs Åb 1,1-8. Hvad fortæller disse vers os om Jesus?`

I Åbenbaringsbogen introduceres Kristus som ”herskeren over jordens konger“ (Åb 1,5), og mod bogens slutning beskrives han som ”Kongernes Konge“ (Åb 19,16). Den gode nyhed deri er, at midt
i jordens kaos og forvirring kan vi have en forsikring om, at vores Herre og Frelser, som elsker os, har den endelige og afgørende kontrol.

I Åb 1,5 har vi fået en tydelig henvisning til Kristus som løseren. ”Ham, som elsker os og har løst os fra vore synder med sit blod“ peger på hans soningsdød på korset. Ikke alene har han retfærdiggjort os, men han har også helliget os (1 Kor 6,11). I tekster som disse kan vi finde vished om vores frelse, for de viser os, at Jesus er den, som vasker vores synd bort. Vi kan slet ikke gøre det selv.

`Læs Åb 1,7. Hvad lærer denne tekst os om Jesus?`

Centralt i den kristne tro står løftet om, at Jesus vender tilbage ”med skyerne“. Jesus kommer igen, en bogstavelig genkomst, en begivenhed, som hele verden vil være vidne til og som en gang for alle vil gøre en ende på verdens lidelse, kaos og ødelæggelse og i stedet virkeliggøre løfterne om evigheden.

**Til at tænke over**

`Hvad lærer Åb 1,8 os om Jesus? Hvilket håb i dette vers opmuntrer os, ligegyldigt hvilke prøvelser vi møder?`
