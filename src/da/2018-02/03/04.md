---
title:  Helligdomsmotivet i Åbenbaringsbogen
date:   17/04/2018
---

Ud over inddelingen i historisk og eskatologisk indeholder Åbenbaringsbogen også en struktur, der er baseret på den hebraiske helligdom. Helligdomsmotivet er ikke begrænset til en af de større afdelinger, men gennemsyrer hele bogen.

I den jordiske helligdom møder vi først brændofferalteret i forgården, hvor alle offerdyr blev slagtet. Når et dyr, hvis død var et symbol på korset, var blevet slagtet, gik præsten ind i det Hellige, helligdommens første afdeling. Det svarer til, hvad Jesus gjorde efter sin himmelfart og er udtrykt i Johannes’ Åbenbaring ved, at han gik ”midt imellem lysestagerne“ (1,13).

`Læs Åb 4,1-2. Hvad betyder ”den åbne dør“? Hvor finder denne scene sted? Se også ApG 2,33; 5,31; Ef 1,20; Hebr 10,12-13; Sl 110,1; Åb 12,5.`

Kort efter sin himmelfart blev Jesus indviet i det himmelske tempels hellige afdeling, gennem den første åbne dør. Når Kristus viser sig første gang i Åbenbaringsbogen, står han foran lysestagerne i helligdommens første afdeling (se Åb 1,10-18).

`Læs Åb 11,19. Hvad er betydningen af, at da det himmelske tempel blev åbnet, kunne Johannes se pagtens ark, som i den jordiske helligdom befandt sig i den anden afdeling, i det Allerhelligste? (Se 3 Mos 16,12-14.)`

Synet af pagtens ark i den himmelske helligdom henviser, hævet over enhver tvivl, til det Allerhelligste eller helligdommens anden afdeling. I Åbenbaringsbogen ser vi ikke blot, at Jesus gør tjeneste i to afdelinger, men også den afgørende og opmuntrende kendsgerning, at begivenhederne i himlen og på jorden er nøje knyttet sammen. Selv midt i historiens trængsler og i de sidste dage som beskrevet i Johannes’ Åbenbaring er det muligt for os at leve med den forvisning, at ”hele himlen er engageret i at forberede et folk, der er i stand til at stå fast på Jesu beredelsesdag. Forbindelsen mellem himmel og jord synes meget tæt.“ (Ellen G. White, My Life Today, s. 307).
