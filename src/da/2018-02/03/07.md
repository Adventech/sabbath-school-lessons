---
title:  Til videre studium
date:   20/04/2018
---

”I Johannes’ Åbenbaring fremstilles dybsindige, guddommelige emner. Selve navnet, som er givet disse inspirerede sider, ”Åbenbaringen“, modsiger den påstand, at bogen er en forseglet bog. En åbenbaring åbenbarer noget. Herren selv kundgjorde til sin tjener de mysterier, bogen indeholder, og det er hans plan, at de skal være åbnede, så alle kan studere dem. Bogens sandheder er sendt til mennesker, som lever i de sidste dage af jordens historie, lige så vel som til dem, der var samtidige med Johannes. Nogle af scenerne beskrevet i bogen er nu historie, andre finder sted i vores tid. Andre igen afslører enden på den store strid mellem mørkets magter og himlens fyrste, og nogle åbenbarer de forløstes sejrsglæde på den nyskabte jord.“ (Ellen White, The Acts of the Apostles, s. 584).

Åbenbaringsbogen handler om Jesus. I hvor høj grad det er tilfældet så vi i de tekster, vi har studeret i denne uge, både fra begyndelsen og afslutningen af bogen. Bogen indeholder mange gammeltestamentlige referencer til historiske begivenheder; men den lærer os endnu mere om vores Herre, Jesus. Find endnu flere af bogens tekster om Jesus i Åb 3,14; 5,5-6; 7,14; 19,11-16. Når vi lægger alle disse data sammen, får vi en mægtig fremstilling af Jesus, og hvad han bør betyde for os, som bekender os til at følge ham.

**Spørgsmål til drøftelse**

`1.	Hvilken betydning har det for os, at der overalt i Det Nye Testamente hele tiden henvises til Det Gamle Testamente? Hvad bør det fortælle os om, hvor centralt Skriften bør stå med hensyn til vores tro, og hvor alvorligt vi bør tage Guds Ord? Hvordan kan vi beskytte os selv mod ethvert forsøg på at forringe Skriftens autoritet både i vores personlige liv og i menighedens liv?`

`2.	Foretag en hurtig gennemgang af Johannes’ Åbenbaring og find så mange andre tekster som muligt, der specifikt taler om Jesus. Læs teksterne sammen i klassen. Hvad fortæller de dig yderligere om vores frelsers og herres natur, gerning, magt og karakter? Hvilken trøst finder du i disse tekster?`

`3.	Hvordan kan vi, i en verden fuld af død, lære at finde håb i løftet om opstandelsen fra de døde?`
