---
title:  Kristus i Åbenbaringsbogen – 2
date:   19/04/2018
---

`Læs Åb 1,10-18. Hvad fortæller Jesus os om sig selv i disse vers?`

I disse vers viser Jesus sig i den hellige afdeling i den himmelske helligdom. Åbenbaringen af Jesus i denne rolle var så overvældende, at Johannes faldt til jorden i frygt. Jesus opmuntrede ham, fortalte ham, at han ikke havde grund til at være bange og henviste til sig selv som alfa og omega, den første og den sidste, en understregning af hans evige, guddommelige eksistens. Senere fortalte han om sin død og opstandelse og om det håb, hans opstandelse giver. Jesus ejer nøglerne til ”døden og dødsriget“. Med andre ord fortalte Jesus her Johannes det samme, som han havde sagt til Marta ved hendes brors død: ”Jeg er opstandelsen og livet; den, der tror på mig, skal leve, om han end dør. Og enhver, som lever og tror på mig, skal aldrig i evighed dø. Tror du det“ (Joh 11,25-26)?

Som til Marta og nu til Johannes henviste Jesus til håbet om opstandelse, den kristne tros kulmination og klimaks. Hvilket håb ville vi have uden dette håb?

`Læs Åb 22,7.12-13. Hvad åbenbarer disse vers også om Jesus?`

”Kristus Jesus er alfa og omega, begyndelsen i og oprindelsen til Det Gamle Testamente og målet for og åbenbaringen i Det Nye Testamente. Begge mødes i Kristus. Adam og Gud forenes ved den anden Adams lydighed – han overvandt Satans fristelser og forløste Adams skamfulde fejltagelse og fald.“ (Ellen White kommentarer i The SDA Bible Commentary, 6. bind, s. 1092-1093.) Ja, Jesus er begyndelsen og afslutningen. Han skabte os i begyndelsen, og han vil genskabe os ved tidernes afslutning.

Fra først til sidst er Åbenbaringsbogen Apokalypsis Iesou Christou, en åbenbaring af Jesus Kristus, mens den underviser os om både historien og endetidens begivenheder. Lad os derfor endnu en gang understrege, at hvad vi end ellers studerer om de sidste dage, er det nødvendigt, at Jesus er i centrum af det hele.

**Til at tænke over**

`På hvilke måder kan vi dag for dag bevare Jesus som centrum i vores liv?`
