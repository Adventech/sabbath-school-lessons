---
title:  ”Ødelæggelsens Vederstyggelighed“
date:   15/05/2018
---

I sin store tale om endens tid pegede Kristus på ”Ødelæggelsens Vederstyggelighed“ (Matt 24,15), som er et billede hentet fra Daniels Bog (Dan 9,27; 11,31; 12,11).

Gud kaldte noget en ”vederstyggelighed“, når det var en alvorlig overtrædelse af hans lov, som fx afgudsdyrkelse (5 Mos 27,15) eller umoralske seksuelle handlinger (3 Mos 18,22). ”Ødelæggelsens Vederstyggelighed“ indbefattede derfor en eller anden form for religiøst frafald.

`Læs Matt 24,15 og Luk 21,20. Hvordan giver disse tekster os en bedre forståelse af, hvad Jesus talte om mht. ”Ødelæggelsens Vederstyggelighed“?`

Disse to tekster gør det klart, at Jesu forudsigelse i mere umiddelbar forstand indbefattede Jerusalems frygtelige ødelæggelse i år 70 e.Kr., da det hedenske Rom ødelagde ikke alene byen, men også det hellige tempel.

Men profetien har også en anden opfyldelse. Den umiddelbare opfyldelse ved Jerusalems ødelæggelse var et billede på, hvad der skulle ske i de sidste tider. ”Kristus så i Jerusalem et symbol på verden, forhærdet i vantro og oprør og hastigt på vej mod Guds dom og gengældelse.“ (Ellen White, Mod en bedre fremtid, s. 20).

I Daniel 12,11 og 11,31 dukker udtrykket ”ødelæggelsens vederstyggelighed“ op i forbindelse med Romerrigets anden fase, pavemagten. Her blev der opstillet et alternativt system for forbindelse til Gud og frelse, et system, der forsøger at overtage, hvad Kristus har gjort for os, og hvad han gør for os i den himmelske helligdom.

Daniel 8, særligt vers 9-12, placerer disse begivenheder i deres historiske sammenhæng, der beskriver Rom i dets to faser. I den første ses det lille horns hastige horisontale vækst (Dan 8,9): dette er det hedenske Roms mægtige rige. I den anden fase (Dan 8,10-12) vokser det lille horn mod himlen, vertikalt. Det kaster nogle af stjernerne til jorden, dvs. det forfølger Guds folk, og det tager sig ”magt helt op til fyrsten for hæren“ (Dan 8,11), nemlig Jesus selv. Dette repræsenterer den pavelige fase, som opstod af Romerrigets kollaps, men stadig forbliver Rom, hvilket er grunden til, at det samme symbol, det lille horn, repræsenterer begge faser. Dommen i Daniel 7,9-10, eller at helligdommen kommer til sin ret eller renses i Dan 8,14, viser ligesom himmeltegnene i Matt 24,29 alle hen til Guds indgriben for at frelse sit folk i de sidste dage.
