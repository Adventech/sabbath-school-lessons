---
title:  Til videre studium
date:   18/05/2018
---

”Manden, som fik den ene talent, ‘gik hen og gravede et hul i jorden og gemte sin herres penge.’ Det var den, der fik den mindste gave, der lod sit talent ligge ubenyttet. Heri ligger en advarsel til alle, der føler, at deres ringe evner undskylder dem for at tjene Kristus. Hvor gerne ville de ikke tage del, dersom de kunne udføre en eller anden stor gerning; men da de kun kan udføre små tjenester, mener de, at de ikke behøver at gøre noget. Men heri tager de fejl. Herren prøver menneskenes karakter ved at uddele sine gaver. Manden, der forsømte at benytte sin talent, viste, at han var en utro tjener. Dersom han havde fået fem talenter, ville han have gemt dem i jorden, nøjagtigt som han gjorde med den ene. Ved ikke at benytte det ene talent viste han, at han ringeagtede Himmelens gaver.

‘Den, der er tro i det små, er også tro i det store’ (Luk 16,10). Betydningen af små ting bliver ofte undervurderet, fordi de er så små, men i virkeligheden spiller de en stor rolle i livets skole. Der er, når det kommer til stykket, ingen ubetydeligheder i kristenlivet. Vor karakters dannelse vil være udsat for mange farer, dersom vi undervurderer betydningen af små ting.“ (Ellen White, Lys over hverdagen, 2. bind, s. 166).

**Spørgsmål til drøftelse**

`1.	Tænk over nogle af de livssyn og idealer, som mennesker har troet kunne bringe et Utopia på jorden. Hvori bestod de, og hvorfor har de alle slået fejl?`

`2.	Hvorfor kan lydighed mod Gud styrke vores tro? Hvorfor er tro uden tilsvarende gerninger ”død“ (Jak 2,26)? Tænk over de prøvelser, der venter de troende, som ”holder fast ved Guds bud“ (Åb 14,12). Hvorfor er det vigtigt for os i dag at forberede os på det, som sker, når vi mindst venter det?`

`3.	Tænk mere over de ti brudepiger. De handlede alle på samme måde; gør vi, der i det ydre synes så forskellige, i virkeligheden det samme? Hvordan kan jeg sikre mig mod selvbedrag og mod at være lige så tåbelig, som de var?`

`4.	Hvad betyder det, at hvis det var muligt, ville ”selv de udvalgte“ føres vild? Hvem er de ”udvalgte“ (Se Mat 24,31; Rom 8,33; Kol 3,12)? Fortæller dette os noget om forførelsens natur og størrelse?`
