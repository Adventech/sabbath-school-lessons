---
title:  De ti brudepiger
date:   16/05/2018
---

Efter sin tale i Matthæus 24 om tegnene på sin genkomst, taler Jesus i Matthæus 25 om, hvordan man holder sig klar til hans komme.

`Matt 25,1-13. Læs lignelsen om de ti brudepiger. Hvad siger Jesus, der hjælper os til at forstå, hvordan vi kan være beredt på hans genkomst?`

Jesus begynder denne del af sin tale med at tale om ti brudepiger. At de kaldes piger (jomfruer, jf. tidligere dansk oversættelse) antyder, at de repræsenterer dem, der bekender sig til at være kristne. De står ikke på Satans side i striden. De sammenlignes med Himmeriget (Matt 25,1). Men til sidst sov de alle sammen (Matt 25,5). Kristus havde allerede opfordret dem til at våge (Matt 24,42), så de kunne være rede, når han kom.

Alle ti brudepiger havde lamper; alle gik ud for at møde brudgommen – de så alle frem til hans komme. Men der indtraf en forsinkelse, og alle ti faldt i søvn. Pludselig, midt om natten, blev de vækket. Brudgommen var på vej (Matt 25,1-6).

De tåbelige piger blev overrasket. De var ikke forberedt. Hvorfor? Teksten siger: ”Vore lamper går ud“ (Matt 25,8). Der var stadigvæk en blafrende flamme. De havde stadigvæk en lille smule olie, men ikke nok til at være rede til at møde Kristus.

Hvad er problemet?

Disse brudepiger repræsenterer kristne, som venter på Jesu genkomst, men kun har en overfladisk erfaring med ham. De har en smule olie, lidt af Helligåndens virke i deres liv; men det er kun en blafrende flamme; de var tilfredse med lidt, mens de havde brug for mere.

”Ånden virker på menneskenes hjerter, sådan som de selv ønsker og tillader det, og den søger at give dem et andet sind; men den klasse, som fremstilles ved de tåbelige brudepiger, har været tilfreds med en overfladisk påvirkning. De kender ikke Gud. De har ikke studeret hans karakter, de har ikke haft samfund med ham, derfor forstår de ikke, hvordan de skal stole på ham, hvordan de skal se og leve. Deres gudsdyrkelse udarter sig til at blive en formsag.“ (Ellen White, Lys over hverdagen, 2. bind, s. 229).

**Til at tænke over**

`Hvordan kan vi lære at betragte os selv og forsikre os om, at vi ikke begår de samme fejltagelser? Hvis vi opdager, at vi gør det, hvordan kan vi da opnå en forandring?`
