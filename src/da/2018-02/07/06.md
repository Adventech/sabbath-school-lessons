---
title:  At bruge sine talenter
date:   17/05/2018
---

`Læs Matt 25,14-30. Hvordan hjælper brugen af vores talenter os i forberedelsen til Jesu genkomst?`

Jesus fortalte en anden og ny lignelse; men begge taler om at være rede til Jesu genkomst. Begge handler om dem, som var rede, og dem, som ikke var det. Og begge viser, hvordan nogle på grund af åndelig forsømmelighed risikerede evig fortabelse.

Talenter (Matt 25,15) kommer fra det græske ord *talenta* og er ligesom olien for de ti brudepiger et udtryk for Helligåndens virke. ”Talenterne repræsenterer særlige Åndens gaver, som er givet sammen med alle vores naturlige evner.“ (SDA Bible Commentary, bind 5, s. 510).

Tjenerne i lignelsen var alle blevet betroet noget af ejerens formue. Læg mærke til, hvem det tilhørte (Matt 25,14); det var blevet betroet enhver i overensstemmelse med ”hans evne“ (Matt 25,15). De var som gaver givet i tillid; tjenerne var simpelthen forvaltere af noget, de ikke ejede, men var blevet ansvarlige for. Det er grunden til, at ejeren, da han vendte tilbage, gjorde ”regnskab med dem“ (Matt 25,19).

Åndelige gaver kommer fra Helligånden (se 1 Kor 12,1-11.28-31; Ef 4,11). Der er gode nyheder til den, der tror, at deres gave er den ringeste. Gaver får man, fordi der er en giver. Disse mennesker modtog altså deres gave, fordi de allerede havde fået den største gave, nemlig Helligånden selv.

Gaverne er allerede vores i Kristus; men hvorvidt vi rent faktisk overtager dem, afhænger af, om vi tager imod Helligånden og overgiver os til ham. På dette punkt begik den uproduktive tjener sin   fejl. Han gjorde intet ud af gaven. Han satte ikke kræfterne ind på at gøre brug af den gave, han så nådigt var blevet givet. Derfor kaldte Jesus ham en ”dårlig og doven“ tjener (Matt 25,26), en meget stærk fordømmelse.

**Til at tænke over**

`Jesus fortalte denne lignelse i tilknytning til profetier om de sidste dage og sin genkomst. På hvilken måde underviser han os dermed om betydningen af at anvende vores talenter for at være rede til hans komme?`
