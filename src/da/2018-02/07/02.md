---
title:  En stærk bekræftelse af profetierne
date:   13/05/2018
---

I de sidste dage før korset talte disciplene med Jesus på Oliebjerget. Forestil dig at høre Jesus sige, at templet skulle ødelægges. Ingen ved, hvad der nøjagtigt foregik i deres sind; men de spørgsmål, de bagefter stillede, antyder, at de sammenkædede templets ødelæggelse med ”verdens ende“ (Matt 24,3).

`Læs Matt 24,1-25. Hvilket hovedbudskab giver Jesus sine efterfølgere om de sidste tider?`

Matt 24,1-25 gør det klart, at Kristus blandt andet er bekymret for de bedrag, der vil forvirre hans folk ned igennem tiden lige til verdens ende. Blandt disse bedrag vil der være falske profeter og falske kristus’er. Nogle vil påstå, at de repræsenterer Kristus (falske profeter), og nogle vil hævde, at de er Kristus. Og det frygtelige er, at mange vil tro dem.

Vi har oplevet en sørgelig, men stærk bekræftelse af Guds Ord. Ned igennem historien har mange bedragere sagt ”Jeg er Kristus“, og sådanne findes også i dag. Hvilken bemærkelsesværdig profeti! Vi, som lever i dag, har mulighed for at undersøge historiens mange århundreder og se profetiernes nøjagtighed på en måde, som de, der levede på Kristi tid, ikke var i stand til. Og vi bør ikke blive overrasket, hvis lignende bedrag kun vil tiltage i tiden op til den sidste krise.

Når vi tænker over, hvordan vores tro kan styrkes, er det også værd at lægge mærke til, hvordan Jesus beskrev verdens tilstand. Siden Kristi dage har mennesker på forskellige tidspunkter sat deres lid til ting, de håbede kunne fjerne eller i det mindste stærkt reducere menneskehedens lidelser og smerte. Enten det drejer sig om politiske bevægelser, teknologi, videnskab eller filosofi, har mennesker på et eller andet tidspunkt haft håb om, at det ville indvarsle et Utopia her på jorden. Men som historien på smertefuld måde gentagne gange har vist os, har disse håb altid vist sig at være grundløse. Verden i dag er nøjagtig sådan, som Jesus sagde, den ville være. Jesus ord, udtalt for næsten to tusind år siden, viser, hvor fejlslagne disse håb har været.

**Til at tænke over**

`Læs Matt 24,25. Hvad kan vi lære fra denne tekst, der kan styrke os i vores tro?`
