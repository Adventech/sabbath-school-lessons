---
title:  Guds segl
date:   12/06/2018
---

Et segl bliver ligesom en underskrift brugt til at gøre et dokument gyldigt. I gamle dage var det et stempel, der blev presset ned i blødt voks eller ler for at vise ægtheden af ejendomsretten, og det var et tegn på ejerens autoritet.

`Læs Ef 1,13-14; Ef 4,30; 2 Tim 2,19; Åb 7,1-4; Åb 14,1. Hvad er Guds segl, og hvordan og hvornår gives det?`

Guds segl er et tegn på, at han ejer og beskytter sit folk. Paulus beskriver en besegling i forbindelse med omvendelse og modtagelse af Helligåndens gave. Han kalder denne gave et ”pant“ eller et forskud, der gives til alle de troende som en forsikring om den fuldkomne frelse og fremtidige arv, de vil modtage, når Jesus kommer igen.

Johannes’ Åbenbaring beskriver en anden besegling lige før Jesu genkomst. Dette sidste segl gives til de 144.000, når Helligånden udgydes under sildigregnen. De har Guds navn (eller underskrift) skrevet på deres pander. Gennem Helligåndens arbejde i deres liv kommer de til at genspejle Guds karakter.

`Læs Åb 7,3 og Åb 14,9. Sammenlign Guds segl med dyrets mærke. Hvilke forskelle på dem nævnes?`

Guds segl gives til Guds sande tilbedere, mens dyrets mærke gives til dem, der tilbeder dyret. Seglet gives kun i panden. Det indikerer et bevidst valg om at tilbede Gud på den måde, han har befalet. Dyrets mærke på den anden side gives enten på panden eller i hånden. Det betyder, at mennesker kan tilbede dyret af en af to grunde. De kan enten bevidst være enige i det, idet de tror, at de virkelig tilbeder Gud; eller de er ikke enige, men følger det alligevel, for de er bange for de alvorlige konsekvenser det har ikke at bøje sig, som fx ikke være i stand til at købe eller sælge og til sidst miste livet (Åb 13,17; 15).

”De, som forener sig med verden, bliver præget af verden og forberedt til at modtage dyrets mærke. De, som ikke stoler på sig selv og ydmyger sig for Gud og renser deres sjæle ved at adlyde sandheden, modtager himlens præg og forbereder sig på Guds segl i deres pander.“ (Ellen White, Testimonies for the Church, 5. bind, s. 216).
