---
title:  Dyrets mærke
date:   13/06/2018
---

Hvori består dette mærke, som vi må undgå at få? Som vi har set i tidligere lektier, ville den magt, som det fjerde dyr i Dan 7 symboliserer, i sin sidste fase forsøge at ”ændre tider og lov“ (Dan 7,25). En af de love, den ønskede at forandre, var sabbatten, det fjerde bud, det eneste bud, der peger direkte på Gud som den, der skabte ”himlen og jorden og havet med alt, hvad de rummer, men på den syvende dag hvilede han“ (2 Mos 20,11).

Samtidigt er det ifølge den første engels budskab klart, at vi skal tilbede Gud alene som Skaberen. Budskabet leder læseren tilbage til det samme bud, som dyrets magt forsøgte at forandre. Efter en advarsel om den skæbne, der venter dem, der i stedet tilbeder ”dyret og dets billede“ (Åb 14,9), beskrives Guds trofaste folk i vers 12.

`Læs Åb 14,12. Hvordan hjælper denne beskrivelse af Guds trofaste folk os i lyset af den umiddelbare sammenhæng til at forstå, hvorfor sabbatten står så centralt i de sidste begivenheder i denne verdens historie?`

Teksten siger: ”Her kræves der udholdenhed af de hellige, dem som holder fast ved Guds bud og troen på Jesus“ (Åb 14,12). Som vi har set, er det fjerde bud, sabbatsbudet, en del af Guds bud, og dette bud peger på Gud som Skaberen og den, som alene skal tilbedes.  Det er derfor ikke underligt, at mange opfatter ”dyrets mærke“ som direkte sammenkædet med søndagshelligholdelse, en falsk ”sabbat“, som ikke påbydes i Bibelen, og som en modsætning til det fjerde bud, som Bibelen påbyder.

Betyder det, at kristne, som tilbeder Gud om søndagen nu har dyrets mærke? Nej. Ifølge Åb 13,15 vil de, som nægter at følge den falske tilbedelse af dyret, blive dræbt. Det vil til syvende og sidst blive et spørgsmål om liv eller død. Men det er indlysende, at begivenhederne ikke er nået til det punkt endnu, og dyrets mærke vil ikke blive givet, før den sidste afgørende prøve kommer. Derfor er der endnu ingen, der har modtaget dyrets mærke.

**Til at tænke over**

`Guds bud. Troen på Jesus. Hvorfor er dette allerede nu kendetegn på og afgørende sider ved, hvad det vil sige at være en sand kristen?`
