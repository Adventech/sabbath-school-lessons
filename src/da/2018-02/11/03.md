---
title:  Dyret og falsk tilbedelse
date:   11/06/2018
---

`Læs Åb 13,17; Åb 14,9-10; Åb 16,2. Hvad lærer disse tekster om, hvor vigtigt det er at undgå ”dyrets mærke“?`

At modtage Guds ublandede vrede, straffet gennem de syv plager og til sidst blive kastet i ildsøen. Hvilken kontrast til dem, der nægtede at modtage dyrets mærke og sejrende står på glashavet, hvor de synger Guds og Lammets pris!

Hvad er dette mærke, som ingen skulle ønske at modtage? Det er tydeligt i ovennævnte tekster, at det kædes sammen med falsk tilbedelse. Vi så også i en tidligere lektie, hvordan det fjerde dyr i Daniel 7 i sin sidste fase (også fremstillet som dyret fra havet i Åb 13), skulle ”tragte efter at ændre tider og lov“ (Dan 7,25). En af de love, han tragtede efter at ændre, var sabbatten, det fjerde bud – det eneste af de ti, der henviser til tid og peger direkte på Gud som den, der ”på seks dage skabte Herren himlen og jorden og havet med alt, hvad de rummer, men på den syvende dag hvilede han“ (2 Mos 20,11).

Det er iøjnefaldende, at den tredje engels budskab henleder vores opmærksomhed tilbage på dette bud, som dyret forsøgte at forandre, og gør det klart, at vi skal tilbede Gud alene som Skaberen. Ud af de syv vers i Åb 12-14, der omtaler tilbedelse, er dette (14,7) det eneste, der taler om sand tilbedelse; de andre seks advarer imod falsk tilbedelse af dyret og dets billede (Åb 13,3.8.12.15; 14,9.11).

Umiddelbart efter den tredje engels beskrivelse af den skæbne, der venter dem, som tager del i denne falske tilbedelse, beskrives Guds sande tilbedere: ”Her kræves der udholdenhed af de hellige, dem som holder fast ved Guds bud og troen på Jesus“ (Åb 14,12).

Forkyndelsen af disse tre budskaber vil med andre ord adskille hele menneskeheden i to grupper: dem, som tilbeder Skaberen ved at holde alle hans bud, sabbatsbudet indbefattet, og dem, som tilbeder dyret og dets billede. Denne falske form for tilbedelse tilbyder altså et alternativ til at tilbede Skaberen ved at adlyde sabbatsbudet.

**Til at tænke over**

`Tænk grundigere over forbindelsen mellem tilbedelse og loyalitet. Hvilke sider ved tilbedelse er afgørende for at vise vores loyalitet mod Gud?`
