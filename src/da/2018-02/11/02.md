---
title:  Guds segl identiﬁcerer hans folk
date:   10/06/2018
---

`Læs 1 Mos 17,9-11. På det Gamle Testamentes tid fortalte to ydre tegn, hvem Guds sande folk var. Et af dem var omskærelsen. Til hvem blev dette tegn først givet?`

Gud befalede Abraham og hans efterkommere at omskæres som et tegn på frelsens pagt. Alle drengebørn skulle omskæres på den ottende dag (3 Mos 12,3). Men dette ritual havde en dybere mening. Det skulle symbolisere behovet for en ”omskærelse“ eller fornyelse af hjertet (se 5 Mos 30,6). Derfor skriver Paulus: ”For jøde er man ikke i det ydre, og omskærelse er ikke det, som ses på kroppen. Jøde er man i det indre, og omskåret er den, som er det i sit hjerte, i Ånden, ikke efter bogstaven. Hans ros kommer fra Gud, ikke fra mennesker“ (Rom 2,28-29).

Tekster som 1 Kor 7,19, Gal 5,6 og 6,15 viser, at i Det Nye Testamente erstattes omskærelsen af dåben, som symboliserer omvendelse, en ”ny skabning“, død fra synd og opstandelse til et nyt liv (se Rom 6,3-4). Derfor siger Paulus, at omskærelse ikke længere betyder noget, men det gør derimod ”tro, virksom i kærlighed“ og ”lydighed mod Guds bud“.

`Læs 2 Mos 31,13.17 og Ez 20,12.20. Hvad var det andet ydre tegn, Gud gav for at identificere sit folk, og hvorfor blev det givet?`

Læg mærke til, at sabbatten er et tegn, der går helt tilbage til skabelsen (se også 1 Mos 2,2-3), hvorimod omskærelse begyndte med Abraham. Idet han henviste til Første Mosebog, sagde Jesus: ”Sabbatten blev til for menneskets skyld“ (Mark 2,27). Den viser, at vi tilhører Gud; gennem skabelsen, fordi han skabte os, og gennem forløsningen, fordi han retfærdiggør os og helliggør os. Så selv om Paulus siger, at omskærelse ikke længere betyder noget, siger han også, at det stadigvæk er vigtigt at holde Guds bud, som indbefatter sabbatsbudet (se Hebr 4,9).

**Til at tænke over**

`Hvordan viser dine tanker og hensigter, om du virkelig er omskåret i dit hjerte?`
