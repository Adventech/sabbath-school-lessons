---
title:  Sabbatten som Guds segl
date:   14/06/2018
---

Som vi har set, har sabbatten været et tegn på Guds sande folk ned igennem historien lige fra Adam og Eva og hele vejen ned igennem Israels folks historie. Vi ser det også videreført i Det Nye Testamentes kirke med Jesu og apostlenes sædvaner, og som et afgørende tegn på Guds folk i de sidste tider, de, som ”holder Guds bud og troen på Jesus“ (Åb 14,12).

`Læs 2 Mos 20,8-11 og Hebr 4,9-10. Hvorfor er sabbatten så vigtig, og hvilken særlig betydning har den for de kristne?`

Sabbatten befinder sig midt i De Ti Bud. Den blev givet af Skaberen som et tegn eller segl på hans autoritet. Budet identificerer ham ved navn: ”Herren din Gud“. Det identificerer også omfanget af hans herredømme: ”himlen og jorden og havet med alt, hvad de rummer.“ Det identificerer også grundlaget for hans autoritet: ”For på seks dage skabte Herren himlen og jorden … men på den syvende dag hvilede han.“

Det Nye Testamente identificerer Jesus som den, ved hvem Gud skabte alt (Joh 1,1-3; Kol 1,16; Hebr 1,1-2). Det var Jesus, som skabte vores verden på seks dage og hvilede på den syvende dag. Derfor er det yderst betydningsfuldt, at Jesus, mens han hang på korset den fredag eftermiddag, råbte: ”Det er fuldbragt!“ (Joh 19,30). På samme måde som Jesus hvilede på sabbatten efter at have fuldbragt sin skabergerning, hvilede han også i graven sabbatten over efter at have fuldbragt sin offertjeneste ved at dø i vores sted for at frelse os. Sabbatten er altså dobbelt velsignet, først ved skabelsen, dernæst ved korset. Ifølge Hebræerbrevet er det grunden til, at den kristne ved at hvile på sabbatten viser, at han ”også selv [har] fået hvile efter sine gerninger, ligesom Gud efter sine“ (Hebr 4,10). Sabbatten er et perfekt symbol på det faktum, at vi ikke kan frelse os selv, at det fra først til sidst er Kristi gerning, der gøres mulig ved tro (sml. Hebr 12,2).

**Til at tænke over**

`Hvis sabbatten symboliserer en hvile fra vores gerninger, hvad repræsenterer søndagen, og hvordan passer dette perfekt sammen med Babylons grundlæggende kendetegn?`
