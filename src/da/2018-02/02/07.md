---
title:  Til videre studium
date:   13/04/2018
---

”Idet vi nærmer os afslutningen af denne verdens historie, bør vi vise de profetier, som Daniel nedskrev, særlig opmærksomhed, fordi de angår selve den tid, vi lever i. Vi bør knytte dem sammen med den undervisning, som findes i den sidste bog i Det Nye Testamente. Satan har fået mange til at tro, at man ikke kan forstå de profetiske afsnit af Daniels Bog og Johannes’ Åbenbaring; men man kan ikke tage fejl af det løfte, som siger, at der er en speciel velsignelse ved at studere disse profetier. Der blev sagt om de af Daniels syner, hvis segl skulle brydes i de sidste dage: ”De indsigtsfulde forstår“ (Dan 12,10). Med henblik på den åbenbaring, som Kristus gav sin tjener Johannes, for at den skulle tjene som en vejledning for Guds folk ned gennem århundrederne, er der givet dette løfte: ”Salig er den, som læser op, og de, som hører profetiens ord og holder fast ved det, der står skrevet i den; for tiden er nær“ (Åb 1,3).” (Ellen White, Profeter og konger, s. 264-265).

Vi kan have en tendens til at se på Daniels Bog i forbindelse med storrigers opståen og fald, dommen (Dan 7,22.26; 8,14) og den endelige befrielse af Guds folk i den sidste tid (Dan 12,1). Men Daniels Bog giver også eksempler på, hvordan vi hver især kan være klar til at møde prøvelser og trængsler. Disse beretninger giver os budskaber af afgørende betydning. Uanset hvor nyttigt det kan være at kende til ”dyrets mærke“ og ”trængselstiden“, vil al denne viden kun fordømme os, hvis ikke vi har den nødvendige erfaring med Gud. Mere end noget andet har vi brug for at erfare den nye fødsel, som Daniel og andre, Nebukadnesar indbefattet, erfarede.


**Spørgsmål til drøftelse**

`1.	Læs Daniels bøn i Dan 9,3-19. Hvordan viser denne bøn, at Daniel forstod, hvad nåde er, og at Gud elsker og forløser os på grund af hans nåde frem for vores fortjeneste? Hvorfor er det en så vigtig sandhed ikke alene at forstå, men også at erfare?`

`2.	Drøft i klassen de udfordringer, som Daniel (Dan 6) og hans tre venner (Dan 3) mødte i deres kamp for at stå fast, når deres religiøse udøvelse blev truet af politiske myndigheder. Hvilke ligheder er der mellem de to beretninger? Hvilke forskelle? Og hvad kan vi lære fra begge beretninger med hensyn til, hvordan vi ved vores trofasthed kan være mægtige vidner?`

`3.	Hvad vil det sige at være ”født på ny“? Hvorfor sagde Jesus, at vi må fødes på ny (Joh 3,7)?`
