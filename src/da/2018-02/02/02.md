---
title:  Tro i det små
date:   08/04/2018
---

”Den, der er tro i det små, er også tro i det store. Den, der er uærlig i det små, er også uærlig i det store“ (Luk 16,10).

Se på disse ord fra Jesus. Det er så let at gå på kompromis, ikke sandt; at være ”uærlig i det små“. Problemet er ikke så meget, at ”det små“ i sig selv er betydningsfuldt; det er det ikke. Det er grunden til, at det er ”det små“. Som de fleste af os ved af egen erfaring, fra andres eksempel eller begge dele, er problemet, at det første kompromis fører til det næste og det næste og det næste, indtil vi også bliver ”uærlige i det store“.
Med denne tanke i baghovedet går vi ind i beretningen i Dan 1, den første omtale af disse fire jøders erfaringer i babylonisk fangenskab.

`Læs Daniel 1; 5 Mos 4,6-8; Zak 8,23. På hvilken måde genspejlede Daniels, Hananjas, Mishaels og Azarjas standpunkt, hvad det gamle Israel skulle have været som et folk?`

Selv om teksten ikke direkte kobler deres føde sammen med, at de var ”ti gange så dygtige“ som de andre i ”visdom og indsigt“ (Dan 1,20), er der alligevel en tydelig forbindelse. Kapitlet siger også, at Gud gav dem denne visdom og indsigt. Det vil sige, at Gud var i stand til at arbejde med dem på grund af deres trofasthed mod ham, da de nægtede at spise Babylons urene føde. De var lydige, og Gud velsignede deres lydighed. Ville Gud ikke have gjort noget lignende for det gamle Israel som et hele, hvis de havde holdt sig til Bibelens lære lige så ivrigt og trofast som disse fire unge mænd? Selvfølgelig. Og vil han ikke også gøre det for os i dag, i de sidste tider, hvis vi er trofaste?

**Til at tænke over**

`Siden vi som en kirke har fået så meget lys og sandhed, må vi spørge os selv: Har vi været trofaste og lydige over for det, vi har fået? Hvordan kan vi som enkeltpersoner hver især påtage os opgaver og stillinger, der vil gøre os i stand til at være mægtige vidner for Gud?`
