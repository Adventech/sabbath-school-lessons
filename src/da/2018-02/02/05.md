---
title:  Hedningernes omvendelse
date:   11/04/2018
---

Daniel 3 endte med, at Nebukadnesar erkendte den sande Guds eksistens og magt. Men kundskab om Gud og hans magt er ikke det samme som at erfare den nye fødsel, som ifølge Jesus var afgørende for frelse (se Joh 3,7). Den Nebukadnesar, vi møder i Dan 4,30, var langt fra en omvendt person.

`Læs Dan 4,30. Hvad var denne mands problem? Se også Joh 15,5; ApG 17,28; Dan 5,23.`

Når vi når til afslutningen af kapitel 4, har Nebukadnesar lært, om end på den hårde måde, at al sand magt tilhører Gud, og uden Gud er kongen intet.

”Den en gang så stolte monark var blevet Guds ydmyge barn, og den tyranniske, hovmodige hersker var blevet en vis og medfølende konge. Den mand, der havde foragtet og spottet Himmelens Gud, anerkendte nu den Højestes magt og bestræbte sig på at fremme Herrens ære og sine undersåtters lykke. Da kongernes Konge og herrernes Herre straffede Nebukadnesar, lærte denne omsider den lektie, som alle herskere må lære – at al storhed består i sand godhed. Han erkendte, at Herren er den levende Gud, og sagde: ‘Jeg, Nebukadnesar, lovsynger, ophøjer og ærer nu himlens konge. Alle hans handlinger er rigtige, og hans veje er retfærdige. Den, der vandrer i hovmod, kan han ydmyge.’“ (Ellen White, Profeter og konger, s. 252).

`Læs Dan 4,32. Hvilke sandheder om Gud gav Nebukadnesar også udtryk for?`

Daniel 4 ender med en hedning, der anerkender himlens Guds myndighed, herredømme og magt. Denne scene er på en måde en forløber for det, der skete i den tidlige kristne kirke, hvor hedninger gennem jødernes vidnesbyrd og Guds kraft lærte sandheden om Herren og begyndte at forkynde den sandhed for hele verden.

**Til at tænke over**

`Læs Joh 3,7. Vi har en tendens til at tænke på de sidste tiders begivenheder som dødsdekreter, tilbedelse og forfølgelse; men hvad siger Jesus er det, der over alt andet forbereder mennesker på endens tid?`
