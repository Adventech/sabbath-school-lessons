---
title:  Billedstøtten af guld
date:   10/04/2018
---

Bibelforskere har længe været opmærksomme på forbindelsen mellem beretningen om de tre jødiske mænd i Dura-dalen i Daniel 3 og Johannes’ Åbenbaring 13. Daniel 3 er en beskrivelse af en forfølgelse, som Guds folk var udsat for i fortiden; Åbenbaringen 13 afslører en forfølgelse, Guds folk vil møde i de sidste tider.

`Læs Dan 3,1-6; Åb 13,11-15. Sammenlign de to tekster. Hvilke paralleller er der mellem disse to afsnit?`

I begge tilfælde står spørgsmålet om tilbedelse centralt, og begge taler om en tilbedelse, der bliver påtvunget. Det vil sige, de herskende politiske magter forlanger den tilbedelse, der kun tilkommer Herren.

`Læs Dan 3,13-18. Hvad kan vi lære af denne beretning, så vi bedre kan forstå ikke alene, hvad vi vil møde i de sidste tider, men også, hvordan vi bør møde det, der kommer?`

Som den mægtigste hersker på jorden hånede Nebukadnesar disse mænd og deres Gud. Han sagde: ”Hvem er den gud, der så kan redde jer ud af min magt?“ Han skulle snart selv opdage, hvem den Gud var, for senere sagde han: ”Lovet være Shadraks, Meshaks og Abed-Negos Gud, som sendte sin engel og reddede sine tjenere, fordi de satte deres lid til ham og overtrådte kongens ordre; de ville hellere prisgive sig selv end dyrke og tilbede nogen anden gud end deres egen“ (Dan 3,28).

Efter at have set et sådant mirakel er der ingen tvivl om, at kongen var overbevist om, at der var noget helt specielt ved den Gud, disse tre mænd dyrkede.

Men hvad nu, hvis de unge mænd ikke var blevet reddet ud af ilden? De indså, at det var en klar mulighed (Dan 3,18). Hvorfor ville de alligevel have gjort det rigtige ved ikke at adlyde kongens befaling, selv om det kunne betyde, at de ville blive brændt levende? Denne beretning giver os et mægtigt vidnesbyrd om deres tro og villighed til at stå for det, de troede på, uanset følgerne.

**Til at tænke over**

`Når spørgsmålet om tilbedelse opstår i de sidste tider, hvordan kan vi sikre os, at vi vil være ligeså trofaste som Daniel og hans venner var? Hvis vi ikke er tro nu i ”det små“, hvad får os til at tro, at vi vil være tro i noget så stort som den sidste krise?`
