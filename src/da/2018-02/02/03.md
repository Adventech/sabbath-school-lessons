---
title:  Daniels ydmyghed
date:   09/04/2018
---

Overalt i verden har Daniel 2 hjulpet et utal af mennesker til at tro på Bibelens Gud. Det giver et stærkt rationelt bevis, ikke alene på Guds eksistens, men også på hans forudviden. Det er faktisk den åbenbaring af Guds forudviden, som dette kapitel viser, der giver os et bevis for Guds eksistens.

`Læs Daniel 2. Hvordan giver dette kapitel et overbevisende bevis for Guds eksistens? Se også på, hvordan dagens Europa beskrives i bogen (Dan 2,40-43). Hvordan kunne en mand, der levede for ca. 2600 år siden, beskrive situationen så nøjagtigt, med mindre det var gennem guddommelig åbenbaring?`

Daniel havde åbent og uden skam givet al ære til Gud for det, der var blevet åbenbaret for ham. Han kunne let have pralet af sin allerede anerkendte visdom og forståelse som kilden til hans evne til ikke alene at kende kongens drøm, men også at tyde den. Men Daniel vidste bedre. De bønner, han og hans venner havde bedt (Dan 2,17-23), viste deres totale afhængighed af Gud; ellers havde de også stået i fare for at blive dræbt sammen med de andre vismænd.

Senere mindede Daniel kongen om, at ingen af de professionelle vismænd, besværgere eller troldmænd havde været i stand til at fortælle kongen hans drøm. Gud i himlen derimod kan åbenbare hemmeligheder; for han er den eneste sande Gud.

I sin ydmyghed og afhængighed af Gud var Daniel i stand til at være et mægtigt vidne. Hvis Daniel dengang i fortiden viste ydmyghed, hvor meget mere bør vi ikke i dag gøre det samme? Vi har trods alt en åbenbaring af frelsesplanen, som Daniel ikke havde; og hvis noget skulle gøre os ydmyge, bør det vel være kundskaben om, hvad Jesus gjorde for os på korset.

**Til at tænke over**

`Hvad bør korset lære os om ydmyghed? Hvad fortæller det os ikke alene om vores egen syndighed, men også om vores totale afhængighed af Gud for at opnå frelse? Tænk over, hvor du ville stå uden korset. Hvad andet har du at være stolt af end Kristi kors? Se Gal 6,14.`
