---
title:  Jeg er med jer alle dage indtil verdens ende
date:   04/04/2018
---

Johannes’ Åbenbaring forudsagde de forfølgelser, som Guds folk blev udsat for i store dele af kirkens historie. De 1260 profetiske dage i Åb 12,6 (se også Åb 12,14) henviser til 1260 år med forfølgelse af kirken.

Ellen White taler om forfølgelse af Guds folk ned igennem historien på følgende måde: ”Disse forfølgelser, der begyndte under kejser Nero ved den tid, da Paulus led martyrdøden, fortsatte med større og mindre voldsomhed i århundreder. De kristne blev med urette anklaget for de frygteligste forbrydelser og beskyldt for at fremkalde store ulykker – hungersnød, jordskælv og pest. Når folkets had og mistanke blev vakt, var der altid nogle, der stod parat til at forråde de uskyldige for egen vindings skyld. De blev stemplet som oprørere mod imperiet, fjender af religionen og en pest i samfundet. Mange blev kastet for de vilde dyr eller brændt levende i amfiteatrene.“ (Ellen White, Mod en bedre fremtid, s. 35).

Samtidigt flygtede kvinden (kirken) ud i ørkenen (Åb 12,6). Hun beskrives med to ørnevinger. Det tegner et billede af, at hun flyver væk til et sted, hvor hun finder hjælp. Hun blev taget vare på i ørkenen, og slangen eller Satan kunne ikke nå hende (Åb 12,14). Gud har altid bevaret en rest, selv under de største forfølgelser, og han vil igen gøre det i de sidste tider.

I forbindelse med de sidste tiders farer sagde Kristus til sit folk: ”Jeg er med jer alle dage indtil verdens ende“ (Matt 28,20). Hvordan skal vi forstå dette fantastiske løfte, samtidigt med, at vi er klar over, at uendeligt mange af hans efterfølgere har lidt martyrdøden? (Se Rom 8,31-39 og Matt 10,28).

Intet – ikke forfølgelse, hungersnød eller død – kan adskille os fra Guds kærlighed. Kristus’ nærvær hos os, enten det er nu eller i endens tid, betyder ikke, at vi skånes for smerte, lidelse, prøvelser eller død. Vi er aldrig blevet lovet at undslippe sådanne erfaringer i dette liv. Hans nærvær betyder, at i Jesus og det, han har gjort for os, kan vi leve med det håb og løfte, at Gud er med os midt i disse prøvelser. Vi ejer løftet om evigt liv i den nye himmel og på den nye jord. Vi kan leve med det håb, at uanset hvad vi gennemgår her, kan vi ligesom Paulus være forvisset om, at vi har ”retfærdighedens sejrskrans i vente, som Herren, den retfærdige dommer, på den dag vil give mig – og ikke mig alene, men alle dem, som har glædet sig til hans tilsynekomst“ (2 Tim 4,8). Vi, som ”har glædet os til hans tilsynekomst“, kan gøre dette håb og løfte til vores eget.
