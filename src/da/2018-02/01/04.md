---
title:  Krig i himlen og på jorden
date:   03/04/2018
---

Vores første forældres fald styrtede verden ud i synd, ondskab og død. Man kan være uenig om de umiddelbare årsager eller hvor man skal placere skylden; men hvem kan benægte de omvæltninger og den uro, vold, og strid, vi alle udsættes for?

Vi taler om en kosmisk strid, en universel konflikt; og det er sandt. Og uanset den kosmiske oprindelse til denne strid udspilles den også her på jorden. En meget stor del af den bibelske historie – lige fra syndefaldet i Edens have til de sidste begivenheder, der leder frem til Jesu genkomst – er på en måde Bibelens fremstilling af den store strid. Vi lever midt i denne strid. Guds Ord forklarer for os, hvad der foregår, hvad der ligger til grund for den, og allervigtigst, hvordan den ender.

`Læs Åb 12,1-17. Hvilke kampe både i himlen og på jorden beskrives i dette kapitel?`

Vi ser en kamp i himlen, og også kampe på jorden. Den første kamp er mellem dragen (Satan, Åb 12,7-9) og Mikael (den hebraiske betydning er ”Hvem er som Gud?“). Oprøreren Lucifer blev kendt som Satan (Modstander). Han er kun et skabt væsen, som kæmper imod den evige Skaber, Jesus (Hebr 1,1-2; Joh 1,1-4).

Lucifer gjorde oprør mod sin skaber. Den store strid foregår ikke mellem to duellerende guder; den drejer sig om en skabning, der gør oprør imod sin skaber og manifesterer dette oprør ved også at angribe skaberværket.

Efter at have lidt nederlag over for Kristus i himlen forsøgte Satan at angribe ham på jorden lige efter Jesu menneskelige fødsel (Åb 12,4). Efter sit store nederlag til Kristus i den situation, og igen i ørkenen og senere på korset, satte Satan – efter sit uigenkaldelige nederlag på Golgata – alt ind på at bekæmpe Kristi folk. Denne kamp har hærget ned igennem det meste af den kristne historie (Åb 12,6. 14-16), og vil fortsætte indtil enden (Åb 12,17), hvor Satan vil lide endnu et nederlag, når Jesus kommer igen.

**Til at tænke over**

`Læs Åb 12,10-12. Hvilket håb finder vi i disse vers midt i al den strid og konflikt, som vi ser i andre tekster?`
