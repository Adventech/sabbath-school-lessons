---
title:  Et fuldkomment væsens fald
date:   01/04/2018
---

Hvis den kosmiske strid danner baggrund for det bibelske verdenssyn, fører det til en række spørgsmål. Et af de vigtigste er: Hvordan begyndte det hele? Da en kærlig Gud skabte universet, er det rimeligt at antage, at ondskab, vold og strid slet ikke var en del af skaberværket fra begyndelsen. Striden må have opstået adskilt fra den oprindelige skabelse og var ikke et nødvendigt resultat af den. Men striden er her, den er virkelig, og vi er alle involveret i den.

`Læs Ez 28,1-2.11-17; Es 14,12-14. Hvad lærer disse tekster os om Lucifers fald og det ondes oprindelse?`

Lucifer var en fuldkommen skabning i himlen. Hvordan kunne synd opstå hos ham, især i sådanne omgivelser? Vi ved det ikke. Måske er det en af årsagerne til, at Bibelen taler om ”lovløshedens hemmelighed“ (2 Thess 2,7).

Ud over det faktum, at Gud har givet alle sine intelligente skabninger en fri vilje, er der ingen begrundelse for Lucifers fald. Ellen White skrev følgende dybsindige udtalelse: ”Det er umuligt at forklare syndens oprindelse med henblik på at give en grund til dens eksistens… Synden er en ubuden gæst, og ingen kan forklare, hvorfor den kom. Den er mystisk og uforklarlig. At undskylde den er det samme som at forsvare den. Hvis der kunne findes en undskyldning for den eller en årsag til, at den eksisterer, ville den ophøre at være synd.“ (Ellen White, Mod en bedre fremtid, s. 396-397.)

Udskift ordet synd med det onde, og citatet passer stadigvæk.  Det er umuligt at forklare det ondes oprindelse med henblik på at give en grund til dets eksistens… ”Det onde er en ubuden gæst, og ingen kan forklare, hvorfor det kom. Det er mystisk og uforklarligt. At undskylde det er det samme som at forsvare det. Hvis der fandtes en undskyldning eller en årsag til, at det eksisterer, ville det ophøre at være ondt.“

**Til at tænke over**

`Tænk over dine egne erfaringer med hensyn til en fri vilje. Hvorfor bør vi med bøn og forsigtighed tænke over de valg, vi foretager, når vi bruger vores fri vilje?`
