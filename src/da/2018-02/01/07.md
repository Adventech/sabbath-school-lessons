---
title:  Til videre studium
date:   06/04/2018
---

`Læs Åb 12,9-12 og kapitlet ”Hvorfor tillod Gud synden?“ s. 11-16 i Patriarker og profeter af Ellen White.`

”Så længe alle skabte væsener anerkendte kærligheden som lydighedens grundvold, var der fuldkommen harmoni i hele Guds univers. Det var de himmelske hærskarer en glæde at opfylde deres skabers hensigt. De frydede sig ved at genspejle hans herlighed og forkynde hans pris. Og så længe kærligheden til Gud havde førstepladsen, var kærligheden til næsten tillidsfuld og uegennyttig. Der var ingen mislyd, der kunne forstyrre den himmelske harmoni. Men der skete en forandring i denne lykkelige tilstand. Der var en, der misbrugte den frihed, Gud havde givet sine skabninger. Synden havde sin oprindelse hos ham, der næst efter Kristus var blevet æret mest af Gud. (Ellen White, Patriarker og profeter, s. 12).

Læg mærke til udtrykket: ”kærligheden som lydighedens grundvold.“ Det er stærke ord, som siger, at kærlighed fører til lydighed og troskab. En ægtefælle, som elsker sin mand eller hustru, vil vise det gennem troskab. Sådan var det også for de himmelske væsener, og sådan bør det være for os i vores forhold til Gud.

**Spørgsmål til drøftelse**

`1.	Hvilke beviser har vi fra Bibelen, der ikke alene peger på, at Satan er virkelig, men også på hans rolle i den store strid? Hvordan kan vi hjælpe andre til at forstå, at Satan er en virkelig person og ikke kun et symbol på det onde, der findes i menneskers hjerter?`

`2.	Som syvendedags adventister er vi blevet velsignet med et væld af kundskab med hensyn til Bibelens sandheder. Men selv om dette er fantastisk, hvorfor er det alligevel ikke nok til at frelse os? Hvad mere end kun intellektuel kundskab har vi brug for?`

`3.	Hvordan har du erfaret Jesu nærvær i dit liv? Hvordan kan disse erfaringer hjælpe dig i de prøvelser, du evt. kommer til at møde i fremtiden?`

`4.	Tal sammen i klassen om udtrykket ”kærligheden som lydighedens grundvold.“ Hvordan kan denne tanke hjælpe os til bedre at forstå forholdet mellem lov og nåde og mellem tro og lydighed? Hvad lærer det om den frihed, der er naturligt iboende i hele ideen om kærlighed? Hvordan kan vi her og nu vise en sådan kærlighed?`
