---
title:  Aktiviteter og dialog
date:   06/04/2018
---

**Guds Ord og klassens aktiviteter**

*	Som den første sabbat i kvartalets studium er dette en god anledning til at lægge planer for klassens aktiviteter i lyset af kalenderen.
  *	Hvornår vil I arrangere fx en fællesspisning, en udflugt?
  *	Vil I samle spørgsmål til nogle bestemte dage, evt. invitere en gæst til klassen?

` `

**Uddybende spørgsmål**

*	Prøv følgende udfordring: opsummer den store strid i fire, højst seks punkter! Bring din ”kortform“ af kampen mellem godt og ondt til klassen, sammenlign med, hvad andre medlemmer er kommet frem til, og drøft, hvordan I bedst kan gengive den store strid på en kortfattet måde.
  *	Tænk over, hvordan I ville beskrive dens forløb og indhold til mennesker, der ingen bibelsk baggrund har, og som ikke har så meget tid heller!

` `

*	Ellen White har skrevet om den store strid mellem godt og ondt i bl.a. en bogserie, der begynder med *Patriarker og Profeter* og afsluttes med den bog, der i dag på dansk hedder *Mod en bedre fremtid*. Læs sammen det første afsnit i den første og det sidste afsnit i den sidste af disse bøger.
  *	Hvad fortæller det om Ellen Whites opfattelse af hovedmotivet i kampen mellem godt og ondt?

` `

**Mødet med dagligdagen**

*	I moderne kultur, både inden for litteratur og film, møder vi mange eksempler, hvor der foregår en universel kamp mellem gode og onde kræfter. De er ofte ”apokalyptiske“, dvs. de afspejler dramatiske begivenheder, hvor verden går under og evt. fornyes, og de fører læserne eller seerne ind i en anden verden enten i rum eller tid. Eksempler er *Star Wars* serien og *Ringenes Herre*. Nogle er inspirerede af kristne tanker, de fleste dog kun i ringe grad.
  *	Prøv at få en eller flere til at undersøge og beskrive nogle af disse eksempler og fortælle, hvilke ligheder og forskelle de har med den kristne lære om den store strid mellem godt og ondt.

` `

**Ord og udtryk**

Apokalyptisk kommer fra et græsk ord, *apokalypsis*, der betyder åbenbaring. Det er det første ord i Johannes’ Åbenbaring. I litteraturen er det derfor blevet et fagudtryk anvendt om lignende bøger. I Det Gamle Testamente er Daniel og dele af de profetiske bøger Esajas (kap. 24-27), Ezekiel og Zakarias eksempler. I århundrederne før og efter Kristus blev der i den jødiske kultur skrevet flere såkaldt apokalyptiske værker.

I populær sprogbrug anvendes ordet i dag ofte om noget, der er dramatisk og katastrofalt og måske totalt ændrer menneskehedens historie.

` `

**Baggrund**

”Den Store Strid“ er et centralt tema for syvendedags adventister. Mange forskere har påvist, hvordan dette tema gennemsyrer alt, hvad Ellen White skrev, og at man for at forstå hendes skrifter må læse dem på baggrund af konflikten mellem godt og ondt.

Det vil imidlertid være en misforståelse at tro, vi er alene om det. Tidlige kirkefædre så også frelsen i lyset af det historiske drama mellem Kristus og Lucifer, og efter århundreders teologisk mørke genoplivede også Martin Luther dette universelle perspektiv i sin beskrivelse af frelsens historie.

` `

**Noter**

` `
