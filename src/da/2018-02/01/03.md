---
title:  Mere end intellektuel viden
date:   02/04/2018
---

Selv om vi ikke kan forklare, hvorfor det onde opstod (siden der ikke findes nogen begrundelse for det), fortæller Skriften, at det begyndte i Lucifers hjerte i himlen. Vi har fået en fascinerende indsigt
fra Ellen Whites skrifter (se fx kapitlet ”Det ondes oprindelse“ i Mod en bedre fremtid); men Bibelen åbenbarer ikke ret meget mere om, hvordan det onde opstod i himlen. Guds Ord fortæller imidlertid mere tydeligt, hvordan det opstod på jorden.

`Læs 1 Mos 3,1-7. Hvad viser, hvor skyldige Adam og Eva var i det, der skete?`

Det triste er, at Eva vidste, hvad Gud havde sagt til dem. Hun gentog dem: ”Gud [har] sagt, at vi ikke må spise af og ikke røre ved [frugten på det træ, der står midt i haven], for ellers skal vi dø“ (1 Mos 3,3). Så vidt vi kan se ud fra, hvad Skriften fortæller os, var der ikke sagt noget om at røre ved frugten; men hun kendte sandheden om, at det ville medføre døden at spise af den.

Satan modsagde åbenlyst og klart hendes ord. ”Men slangen sagde til kvinden: ‘Vist skal I ikke dø!’“ (1 Mos 3,4).

Hvor meget større kunne kontrasten være? Hvor ubemærket Satans henvendelse end var til at begynde med, udfordrede han åbenlyst Guds befaling, da han først havde fået hendes opmærksomhed og så, at hun ikke gjorde modstand. Det tragiske er, at Eva ikke handlede i uvidenhed. Hun kunne ikke sige: ”Jeg vidste det ikke, jeg vidste det ikke.“

For hun vidste det godt.

Men på trods af denne viden handlede hun alligevel forkert. Hvis kundskab i sig selv ikke engang i Edens fuldkomne omgivelser var nok til at forhindre Eva og derefter Adam, som også kendte sandheden, i at synde, bør vi ikke narre os selv til at tro, at kundskab alene er nok til at redde os nu. Vi har naturligvis brug for at vide, hvad Guds Ord fortæller os. Men ud over den viden har vi også brug for en overgivelse, hvori vi også vil adlyde, det Guds Ord fortæller os.

**Til at tænke over**

`Gud sagde en ting, Satan sagde noget andet. På trods af den viden, Adam og Eva havde, valgte de at lytte til Satan. Tænk over, hvor lidt tingene har forandret sig ned igennem årtusinderne. Hvordan kan vi undgå at begå de samme fejl?`
