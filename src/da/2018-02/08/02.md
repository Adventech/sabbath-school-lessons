---
title:  Evangeliets universelle natur
date:   20/05/2018
---

`Læs Åb 14,6; Matt 24,14 og Matt 28,19. Hvilket emne er fælles for disse tekster? Hvordan hjælper disse tekster os samlet til at forstå den betydning, udadvendt mission og vidnesbyrd for andre har for formålet med vores kirke?`

På en måde kan man sige, at den første engels budskab er den store missionsbefaling (Matt 28,19), som nu gives i de sidste tiders sammenhæng. Det er i sandhed ”nærværende sandhed“.

Læg mærke til, at alle tre bibeltekster lægger vægt på at nå hele verden, ”alle folkeslagene“ og ”alle folkeslag og stammer, tungemål og folk.“ Budskabet er med andre ord universelt i sit omfang. Hvert eneste menneske har brug for at høre det.

`Læs Gal 3,22. Hvad siger denne tekst, som hjælper os til at forstå, hvorfor hele verden har brug for at høre evangeliet?`

Syndens universelle omfang forklarer vores missions og kalds universelle natur. ”Alle folkeslag og stammer, tungemål og folk“ har syndet, har overtrådt Guds lov, og er blevet ”indesluttet … under synd.“ Adams fald i Edens have har haft konsekvenser for hvert eneste menneske; intet folkeslag eller stamme eller folk har været immune. Vi møder alle de umiddelbare følger af synd, og med mindre der var tilvejebragt en løsning, ville vi alle stå over for den afgørende følge, nemlig evig død.

Men en løsning er selvfølgelig tilvejebragt: Jesu liv, død, opstandelse og tjeneste i den himmelske helligdom. Dette er den eneste løsning på syndens problem. Alle har brug for at kende til det store håb, Gud tilbyder dem i Jesus Kristus. Derfor er syvendedags adventister gået ud i al verden for at bringe budskabet om Jesus til dem, som endnu ikke har hørt det.

**Til at tænke over**

`Hvorfor er forkyndelsen af evangeliet så stor en fordel for dem, der bringer det til andre? Hvorfor er en af de bedste måder at forberede os til Jesu genkomst at dele evangeliet med andre?`
