---
title:  Frygt Gud og giv ham ære
date:   22/05/2018
---

Efter at have talt om forkyndelsen af det evige evangelium til hele verden, uddyber den første engel sit budskab. Når vi forkynder det evige evangelium, skal vi inkludere de sandheder, der er en del af denne engels budskab for denne tid. Med andre ord indbefatter den nærværende sandhed for de sidste tider også Åb 14,7.

`Læs Åb 14,7. Hvad betyder det at frygte Gud og give ham ære? Hvordan gør vi det? Hvordan hænger det sammen med evangeliet?`

At frygte Gud og give ham ære er ikke to adskilte begreber. Hvis vi virkelig frygter Gud i bibelsk forstand, vil vi give ham ære. Det ene bør direkte føre til det andet.

`Læs teksterne. 1 Mos 22,12; 2 Mos 20,20; Job 1,9; Præd 12,13 og Matt 5,16. Hvordan hjælper de os til at forstå, hvad det vil sige at ”frygte Gud“, og hvordan det hænger sammen med at give ham ære?`

I disse tekster hænger tanken om at frygte Gud sammen med at adlyde ham; og når vi adlyder Gud, når vi gør, hvad der er rigtigt, giver vi ham ære. Det siges ofte, at det at frygte Gud betyder, at vi har ærefrygt over for ham og viser ham ærbødighed, men det bør gå dybere end det. Vi opfordres til at frygte Gud. Vi er faldne mennesker. Vi er syndere. Vi fortjener at dø. Hvem af os har ikke til tider med chok indset, hvor onde vi er, og at vi fortjener en retfærdig Guds straf for vores synd? Det er at frygte Gud. Og det er frygt, der i første omgang bringer os til korset for at få tilgivelse og dernæst
at modtage Guds kraft til at rense os fra det onde, som uden korset ville få os til at miste vores sjæle (se Matt 10,28).

**Til at tænke over**

`Hvordan har du selv oplevet at frygte Gud? Hvordan kan en god portion af denne frygt være gavnlig for os åndeligt og hjælpe os til at tage vores tro og, hvad Gud beder os om, mere alvorligt?`
