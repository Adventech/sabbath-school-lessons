---
title:  Røveren på korset og det ”evige evangelium“

date:   21/05/2018
---

I Åb 14,6 er det budskab, der skal forkyndes, ”et evigt evangelium“. Det er et budskab om håb for mennesker i en verden, der i sig selv ikke har noget håb at tilbyde.

`Læs Luk 23,32-43. Hvordan viser denne beretning det håb, som det evige evangelium tilbyder alle syndere?`

Ellen White skriver om røveren på korset, at han ikke var en forhærdet forbryder. ”Han havde set og hørt Jesus … I et forsøg på at undertrykke sin overbevisning var han kommet længere og længere ud i synd, indtil han blev anholdt, stillet for retten som en forbryder og dømt til døden på korset.“ (Ellen White, Jesu liv, s. 545).

Men hvad skete der med ham? Mens han hang på korset, fik røveren et glimt af, hvem Jesus var, og derfor råbte han: ”Jesus, husk mig, når du kommer i dit rige“ (Luk 23,42).

Og hvad var Jesu svar? Sagde han: ”Vel, min ven, jeg ville gerne hjælpe dig, men du burde ikke have undertrykt din overbevisning ved at komme længere og længere ud i synd“? Citerede Jesus fra en af sine tidligere prædikener: ”Hvis din retfærdighed ikke langt overgår de skriftkloges og farisæernes, kommer du slet ikke ind i Himmeriget“ (Matt 5,20)? Trak Jesus på nogen måde røverens tidligere fejl frem i lyset?

Nej. I stedet vendte Jesus sig mod denne kriminelle, en røver med en syndig karakter, som ikke havde nogen retfærdighed at fremvise, og som tidligere havde hånet ham (Matt 27,44). Jesus så ham som   et nyt menneske og sagde i virkeligheden til ham: ”Jeg siger dig lige nu, jeg giver dig forvisning lige nu om, at din synd, dine forbrydelser, dine fejl er tilgivet, og at du derfor ‘skal ... være med mig i Paradis’ (Luk 23,43).“

Her har vi det evige evangelium, grundvolden for den første engels budskab. Uden denne sandhed har intet af det, vi forkynder om loven, sabbatten eller de dødes tilstand, nogen betydning. For hvad nytter disse sandhedspunkter, hvis ikke det evige evangelium er alle trospunkternes centrum?

**Til at tænke over**

`Hvilket håb finder du selv i denne beretning?`
