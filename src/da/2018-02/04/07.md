---
title:  Til videre studium
date:   27/04/2018
---

Vi kan have frelsesvished; men vi må ikke blive overmodige. Findes der falsk frelsesvished? Selvfølgelig. Jesus advarede om det, idet han sagde: ”Ikke enhver, som siger: Herre, Herre! til mig, skal komme  ind i Himmeriget, men kun den, der gør min himmelske faders vilje. Mange vil den dag sige til mig: Herre, Herre! Har vi ikke profeteret i dit navn, og har vi ikke uddrevet dæmoner i dit navn, og har vi ikke gjort mange mægtige gerninger i dit navn? Og da vil jeg sige dem, som det er: Jeg har aldrig kendt jer. Bort fra mig, I som begår lovbrud!“ (Matt 7,21-23).

Disse mennesker begik to fatale fejl. For det første, på trods af alle de gode gerninger, de havde gjort i Herrens navn, udførte de ikke Herrens vilje: de adlød ikke hans lov. Jesus sagde ikke: ”Bort fra mig, I, som ikke er ‘syndfri’ eller er ‘uden fejl’ eller ikke er ‘fuldkomne’.“

I stedet beskrev han dem som mennesker, der ”begår lovbrud“, det vil sige er lovløse eller uden lov, hvilket er betydningen af det græske ord anomian. For det andet, læg mærke til deres fokus på sig selv, og hvad de havde opnået: Gjorde vi ikke alt dette i dit navn? Eller, gjorde vi ikke også alt det her, også i dit navn? Tænk sig, hvor langt borte fra Kristus man må være, når man forsøger at retfærdiggøre sig selv for Guds åsyn ved at henvise til sine egne gerninger! De eneste gerninger, som vil frelse os, er Kristi gerninger, regnet os til gode i tro. Det er heri, vores trosvished lever – ikke i os selv eller vores egne gerninger, men kun i det, som Kristus har gjort for os. Ønsker du trossikkerhed? Adlyd Guds lov og hvil i Kristi gerningers fortjeneste og intet andet – da vil du eje al den trosvished, du har brug for.

**Spørgsmål til drøftelse**

`1.	Martin Luther skal have sagt: ”Når jeg ser på mig selv, ved jeg ikke, hvordan jeg kan blive frelst. Når jeg ser hen til Jesus, ved jeg ikke, hvordan jeg kan gå fortabt.“ Er der visdom i disse ord? Hvorfor er det en god ide, altid at have dette sindelag?`

`2.	Mediter over tanken om, at vi er blevet udvalgt til frelse, selv før verdens grundvold blev lagt. Hvorfor betyder det ikke, at alle bliver frelst? Hvis nogle ikke bliver frelst, skyldes det så, at Gud ikke udvalgte dem, eller er det på grund af de valg, de selv foretog? Drøft dette i klassen.`

`3.	Hvordan hjælper den store strids realitet os til bedre at håndtere det ondes virkelighed selv i en verden, som Faderen, Sønnen og Helligånden elsker?`
