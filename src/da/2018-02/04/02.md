---
title:  Faderens kærlighed
date:   22/04/2018
---

Ikke længe før korset talte Jesus med sine mest betroede efterfølgere om, hvordan mennesker kan komme til Faderen gennem ham. Det var ved den lejlighed, Filip udbrød: ”Herre, vis os Faderen, og det er nok for os“ (Joh 14,8).

`Læs Joh 14,9. Hvad var Jesu svar til Filip? Hvad fortæller det os om Faderen? Hvilken forståelse af Gud giver hans svar?`

Nogle mennesker hævder, at Det Gamle Testamentes Gud er retfærdighedens Gud sammenlignet med Det Nye Testamentes Gud, som er fuld af nåde, medlidenhed og tilgivelse. De laver en adskillelse, som ikke kan forsvares. Gud er den samme og har de samme karaktertræk i både Det Gamle og Det Nye Testamente.

En af grundene til, at Kristus kom til denne verden, var for at åbenbare sandheden om Gud Fader. I århundredernes løb havde mange misforståelser om Gud og hans væsen spredt sig, ikke blot blandt hedningerne, men også i Guds udvalgte folk. ”Jorden var formørket på grund af misforståelse af Gud. For at kunne oplyse de tunge skygger, så verden igen kunne bringes tilbage til Gud, var det nødvendigt at bryde Satans forførende magt.“ (Ellen White, Jesu liv, s. 9). Jesus kom til denne jord for at opfylde nogle af disse formål. Gud forandrer sig ikke. Hvis vi kendte til alle forholdene i forbindelse med Det Gamle Testamentes begivenheder, ville vi se, at Gud er fuldt ud så barmhjertig i Det Gamle Testamente som i Det Nye. Skriften udtaler, at ”Gud er kærlighed“ (1 Joh 4,8), og Gud forandrer sig ikke. ”Jesus Kristus er den samme i går og i dag og til evig tid“ (Hebr 13,8).

Husk også, at det var Det Gamle Testamentes Gud, der hang på korset.

Denne Gud er også ”nådig og barmhjertig, sen til vrede og rig på troskab“ (Sl 145,8). Guds kærlighed svigter ikke. Han ”glæder sig over dem, der frygter ham“ (Sl 147,11). Guds planer er ”lykke“ og ”fremtid og håb“ (Jer 29,11). I sin kærlighed vil han ikke længere straffe, men han ”fryder sig i glæde“ over sit folk og ”jubler“ over dem ”med fryd“ (Sef 3,17). Dette og langt, langt mere er, hvad vores himmelske fader virkelig er.

**Til at tænke over**

`Tænk over den vidunderlige sandhed, at Jesus repræsenterer Gud Fader. Hvordan kan det give os håb, specielt hvis vi ind imellem er bange for Gud?`
