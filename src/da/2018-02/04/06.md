---
title:  Det evige evangelium
date:   26/04/2018
---

`Læs Åb 14,6-7. Hvori består det ”evige evangelium“?`

I denne tekst omtales evangeliet som evigt. Dette er endnu et bevis på, at Gud ikke forandres. En uforanderlig Gud har et uforanderligt evangelium. Dette evige evangelium giver vished til alle, som er villige til at tage imod det. Evangeliet åbenbarer Guds uforanderlige kærlighed, og dette er det budskab, verden har brug for at høre. Alle behøver en mulighed for at høre det, og derfor har Gud kaldet sit folk til at forkynde det.

”For før verden blev grundlagt, har Gud i ham udvalgt os til at stå hellige og uden fejl for hans ansigt i kærlighed. I sin gode vilje forudbestemte han os til barnekår hos sig ved Jesus Kristus“ (Ef 1,4-5).

`Hvad siger dette endnu tydeligere om, hvor ”evigt“ evangeliet egentligt er?`

Udvalgt i ham ”før verden blev grundlagt“. Tal om et ”evigt“ evangelium! Selv før denne verdens skabelse havde Gud en plan for, hvordan vi kunne finde frelse i ham.

Se på nogle af ordene i disse vers: ”udvalgt“, ”forudbestemte“, ”gode vilje“, ”barnekår“. Læg mærke til, hvor meget disse to vers peger på Guds ønske om, at vi skal have evigt liv i ham. Og den kendsgerning, at Gud har gjort alt dette i evighedens fortid (se også 2 Thess 2,13; 2 Tim 1,9), peger tydeligt på hans nåde og viser os, at vores frelse ikke kommer fra noget, vi kan udrette, eller fra noget skabt væsens fortjeneste, men helt og alene på grund af en handling, der udsprang af Guds egen kærlighed. Hvordan kunne frelse opnås på grund af noget, vi kan gøre, hvis vi var udvalgt til at have frelse i ham, selv før vi var til? Vores valg består i at modtage eller afvise den.

Og hvordan viser denne udvælgelse sig i de udvalgtes liv? Ved at ”stå hellige og uden fejl for hans ansigt i kærlighed“ (Ef 1,4). Også det er vi blevet udvalgt til.

**Til at tænke over**

`Vi er blevet kaldet til at forkynde det ”evige evangelium“ for verden som en del af det sidste budskab, før Jesus kommer igen. Hvorfor må vi kende og erfare virkeligheden af det ”evige evangelium“ i vores eget liv, før vi kan dele det med andre?`
