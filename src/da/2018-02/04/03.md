---
title:  Kristi kærlighed
date:   23/04/2018
---

Synden adskilte menneskeslægten fra Gud; et kæmpe gab åbnede sig mellem dem, og medmindre det blev lukket, var menneskeheden dømt til evig ødelæggelse. Kløften var dyb og farlig. Noget absolut utroligt var nødvendigt for at løse syndens problem og forene den syndige menneskeslægt med en retfærdig og hellig Gud. Det kunne kun ske ved at en person, som fra evighed var et med Gud selv og så guddommelig som Gud selv, blev et menneske og i sin menneskelighed ofrede sig selv som et sonoffer for vores synder.

`Læs Joh 1,1-3.14 og Fil 2,5-8. Hvad lærer disse tekster os om, hvem Jesus er?`

Kristus var evig og ikke afhængig af nogen eller noget andet for sin eksistens. Han kom ikke blot som en tilsyneladende Gud, men var Gud selv. Hans væsentlige natur var både guddommelig og evig. Jesus bevarede denne guddommelighed, men blev et menneske for at overholde loven i menneskelig skikkelse og at dø som en stedfortræder for alle dem, som har overtrådt loven, det vil sige os alle (Rom 3,23).

Kristus kom som et menneske uden noget fortrin frem for andre mennesker. Han overholdt ikke Guds lov i kraft af sin iboende guddomsmagt, men ved at stole på den samme guddommelige magt uden for sig selv, som står til rådighed for ethvert menneske.

Jesus var fuldt ud Gud og fuldt ud menneske. Det betyder, at han, som ”bærer alt med sit mægtige ord“ (Hebr 1,3), er den samme som ”barnet, som lå i krybben“ (Luk 2,16). Det betyder, at han, som ”er forud for alt,“ og ved hvem ”alt består“ (Kol 1,17), er den samme som ham, der som barn ”gik frem i visdom og vækst“ (Luk 2,52).

Det betyder, at han, uden hvem ”intet blev til af det, som er“ (Joh 1,3), er den samme, som blev dræbt og hængt på et træ (ApG 5,30).

Hvis alt dette åbenbarer Kristi kærlighed for os, og Kristi kærlighed til os er et utvetydigt udtryk for Guds kærlighed til os, er det intet under, at vi har så mange grunde til at være glade og taknemmelige!

**Til at tænke over**

`Læs Rom 8,38-39. På hvilke måder giver denne dags studium os endnu stærkere grunde til at stole på Paulus’ ord?`
