---
title:  Sabbatten og udviklingsteorien
date:   30/05/2018
---

Satan har haft stor succes med at bedrage verden om sjælens udødelighed, ligesom det er lykkedes ham meget godt at udskifte den bibelske sabbat med søndagen (se lektie 6 og 8) i det meste af kristendommens historie.

I nyere tid har Djævelen fremført et nyt bedrag, der formindsker betydningen af den syvende dag som sabbat i menneskers opfattelse. Det er udviklingsteorien.

`Læs 1 Mos 1-2,3. Hvad lærer dette bibelafsnit om, hvordan Gud skabte vores verden, og om hvor lang tid det tog?`

Selv den mest generelle læsning af disse vers fremstiller to kendsgerninger ved den bibelske skabelsesberetning. For det første var alt planlagt og gennemtænkt; intet var tilfældigt eller vilkårligt. Skriften giver slet ingen mulighed for tilfældighed i skabelsesprocessen.

For det andet viser teksten utvetydigt, at ”alle slags“ væsener blev skabt, det vil sige, hver slags skabning var skabt for sig og klart anderledes end de andre. Bibelen lærer intet om et fælles naturligt ophav som fx en enkelt celle i urtiden for alt liv på jorden.

Selv fra en ikke-bogstavelig fortolkning af Første Mosebog er disse to pointer klare: intet i skabelseshandlingen var tilfældigt og der var intet fælles naturligt ophav for alle arter.

Så kom Darwins udviklingsteori, som i sine forskellige udgaver lærer to ting: tilfældighed og et fælles naturligt ophav for alle arter.

Hvorfor fortolker så mange skabelsesberetningen i Første Mosebog ud fra en teori, som helt fundamentalt modsiger Første Mosebogs fundamentale påstand? Udviklingsteoriens vildfarelse har ikke alene overbevist millioner af verdslige mennesker, men mange bekendende kristne tror, at de kan forene den med deres kristne tro på trods af de indlysende modsætninger, vi lige har nævnt.

Men udviklingsteoriens følger i forbindelse med de sidste tiders begivenheder gør faren for vildfarelse endnu tydeligere. Hvorfor skal man tage sabbatten på den syvende dag alvorligt som en mindedag om en seks-dages skabelse, når man mener, at det tog 3 milliarder år? Udviklingsteorien ribber den syvende dag for enhver betydning; for den gør skabelsens seks dage til intet andet end en myte på linje med den, der siger, at Romulus og Remus blev opfostret af en ulv.

`Og hvem vil risikere livet ved at holde fast ved sabbatten i modsætning til søndagen, hvis man tror, at skabelsen tog milliarder af år i stedet for seks dage?`
