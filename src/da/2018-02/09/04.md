---
title:  Sjælens udødelighed
date:   29/05/2018
---

`Læs Præd 9,5-6.10; Sl 115,17; Sl 146,4; 1 Kor 15,16-18; Dan 12,2. Hvad lærer disse tekster om ”de dødes tilstand“? Hvilken beskyttelse kan disse bibelvers give os mod den ene af ”de to store vildfarelser“?`

I de senere år har der været stor opmærksomhed omkring fortællinger om mennesker, der er døde – dvs. deres hjerte er holdt op med at slå, og de er holdt op med at trække vejret – hvorefter de er blevet bragt til live igen. I mange tilfælde har mange af disse mennesker fortalt om utrolige oplevelser af en bevidst tilværelse efter, at de angiveligt var ”døde“. Nogle taler om, hvordan de svævede i luften og ovenfra så deres egen krop. Andre fortæller om, hvordan de svævede ud af deres krop og mødte en vidunderlig skikkelse, der var fyldt med lys og varme, og som forkyndte sandheder om venlighed og kærlighed. Andre igen fortæller, hvordan de har mødt og talt med afdøde slægtninge.

Dette fænomen er blevet så anerkendt, at det har fået et videnskabeligt navn, nærdødsoplevelse. Selv om nærdødsoplevelser bliver ved med at være kontroversielle, har mange kristne brugt dem som bevis for sjælens udødelighed og tanken om, at når vi dør, går sjælen over til en anden sfære, hvor den lever videre i bevidst tilstand.

Men nærdødsoplevelser er kun en anden tilkendegivelse for ”de to store vildfarelser“. Hvis nogen tror, at sjælen lever videre i en eller anden form efter døden, er vedkommende åben for spiritualistiske eller okkulte bedrag. Disse vildfarelser kan meget nemt hævde enten direkte eller indirekte, at man ikke har brug for Jesus. Faktisk har de fleste af dem, der har haft nærdødsoplevelser fortalt, at de åndelige væsner, de mødte, eller deres afdøde slægtning, gav dem trøstende ord om kærlighed, fred og godhed – intet om frelse i Kristus, intet om synd, intet om en kommende dom, som hører til de mest grundlæggende bibelske synspunkter. Man skulle tro, at mens man tilsyneladende fik en forsmag på det kristne liv efter døden, burde man også have fået en forsmag på de mest grundlæggende kristne læresætninger. Det, de bliver fortalt, minder derimod meget om New Age lære. Det forklarer måske også, hvorfor så mange af disse mennesker er mindre tilbøjelige til at være kristne, efter deres nærdødsoplevelse.

**Til at tænke over**

`Hvorfor må vi som kristne holde os til Guds Ord, selv om vores sanser siger noget andet?`
