---
title:  Det allerstørste bedrag
date:   27/05/2018
---

Den første lektie i dette kvartal talte om en kosmisk strid, som desværre er nået fra det store kosmos til vores egen jord.

Problemet er, at mange mennesker, også kristne, ikke tror på denne store strid, fordi de ikke tror, at Satan eksisterer. For dem er de bibeltekster, der taler om Satan eller Djævelen, kun et udtryk for en uvidenskabelig fortids forsøg på at forklare vores verdens lidelse og ondskab. For alt for mange hører tanken om et bogstaveligt, overnaturligt væsen, der har en ond indflydelse på menneskeheden hjemme i science fiction-film, ligesom Darth Vader fra Star Wars eller lignende.

`Åb 2,13; Åb 2,24; Åb 12,3; Åb 12,7-9.12.17; Åb 13,2; Åb 20,2.7.10. Læs teksterne fra Johannes’ Åbenbaring. Hvad lærer de os om Satans virkelighed og især om hans rolle i de sidste tiders begivenheder?`

Åbenbaringsbogen viser os, hvor stor magt Satan vil have over et meget stort antal af jordens befolkning i de sidste tider, og han vil ikke alene føre dem bort fra frelse, men vil få dem til at forfølge dem, der forbliver trofaste mod Jesus.

Et af Satans måske allerstørste bedrag er at få mennesker til at tro, at han ikke er til. For hvem vil forsøge at finde beskyttelse mod en mægtig fjende, man ikke tror, er virkelig? Det er forbavsende, at så mange, der hævder at være kristne, ikke tager tanken om en bogstavelig djævel alvorligt. De kan kun komme til den slutning ved enten at ignorere eller radikalt omfortolke de mange bibeltekster, der afslører hans gerninger og kneb i denne verden, især når vi nærmer os verdens ende. At så mange afviser Satans bogstavelige eksistens på trods af så mange bibelske beviser bør være en mægtig påmindelse for os om, hvor vigtigt det er at forstå, hvad Bibelen virkelig lærer.

**Til at tænke over**

`Selv om Johannes’ Åbenbaring taler om Satans rænkespil, især i de sidste tider, hvilket håb finder vi i Åb 12,11? Hvori ligger vores kilde til at kunne modstå Djævelen?`
